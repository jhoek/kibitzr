<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Als het zo doorging was ik over drie dagen weer 30]]></title>
      <description><![CDATA[<p>Met een vriendin was ik naar Rhodos gevlogen voor een weekje lummelen, bijpraten, misschien één avond doen alsof we 18 waren maar vooral krachten verzamelen – bij terugkomst zou Marcel aan een dagelijkse talkshow beginnen, ik maakte me geen illusies over de ruimte die zou overblijven. Toen we aankwamen regende het, achter de balie snapten ze er ook niks van. ‘Wat nu valt, valt straks niet’, zei mijn vriendin, ze hield haar zonnebril op. Ook in regen kun je zwemmen, het was de eerste keer dat ik in een infinity pool lag. Hangend aan de rand keek ik naar het leven buiten de witgepleisterde muren van ons hotel. Het braakliggende terrein met de werkloze hijskraan, de supermarkt aan de overkant van de weg met zijn opblaasbare luchtbedden en goedkope zonnebrillen, een staande koeling met flessen water en cola naast de ingang. Op de daken van de huizen stonden airco’s, de aggregaten weggewerkt achter muurtjes van slordig op elkaar gestapelde stenen. Links de baai en in de verte de bergen, met bovenop de elektriciteitsmast die ik die ochtend nog had aangezien voor de Akropolis. Uit de speakers klonk een bossanovaversie van Fleetwood Macs Dreams. Nog drie baantjes, het ritme van thuis liet zich niet zomaar afschudden. Eerst op mijn rug. Niet veel later klapte ik met een rotvaart tegen de zwembadrand. ‘O, sorry’, zei ik met een Brits accent, zó hard was de klap. Wanneer de hotelgasten tegen zessen naar het restaurant sjokten verschenen de vogels (‘Swallows, miss’), zwarte opdondertjes met witte buiken die blauw kleurden wanneer ze over het spiegelgladde water scheerden. Miss. Ik zag het zelf ook, het wegsmelten van de kringen, het verwaaien van stress. Ik zag het in de wc’s, waar het licht van boven kwam en ik naar mezelf keek, naar het kroezende zwembadhaar, het uitgelichte voorhoofd, de ogen in het donker, zwart in hun kassen, nog een stap naar voren, kijk daar waren ze weer, groen in een met sproeten bestrooide huid, nog een stap naar voren, nog één, net zolang tot ik met mijn neus tegen de spiegel stond. Geen wal, geen vlek, niks, als een trekker die over een beslagen badkamerspiegel was gehaald. Als het zo doorging was ik over drie dagen weer 30. Niet alleen de buitenkant veranderde. Ik verwelkomde de terugkeer van niet-noodzakelijke gedachten – waar komen die koude stromen vandaan in een zwembad, wat gebeurt er met scheten die je niet laat, hoelang zal pijn nog onmeetbaar zijn, hoe verhuizen ze grote planten in een pot – zo anders dan het soort vragen waarvoor je je spieren aanspant, die je gezicht verpesten. Ondertussen las mijn vriendin hetzelfde boek als ik. Het was fijn om er op elk moment van de dag over te kunnen praten, terwijl je de opengeslagen bladzijden langzaam heen en weer boog, heen en weer, het geluid van duizenden papieren botjes knappend onder je vingers. Wanneer ik dronk voelde ik hoe het ijskoude water door mijn slokdarm gleed. Ergens halverwege de dag doezelde ik weg, ergens halverwege de dag dacht ik aan thuis. Ik wist hoe de kinderen deze dagen zouden veranderen in halve wilden, met ongekamde haren en zwart snot en ijsvlekken op hun shirt, maar ik vond er niets van, en wanneer ik ’s avonds met hun vader belde hoorde ik dat ze me alleen misten op momenten dat ze hun zin niet kregen. Mooi zo, dacht ik, goed gehecht. Eén keer viel mijn oog op de krant die ik had meegenomen toen ik vertrok, de dingen die toen belangrijk waren, en straks weer belangrijk zouden zijn. Maar nu nog even niet.</p>]]></description>
      <guid>https://www.volkskrant.nl/volkskrant-magazine/als-het-zo-doorging-was-ik-over-drie-dagen-weer-30~b4fc38c1/</guid>
      <pubDate>Thu, 15 Jun 2023 00:00:00 +00:00</pubDate>
    </item>
    <item>
      <title><![CDATA[Heeft Eva nou veel testosteron (voor een vrouw) of is dat gewoon typisch Zaans?]]></title>
      <description><![CDATA[<p>‘Weet je wat het met jou is?’, zei een goede vriend terwijl hij met een glas witte wijn tegenover me zat. ‘Volgens mij heb jij gewoon relatief veel testosteron.’ Hij keek me verontschuldigend aan. ‘Voor een vrouw dan, hè.’ Een paar uur eerder waren we neergestreken in een kaasfonduerestaurant in de Amsterdamse binnenstad, waar we eerst aan het bier waren gegaan – nou ja, ík dan, hij nam de grüner veltliner, wat verder nergens mee te maken heeft, maar toch – en na het doornemen van de laatste wetenswaardigheden in ons privéleven waren we via de huizenmarkt, scenarioschrijven, de kans op kanker en de mogelijkheden en horror van kunstmatige intelligentie aanbeland bij dit hormonentopic, onze stoelen inmiddels een halve meter naar achter geschoven, de servetten op tafel, de wangen rood. Hij vinkte een lijstje af: kordaat, efficiënt, mijn relatief lage stem, het waren allemaal testosterongestuurde kenmerken. ‘Welnee’, riposteerde ik, ‘dat is gewoon Zaans’, maar in de trein terug dacht ik er toch over na. Meer testosteron dan andere vrouwen, bestond dat? Wat waren eigenlijk de effecten van hormonen op menselijk gedrag? En maakte dat mij dan ook meteen mannelijk? Nee, nee, nee had de vriend – zelf gay, ik zeg het er maar even bij – zich gehaast erbij te vermelden, alsof het een belediging was. Dat was het allemaal niet, het was veel subtieler, meer een soort, tja, hoe moest hij dat nou zeggen, nee, niet hardheid, meer een soort opgeruimdheid, já, dat was het. ‘Met jou heb ik ook heel andere gesprekken dan met andere vriendinnen.’ Ik vinkte nu zelf ook een lijstje af: het was waar dat ik me niet erg aangetrokken voel tot wat we maatschappelijk zijn gaan zien als klassiek vrouwelijke onderwerpen. Ik heb weinig belangstelling voor mode, ben niet bezig met mijn gewicht, ik kijk liever naar documentaires over geschiedenis of desolate havengebieden dan naar romantische komedies, en de belangrijkste aanwijzing is misschien nog wel dat ik niet erg opensta voor spiritualiteit, wat het leven nog knap lastig maakt, want hoe vaak word je niet gegijzeld door mensen, en lees hier maar gerust vrouwen, die beweren dat ze hun overleden moeder/partner/opa voorbij hebben zien komen in de vorm van een vlinder? Het is een plaag. Maar one of the guys, nee, dat ben ik dan toch ook weer niet, in uiterlijk noch in uitvoering – mijn diepste vriendschappen onderhoud ik met vrouwen, mijn primaire solidariteit gaat uit naar hen. Ik opende Wikipedia, waar ik las over spiermassa, agressiviteit, de productie van sperma. Drie keer nee. Ik belde naar mijn vriend, die inmiddels hijgend de trappen van zijn Amsterdamse appartement besteeg. Het woord no-nonsense viel, we waren het erover eens dat het gek was dat te associëren met typisch mannelijk gedrag, zoals het frame dat vrouwen wel kunnen multitasken en mannen niet. Dat kon alleen maar bestaan doordat vrouwen nu eenmaal het meest op hun bord krijgen, of ze willen of niet. Een van de vele lelijke streken die het patriarchaat ons heeft geleverd. Mijn vriend, ondertussen: ‘Het is meer dat je nogal efficiënt bent, en volgens mij heb jij ook niet dat klassieke olifantengeheugen, dat je na tien jaar opeens weer over die ene opmerking begint.’ Het was even stil, hij was eindelijk boven. Hij: ‘Dit klinkt wel allemaal superpositief, hé?’ Ik: ‘Noem iets minder leuks dan.’ Hij: ‘Nou, erg empathisch ben je natuurlijk niet. Over je zorgzaamheid maar niet te spreken.’ Ik: ‘Háhá.’ We hingen op, bij een volgend cafébezoek zouden we het verder uitdiepen. De volgende ochtend lag ik in het zwembad voor een kilometer baantjes trekken met mijn moeder, die me er met al haar 71 jaar finaal uitzwom.Dat zeg ik, het is gewoon Zaans.</p>]]></description>
      <guid>https://www.volkskrant.nl/volkskrant-magazine/heeft-eva-nou-veel-testosteron-voor-een-vrouw-of-is-dat-gewoon-typisch-zaans~bf8034b1/</guid>
      <pubDate>Thu, 8 Jun 2023 00:00:00 +00:00</pubDate>
    </item>
    <item>
      <title><![CDATA[Ik herinner me hoe ik zélf keek naar ouders die hun geduld verloren, moreel superieur met een roseetje in de zon]]></title>
      <description><![CDATA[<p>In één week tijd ging ik twee keer af.De eerste keer zat ik op de fiets en snerpte ik tegen mijn dochter (6) dat ze nu goddomme moest ophouden met kietelen, weg met die handen, hup, ik heb het nou tien keer gezegd, en keek ik precies op dat moment in het verbaasde gezicht van een vrouw die haar heg stond te snoeien. Het had bijzonder onaardig geklonken, dat hoorde ik zelf ook wel, zeker in de stilte van een dorp op zondag, maar het was me ontglipt, het onweer na een lange, broeierige dag waarop we toch maar even op de fiets waren gesprongen voor een rondje om, en het was waar, ik hád al negen keer gezegd dat ze moest ophouden met die kleffe handjes op mijn kleffe rug, maar ja, dat kon die heggevrouw niet weten. Het tweede toneel was de dagelijkse heksenketel van de bed-bad-procedure en was het Marcels uitgever die ineens met een gloednieuw boek en een fles champagne de keuken kwam binnenwaaien. Dat mag zij, binnenwaaien, graag zelfs, maar liever niet op het moment dat ik net tegen mijn kinderen schreeuw of ze nou eens één keer op hun billen kunnen blijven zitten, jezus hee, wat is dit voor een circus, ik doe het niet meer hoor, voortaan eten jullie maar alleen, ik heb er geen zin meer in. Het contrast was groot tussen haar en mij, mijn verhitte kop, haar gesoigneerde kantooroutfit, de geschrokken kinderen en die hele grote fles champagne tussen ons in, maar daar heb ik een trucje voor, ik draai in zulke situaties om als een blad aan een boom, tralala, nee hoor, in dit huis is niets aan de hand. Nu zijn de meeste mensen niet gek, en dus kun je er redelijkerwijs van uitgaan dat de meeste mensen ook wel begrijpen dat er iets aan een uithaal voorafgaat – een slechte nacht, werk dat wacht, in dit geval Frida die me ’s middags al voor mijn kanis had geslagen met De rechtvaardigen van Jan Brokken, per ongeluk natuurlijk, maar het maakte de winkelhaak in mijn lip er niet minder om. Ook dan weten de meeste mensen nog steeds dat grenzen verkennen de corebusiness is van elk kind, dat ze onhandig zijn en rommel maken en dat dat voor conflicten zorgt waar ze prima tegen bestand zijn, en theoretisch hoefde ik me dus ook niet opgelaten te voelen. En anders zou je het altijd nog kunnen uitleggen, maar het punt is, je légt het niet uit, dat zou wat zijn ook, als je elke keer dat je uitvalt tegen je kind meteen een verklarend rondje doet – ja, ziet u, ik kan er niet zo goed tegen als ik vanaf 7 uur ’s ochtends alle kanten op wordt gecommandeerd door iemand van 2, en net trapte ze me in mijn milt omdat ze haar schoenen niet aan wil, vandaar dat ik haar net even uitschold voor rotkind, meen ik verder niet hoor. Doe je niet. Plus: ik herinner me hoe ik zélf naar ouders keek die hun geduld verloren. Die moeder in de speeltuin met haar dreigementen, de snauwende vader in de buurtsuper. Zooo hee, dacht je moreel superieur met je roseetje in de zon, doe eens áárdig tegen dat kind. Toen wist je nog niet dat het ouderschap gelijkstaat aan een 98-urige werkweek, dat is tweeënhalve fulltimebaan, en dat de gemiddelde tijden van 6.25 uur tot 20.31 uur zijn, veertien uur per dag dus, óók in het weekend, zonder dat je er een stuiver voor krijgt, of zelfs maar een pauze.Gister zag ik die heggevrouw weer, ik heb overdreven vriendelijk gezwaaid, gewoon, voor de zekerheid.</p>]]></description>
      <guid>https://www.volkskrant.nl/volkskrant-magazine/ik-herinner-me-hoe-ik-zelf-keek-naar-ouders-die-hun-geduld-verloren-moreel-superieur-met-een-roseetje-in-de-zon~bf4a845a/</guid>
      <pubDate>Thu, 1 Jun 2023 00:00:00 +00:00</pubDate>
    </item>
    <item>
      <title><![CDATA[De brug gaat open en tijdens het wachten pakt Eva zomaar een levensles van jewelste mee]]></title>
      <description><![CDATA[<p>‘En?’ vroeg de dorpsgenoot die net als ik voor de brug stond te wachten. ‘Huis al verkocht?’ Even daarvoor was de brug die ons dorp verbindt met de buitenwereld voor onze neus opengegaan en nu stonden we te wachten op een plezierboot met de olijke naam Banjer, het teken dat de lente nu toch echt was begonnen – vanaf dit punt wist je dat je tot diep in oktober zeker tien keer te laat ging komen, voor treinen, voor tandartsen, voor alles, alleen al dáárom wilde ik verhuizen, maar ja, dan moest er wel eerst iemand, nou ja, over de brug komen. De man keek me afwachtend aan. ‘Nog niet’, zei ik opgewekt, en ik voegde eraan toe dat we gewoon rustig zouden afwachten, de zomer kwam eraan, dan ziet alles er altijd leuker uit, komt goed, want ik was onderhand moe geworden van mijn eigen riedel over prijzen, de markt, onze onhandige timing. De man begon een shaggie te draaien met de rust van iemand die beseft dat er toch niks aan te doen is. ‘Mijn vader zei toentertijd tegen de boekhouder waar-ie werkte, dan heb ik het over de vijftiger jaren: ‘Ik moet effe een briefje hebben dat ik zo- en zoveel verdien.’ Waarop zijn boekhouder zei: ‘Ik vind het prima als je er maar niet om komt.’ Nou, toen kon-ie het huis kopen dat-ie hebben wou. Hij was huismeester bij zo’n dure flat, dat heeft hij tot zijn 65ste volgehouden.’ Glimlachend: ‘Maar dat salaris heb-ie nooit gekregen.’ Op de Banjer maakte een man met een sigaar in zijn mond aanstalten om te gaan varen, zijn vrouw keek over zijn schouder mee. Een wit klein hondje drentelde rond op het dek. Schiet op, dacht ik. De man, onverstoorbaar: ‘Dat kon toen nog gewoon, daar werd helemaal niet naar gekeken. Ja, nú lichten ze je hele doopceel. Maar toen hadden ze nog geen computers, hè? Temminste, die waren d’r wel maar die besloegen een heel gebouw. Dat heb je nu in één zo’n klein dingetje. Mijn zoon noemt me digibeet. Ik vind het wel interessant hoor, wat het allemaal kan, daar gaat het niet om, maar om nou zelf een muziekie te downloaden. Ik heb meer dan achthonderd lp’s staan. En als jij nou tegen mij zegt, je moet er één kiezen, dan zeg ik: It’s all over now. Van The Stones. Die mogen ze draaien als ik dood ben.’ Hij nam een teug. ‘Maar ik ben 71 dus ik heb nog even, voor uw informatie.’ Hij blies uit, precies zoals zo’n man uitblaast, kalm, tevreden, niet te intimideren. ‘Paar jaar geleden hebben we hetgene gedaan wat we altijd al wouwen met z’n tweeën: een maand naar Amerika. Já-ren voor gespaard. Van de Niagara Falls helemaal naar beneden, Florida, Yellow Stone, en toen bij Denver er weer uit. Mag-ni-fiek, echt waar. Die Amerikanen, dat is een warm bad. Ik ben gevoelig voor service. Ik vind: als je service belooft, dan moet je ook service verlenen. En dat hoeft helemaal niet krankzinnig, dat is gewoon de manier waarop je wordt benaderd. Dat de mensen geïnteresseerd in je zijn. Hier kan je een grauw en een snauw krijgen, daar kan ik me weleens boos om maken. Nou, volgens mij mogen we.’ De massa kwam in beweging, als ik nu haast maakte ging ik het halen. De man nam zijn laatste haal vol welbehagen. ‘Weet je wat het is: mijn vader dacht dat hij het uitvond, ík dacht dat ik het uitvond, elke generatie denkt dat-ie het uitvindt. Het geheim is om niet te hoge eisen te stellen. ‘Het leven op waarde genoten’, dat mogen ze straks op mijn steen zetten. Dat betekent dat je binnen de beperkingen die je hebt, tóch van het leven hebt genoten.’</p>]]></description>
      <guid>https://www.volkskrant.nl/volkskrant-magazine/de-brug-gaat-open-en-tijdens-het-wachten-pakt-eva-zomaar-een-levensles-van-jewelste-mee~b30030c0/</guid>
      <pubDate>Thu, 25 May 2023 00:00:00 +00:00</pubDate>
    </item>
    <item>
      <title><![CDATA[‘Kijk, die mevrouw heeft een stok’, wees mijn dochter (6) naar een vrouw met een enorme dildo]]></title>
      <description><![CDATA[<p>In Arnhem, waar we verbleven voor een korte vakantie, bezochten we Museum Arnhem, moderne kunst dus, iets waar ik me nogal toe moet zetten, maar een goed huwelijk is ook wat waard, zeker op vakantie. We hadden van tevoren niet bekeken wat er te zien was, maar met de tentoonstelling Hans Baluschek en Carel Willink, Kunst voor het volk vielen we met onze neus in de boter. Vooral het werk van Baluschek (1870 – 1935), een Duitse kunstenaar van wie ik nog nooit had gehoord en die bekend werd om zijn bewogen, geëngageerde kunst en zijn socialisme – hij wijdde zijn tekeningen aan mensen in de samenleving die leden onder uitbuiting, alcoholisme, ziekte, (gedwongen) prostitutie en mentale problemen, geen gebruikelijke thema’s in die tijd – viel in de smaak. Hij was de leermeester van de jonge Carel Willink in diens Berlijnse periode en die kende ik dan weer wél, al is dat dan vooral door zijn vrouw Mathilde Willink – zijn gewezen vrouw moet ik erbij zeggen. In 1977 gaf ze een uiterst merkwaardig interview aan roddelkoning Henk van der Meijden, waarbij ze hem gelegen op een hemelbed toevertrouwde dat ze liefst in haar eigen mausoleum zou wonen, ‘alles met marmer, en de muren van albast’, en dat ze het ‘afschuwelijk’ vond om alleen te zijn, daarom kon ze Willink niet loslaten, en dan die enorme ogen erbij – zoekt u het vooral op, staat allemaal op YouTube, schitterend gedateerd, een voorbije tijd, de camera traag, de tut-tut-meisje-toch psychoanalyse van de interviewer ook toen al niet kies, maar het geheel is fascinerend. Een paar maanden later werd ze met een kogel in het hoofd op datzelfde hemelbed aangetroffen. ‘Kijk eens!’ Mijn oudste dochter (7) wees naar een houtskooltekening waarop een welgestelde heer de kamer binnenloopt van een jonge vrouw, een meisje nog, dat slechts in ondergoed op een sofa zit. ‘Oompje’ las ik op het bord ernaast. Wát een titel, dacht ik, en daar was de vraag al – wat gebeurde hier? Ondertussen waren de jongste twee dochters, 6 en bijna 2, doorgestiefeld naar de tentoonstelling How Dare You Make Me Feel This Way, waarin ‘trans en queer vreugde centraal staan’. Ik vond ze terug op een roze plastic bank, waar ze naar een film keken van Samantha Nye met de titel: Daddy. We zagen een ensemble dat de gemiddelde Nederlandse kiezer de rillingen over de rug zou doen lopen: een trans persoon van middelbare leeftijd in een roze tutu, handboeien, een zweep, een minnaar in een rolstoel, nog een minnaar, nog één, en dat alles in een campy roze glittersetting. ‘Kijk, die mevrouw heeft een stok’, wees mijn dochter (6) naar een vrouw die een enorme dildo in haar handen hield. ‘Tok’, wees haar zus (1) nu ook. Die van 7, ernstig: ‘Waarom heeft ze een halsband om?’ ‘Het doel van dit werk’, las ik voor van het uitlegbord, ‘is om te laten zien dat het niet alleen mogelijk is, maar dat iedereen het ook verdíént om naar verlangd te worden.’ Op het filmpje dat hun vader van ons maakte hoorde ik achteraf hoe normaal ik had willen klinken, net zo normaal als de vier pensionado’s achter ons die ook net deden alsof ze niks bijzonders zagen. Even later keken we toe hoe de meisjes rondbanjerden in de museumtuin, onbekommerd en licht, nog niet door het leven te grazen genomen. ‘Je wordt niet als vrouw geboren, je wordt tot vrouw gemaakt’, zei ik Simone de Beauvoir na terwijl ik peinzerig over het dal uitkeek.Het kwam uit de lucht vallen, maar ook weer niet.</p>]]></description>
      <guid>https://www.volkskrant.nl/columns-opinie/kijk-die-mevrouw-heeft-een-stok-wees-mijn-dochter-6-naar-een-vrouw-met-een-enorme-dildo~b460fa0c/</guid>
      <pubDate>Thu, 18 May 2023 00:00:00 +00:00</pubDate>
    </item>
    <item>
      <title><![CDATA[Eva zag een man met een bos narcissen door het dorp sloffen, twee keer op precies dezelfde plek]]></title>
      <description><![CDATA[<p>Er liep een man door het dorp. In een grote, rafelige jas slofte hij wat doelloos voorbij, bos narcissen in zijn rechterhand, alsof hij zelf ook niet helemaal wist wat-ie daarmee aan moest. Hij had niet door dat ik hem bekeek, en dus durfde ik net iets langer te kijken dan normaal, twee, drie seconden waarin ik een grove inschatting maakte – eind vijftig, begin zestig, mogelijk een Oekraïner, iemand onder andermans dak. Waar gingen die narcissen naartoe? Ik was hem alweer vergeten tot ik hem de dag erna opnieuw zag lopen, gek genoeg op precies dezelfde plek als de dag ervoor, in diezelfde rafelige jas en verdomd als het niet waar is, hij hield nog steeds die bos narcissen vast. Nieuwe inschatting: iemand zónder dak. In dorpen vallen nieuwe gezichten op, niet omdat de mensen nou zo nieuwsgierig zijn, maar om het simpele feit dat ze diegene niet kennen en de rest wel, van vroeger, van school of van korfbal, daar komt het door. Ze laten je met rust, na een paar jaar beginnen ze je gedag te zeggen en op een gegeven moment hoor je erbij, zo gaat dat hier en zo gaat het overal, zo zou het ook deze man vergaan, áls hij hier tenminste zou blijven, en iets zei me dat dat niet zo was. Ik wist niets van hem. Niet van zijn jeugd, niet van zijn ouders, niet van het schoolplein waar hij met zijn zusje overheen had gelopen, tas op de rug, de oudere jongens met hun onwaarschijnlijke verhalen. Op de terugweg duwden ze hun neuzen tegen het glas van de dierenwinkel, waar uit een moeilijk te ontwarren kluwen her en der een staart of een snuit stak. Thuis vragen of je er een mag hebben, het antwoord al weten. Thuis – een klein dorp op zo’n 50 kilometer ten zuidoosten van de rivier, een voormalige pastorie, het huis met de boeken, een verzameling kevers, opa en oma die in de achterkamer zaten, de omgekrulde hoekjes van het betengelde behang. Ik wist niets van het fikkie stoken in het landje achter het huis, van het appels jatten uit de boomgaard, van de keer dat zijn vader erachter kwam en hij moest lopen voor zijn leven. Hoe die boomgaard uiteindelijk had plaatsgemaakt voor een winkelcentrum, en het winkelcentrum voor appartementen, de appartementen voor bomkraters. Nog zag hij voor zich hoe artsen onvermoeibaar doorwerkten om bloedingen te stelpen en ledematen te verbinden, ze zeiden dat hij die stemmingswisselingen voor de rest van zijn leven zou behouden. Ik wist niets van zijn liefdes. Het geklungel, de eenzame feesten en zijn eigen ongeloof toen die ene met het hoog opgestapelde haar ineens naar hém keek, op de blikken van de jongens uit het dorp kon hij een leven lang voort. De desillusie, toen zijn ouders besloten dat een andere partij een betere was. Zijn nieuwe vrouw was een wonder van eenvoud geweest, hij kon haar niet doorgronden of ze hád geen gedachten, er waren dagen dat ze geen woord wisselden. Alleen als hij het liedje zong van de bekende volkskomiek verscheen er een warme lach op haar gezicht, ’s avonds kriebelde hij haar in het donker over de rug. Er kwamen kinderen, een hond, toch nog, en ze zouden er samen maar het beste van maken want de mens is zwak en eenzaam, maar dat was voordat alles misging en hij in dit vreemde land terechtkwam, waar ze de gordijnen dichthouden en hun ouderen opbergen in konijnenhokken. Gister zag ik hem weer lopen, weer met die rafelige jas maar de narcissen waren verdwenen, heel even overwoog ik hem te vragen aan wie hij ze had gegeven.Maar ik deed het niet.</p>]]></description>
      <guid>https://www.volkskrant.nl/columns-opinie/eva-zag-een-man-met-een-bos-narcissen-door-het-dorp-sloffen-twee-keer-op-precies-dezelfde-plek~bccf1801/</guid>
      <pubDate>Thu, 11 May 2023 00:00:00 +00:00</pubDate>
    </item>
    <item>
      <title><![CDATA[Soms maakt een onverwacht aardig gebaar een groot verschil]]></title>
      <description><![CDATA[<p>In de fietserstunnel richting het volgende dorp kwam een scholier aangereden met een groot en rond gezicht, diepliggende ogen en het soort kapsel dat ze in deze streek melkboerenhondenhaar noemen. Ik had wind tegen, zij mee. Niettemin fietste ze traag, niet langzaam maar zonder zin, op weg naar weer een dag vol klaslokalen, sociale hordes, blikjes Red Bull in de bosjes. Toen we elkaar passeerden glimlachte ik. Gewoon een glimlach, niks overdrevens, niks gemaakts, gewoon, een lach van mens tot mens, ik zou haast zeggen een melkboerenhondenglimlach. Maar wel één met een doel, een gebaar, een boodschap. Kom op meid, je kunt ’m hebben, deze dag, alles komt goed. Ik herinnerde me ze nog, de dagen dat je zelf met lood in je schoenen naar school fietste. Er was nooit iets noemenswaardig aan de hand, niets dat verder ging dan de gebruikelijke verwarring die gepaard gaat met opgroeien, met de onrechtvaardige samenleving die een schoolplein is, maar dat wist je toen nog niet. Je fietste dat hele end, Eddie Vedder in je oren, in de meeste gevallen moest je later constateren dat een mens inderdaad het meeste lijdt door het lijden dat men vreest, andere dagen kwam je nog veel chagrijniger thuis dan je was vertrokken en moest je moeder ’s avonds met betere teksten komen om je de dag erna weer die fiets op te krijgen. Alle keren overleefde je. Ik weet niet of het mij zou hebben geholpen, een glimlach van een vrouw op een fiets met een kinderzitje, ik denk het niet, ik denk dat er maar één ding had geholpen en dat zou een glimlach zijn van Erwin, of van Remco, of íémand van de andere sekse, maar goed, kwaad kon het óók niet. Op latere momenten in mijn leven had een onverwacht aardig gebaar soms het verschil gemaakt tussen jezelf weer bij de kladden pakken en nog dieper het wak in zakken, en nooit was die ander zich daar bewust van geweest. Tijdens mijn studie: een Amsterdamse trambestuurder die na een ochtend vol regen, vertragingen, struikelen en vlekken voor mijn neus wegreed, mijn snuit zag, halt hield en toen alsnog de deur voor me opendeed. Een andere fase, jonkie op een vals kantoor: de receptionist met haar gebbetjes, iedere ochtend weer. Wat ze zei is: ik zie alles. Weer later, mijn eerste kind: passanten die je helpen bij de trap, hop, zo, die kinderwagen is boven. Dat was het aardige van ouder worden, dacht ik toen ik verder fietste, dat je eindelijk eens wat wég kon geven. Spullen, kleding, geld als het nodig was, maar vooral: aandacht. Op een zeker moment in je leven bereikte je een punt dat je al die zaken zelf wel zo’n beetje op orde had, niet eens in overvloed maar in een stabiele hoeveelheid, een te vertrouwen voorraad, en ontstond als vanzelf de ruimte om er voor een ander te zijn. Hier een hand, daar een luisterend oor. Een glimlach naar een kind dat er even geen zin in heeft. Die middag zat ik weer op de fiets, dit keer met een dochter in mijn kielzog, een meid bij wie je op straat ogen in je rug moet hebben want ze heeft dezelfde verstrooide motoriek als haar vader. In de verte naderde een verlaagde herriebak met daarin het soort gozer dat wij hier in deze streek zo’n klein teringlijertje noemen, compleet met petje en koningsketting, en ik wilde net mijn dochter bij de kladden pakken toen hij zijn auto stil liet staan en ons vriendelijk glimlachend liet voorgaan, een beleefd knikje op de koop toe.Niet iedereen hoeft er eerst oud voor te worden.</p>]]></description>
      <guid>https://www.volkskrant.nl/volkskrant-magazine/soms-maakt-een-onverwacht-aardig-gebaar-een-groot-verschil~bd22d6ea/</guid>
      <pubDate>Fri, 5 May 2023 00:00:00 +00:00</pubDate>
    </item>
    <item>
      <title><![CDATA[Wanneer zijn onze varkens eigenlijk dingen geworden? Een greep uit het dierennieuws van de afgelopen weken]]></title>
      <description><![CDATA[<p>Zo, en dan nu een willekeurige graai uit het dierennieuws van de afgelopen weken.In een megastal in Sint-Oedenrode brak brand uit, negenduizend biggen en volwassen varkens gingen in vlammen op. In Texas verloor een Friese boer 18 duizend koeien bij een grote explosie. In Heukelom mag een varkenshouder zijn bedrijf met 7.500 varkens uitbreiden naar een totaal van 18 duizend varkens. Kafkaësk detail: die stal staat pal naast de piekbelaster in Brabant die eind vorig jaar voor 2,5 miljoen als eerste werd uitgekocht. Ik bleef even hangen bij die laatste varkensboer. Volgens Omroep Brabant heeft hij meerdere varkensbedrijven in verschillende gemeenten, ondergebracht in verschillende bv’s. Meerdere varkensbedrijven, ondergebracht in verschillende bv’s – ben je dan nog een boer of een fabriek? Het antwoord kwam in de uitzending van Nieuwsuur, want er was nog meer dierennieuws. Wat blijkt: varkens gaan elkaar te lijf wanneer ze in willekeurige groepen bij elkaar worden gezet. Een hiërarchie-dingetje, sommige mensen hebben er ook last van. Boeren weten dit, slachthuizen weten dit, zelfs de Nederlandse Voedsel- en Warenautoriteit (NVWA) weet dit, al járen, ze deden er alleen niks aan. Tot Wakker Dier zich er weer eens mee kwam bemoeien, toen moesten ze wel. Waarschuwing vooraf, de beelden konden als schokkend worden ervaren. Nou, dat viel wel mee hoor. Sterker, een medewerker van een slachthuis liet zien hoe mooi varkens worden verdoofd. Je zet gewoon een spray aan, ze raken bewusteloos, daarna doe je hop, die tang op de kop en even later zijn ze vredig ingeslapen! Simpel, snel en effectief, kun je nauwelijks gewetensbezwaren tegen hebben. ‘Ik zal geen binding met ze krijgen’, legde de medewerker geroutineerd uit, ‘uiteindelijk belanden ze op het bord, maar ik ga wel met respect met ze om.’ Wat heet, volgens hem maakt het de varkens zélf niet eens meer uit of ze worden geslacht of niet. ‘Die varkens lopen er gewoon omheen, die kijken daar niet naar, die reageren daar niet op.’ Nee, jíj reageert daar niet meer op, dacht ik thuis op de bank. En dat komt goed uit, want alleen dan kun je 45 duizend varkens per dag slachten, alleen dan kun je meespelen in de Champions League van slachterijen, om er maar eens een moderne vergoelijking op los te laten. Schaalvergroting leidt tot afstand, afstand leidt tot ontdierlijking, en waar dat toe leidt zien we elke dag in het nieuws. Alleen wie dieren als dingen ziet kan er 18 duizend stuks van in een stal proppen, alleen dan kun je ’s avonds zonder verdere gedachten in een gehaktbal bijten. Alleen dan kan een partij als de BBB de grootste worden. Hoho, riposteerde BBB-baas Caroline van der Plas toen ze eerder op Twitter werd aangesproken over stalbranden. ‘Het is algemeen bekend dat bij een brand de overledenen vaak zijn bezweken aan de rook, niet aan het vuur. Dit is bij mensen zo en bij dieren net zo. Voor de paniek zijn ze al bewusteloos. Stelletje ophitsers.’ Er is een filmpje gemaakt van die stal in Texas waar 18 duizend koeien in zitten opgesloten terwijl er een zee aan rook en vuur op ze afkomt. Loeien joh! Maar goed, dat kán dus helemaal niet volgens Lientje, waarmee ze maar weer eens aantoont dat gezond verstand in de politiek vooral iets is dat je inzet wanneer het je goed uitkomt. Blijft over de vraag wanneer dieren dingen zijn geworden. Misschien sinds dieren zelfs in de Wet dieren worden gelijkgesteld met ‘zaken’, en hun welzijn alleen is gewaarborgd ‘voor zover zulks redelijkerwijs verlangd kan worden’. Dat biedt nogal wat ruimte om dierenwelzijn te negeren en ja hoor, daar was de officiële reactie van de NVWA al: omdat slachthuizen tot 15 augustus 2024 de tijd krijgen om hun bedrijfsvoering aan te passen, zal de NVWA pas daarna overgaan tot het geven van boetes.Dat zijn nog 21.780.000 dingen, eet smakelijk.</p>]]></description>
      <guid>https://www.volkskrant.nl/columns-opinie/wanneer-zijn-onze-varkens-eigenlijk-dingen-geworden-een-greep-uit-het-dierennieuws-van-de-afgelopen-weken-~ba346474/</guid>
      <pubDate>Thu, 27 Apr 2023 00:00:00 +00:00</pubDate>
    </item>
    <item>
      <title><![CDATA[Als het lente wordt, krijg ik ineens enorm behoefte om ergens de bezem door te halen – het werd de schuur]]></title>
      <description><![CDATA[<p>Het is burgerlijk en belachelijk en was ik werkelijk zo’n willoos wezen, nee toch zeker, maar feit is dat ik bij de eerste zonnestralen van het jaar ineens enorm behoefte had om ergens de bezem door te halen. Door de administratie, door mijn haar, door mijn huis, mijn huwelijk, het donderde niet wat, als er maar iets met kop en kont werd aangepakt. Het werd de schuur, want Marcel was niet thuis. Sinds we van de makelaar de opdracht hadden gekregen ons huis strak te trekken voor het verkoopklaar maken van de woning – ‘Geen rommeltjes, geen tutteltjes, die stapel kranten weg en misschien even de boekenkast ordenen, ja, die kindertekeningen zou ik ook weghalen’ – hadden we de helft van onze huisraad naar de schuur verplaatst, want wij zíjn rommeltjes en tutteltjes en boeken en kranten. Dat heet cluttercore, las ik in NRC, een stroming die precies het tegenovergestelde is van de minimalistische, beige, caffè latte-interieurs die je de laatste jaren zo veel ziet, en toevallig hartstikke hip. In Barcelona doen ze het ook, maar vertel dat maar eens aan een Zaanse makelaar. En zo was onze schuur een dependance van het hoofdhuis geworden, een soort outlet waar je toch nog heel aardige dingen kon vinden, het kwam geregeld voor dat ik ’s ochtends eerst naar de schuur moest om schoenen bij mijn outfit te vinden. Naast tweede filiaal was de schuur ook nog gewoon schuur, en dus lagen er tussen de boeken en schoenen en vazen en lijstjes ook nog driewielers en fietstassen en zakken potaarde en snoeren en schoffels en gereedschap en een opblaasbaar zwembad en een kapotte grasmaaier en al die andere dingen die een mens na zijn 40ste nodig heeft. Daar waren recent nog vier winterbanden bij gekomen, zúlke wielen, die Marcel, omdat ze zo loeizwaar zijn, op goed geluk naar binnen had gerold, werkelijk heel gemakzuchtig, en telkens wanneer ik de schuurdeur opentrok zag ik ook wel dat zoiets geen lokkertje kon zijn voor potentiële kopers. Ik belde mijn moeder, ze kwam meteen. Nee, ze hoefde geen koffie, eerst beginnen. Mijn moeder is 71, maar dat merk je nergens aan, in ieder geval niet aan haar manier van opruimen. Op momenten dat ik twijfelde – de tuinstoelkussens van mijn overleden schoonmoeder, goed, ze waren wat versleten, kapot is ook een woord, maar toch, wel een erfstuk – maakte zij korte metten, en toen ik even naar binnen liep voor een slok water zag ik dat een stapel Consumentengidsen, want die waren inmiddels óók ons leven binnengeslopen, zo, hop, met een doffe plof in de kliko landde. Kaf en koren, zo iemand heb je wel nodig. Binnen anderhalf uur was de schuur bezemschoon, en daarna hadden we alle overgebleven spullen weer vakkundig in elkaar getetrist, a-je-to moe, waarna zij met een wagen volgeladen naar de kringloop reed, en ik naar de vuilstort. ‘Dat hebben we goed gedaan, hè Fried?’, zei ik terwijl ik via de achteruitkijkspiegel naar Frida keek, die de hele ochtend om ons heen had gescharreld, zich vermakend met al die schatten die uit de schuur waren komen rollen. Bij de vuilstort was het druk. ‘Ik heb een kind’, grapte ik tegen de in oranje overall gestoken portier met een blik naar achter. ‘Ik heb er drie’, zei hij. ‘Rij maar door.’ Even later keek Frida vanachter haar raampje toe hoe ik alles in containers gooide, ijzer bij ijzer, glas bij glas, stof tot stof. Toen Marcel die avond thuiskwam, kreeg ik een compliment, hij weet nog niet dat de lente nog maar net is begonnen.</p>]]></description>
      <guid>https://www.volkskrant.nl/volkskrant-magazine/als-het-lente-wordt-krijg-ik-ineens-enorm-behoefte-om-ergens-de-bezem-door-te-halen-het-werd-de-schuur~bcd9b501/</guid>
      <pubDate>Thu, 20 Apr 2023 00:00:00 +00:00</pubDate>
    </item>
    <item>
      <title><![CDATA[Ik was voortdurend geïntimideerd door mensen die zonder schroom durfden te zeggen wat ze ergens van vonden]]></title>
      <description><![CDATA[<p>Die middag was de middelste dochter (5) thuisgekomen met de ‘verteltas’. ‘Dan moet je een verhaal vertellen voor de klas’, zei ze terwijl ze de tas op tafel tilde. Ze keek me aan, dat was het, dat was het principe van de verteltas. ‘O, leuk’, zei ik. ‘En waar ga jij over vertellen?’ Dat wist ze nog niet, ballet viel af want dat had Jill al gedaan, zwemles was ook al behandeld en haar beste vriendin had over Suriname verteld, want die ís Surinaams. ‘Nou, dan doe jij het toch over Indonesië?’, zei ik, maar wat affiniteit betreft had ik net zo goed kunnen voorstellen om het over pensioenregelingen of de conclusies van het IPCC-klimaatrapport te doen. Ze ging spelen, wat aten we die avond? Hussen met je neus ertussen, wilde ik zeggen, maar dat is precies de reden waarom de verteltas zo’n goed idee is: het leert kinderen een goed verhaal te houden, helder te formuleren, en dat voor een groep, liefst nog met steekhoudende argumenten ook, zo’n beetje alles wat hussen met je neus ertussen níét is, want tegen je kinderen zeggen dat ze straks wel zullen zien wat de pot schaft en dat je daar verder geen gezeur om wilt, aan mijn tafel geen onderhandelingsruimte, werkt prima zolang het om avondeten gaat, maar retorisch is het natuurlijk niet erg sterk, of ze moet later voor de BBB willen werken, dan voorzie ik een fraaie toekomst. Hadden wij vroeger maar zoiets gehad als de verteltas, dacht ik terwijl ik even later de vaatwasser stond uit te ruimen, dat zou me een hoop geschutter hebben bespaard. Aan spreken in het openbaar werd toen nog nauwelijks aandacht besteed, laat staan aan debatteren, en tijdens mijn studie had ik dan ook alle zeilen moeten bijzetten om mee te kunnen komen in discussiegroepjes. Later zou ik voortdurend geïntimideerd zijn door mensen die zonder schroom durfden te zeggen wat ze ergens van vonden, iets wat ik zelf alleen maar voor elkaar kreeg in de kroeg, na tien bier, wat mijn gebrek natuurlijk alleen maar accentueerde. Jaloers keek ik naar mensen die het van huis uit hadden meegekregen, die vanzelfsprekende plek aan tafel, niet gehinderd door twijfel, niet gehinderd door vreemde ogen, integendeel, zulke mensen kregen vleugels van publiek. Ook Marcel, in zijn jeugd regelmatig afgestopt met de onbeholpen knaller ‘omdat ik het zeg’, had jarenlang met zó’n kop het podium betreden, om er na gedane zaken zo snel mogelijk weer af te klimmen. Inmiddels konden we stellen dat hij die handicap glansrijk had overwonnen, maar daar moest hij wel eerst 55 voor worden. Nou, díé tijd gingen we bij onze kinderen nu eens flink inkorten, deze cirkel gingen we doorbreken, dit trauma stopte bij ons! Dus toen mijn dochter zei dat ze het over zeemeerminnen wilde doen, pakte ik onmiddellijk mijn computer en las ik haar voor over folklore en mythologie, over Babyloniërs en Soemeriërs, over Hans Christian Andersen en schippers en sirenes en de Odyssee van Homerus, en hoewel het concept 5.000 jaar voor Christus ingewikkeld is voor iemand van 5, zat het er even later allemaal toch maar mooi in. Gister was het zover, de dag van de verteltas. ‘En?’, vroeg ik toen ik haar ’s middags ophaalde van school. ‘Hoe ging het?’ ‘Goed’, zei ze. Meer kwam er niet uit, ook niet tijdens het eten en ook niet toen we ’s avonds in bed de dag met elkaar doornamen.Nou ja, wel helder geformuleerd.</p>]]></description>
      <guid>https://www.volkskrant.nl/volkskrant-magazine/ik-was-voortdurend-geintimideerd-door-mensen-die-zonder-schroom-durfden-te-zeggen-wat-ze-ergens-van-vonden~b414e05b/</guid>
      <pubDate>Thu, 13 Apr 2023 00:00:00 +00:00</pubDate>
    </item>
  </channel>
</rss>
