<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Wat ben je nog als mens, als je omgeving je niet langer serieus neemt?]]></title>
      <description><![CDATA[<p>Een gesprek met de slagersvrouw over brutale oudere klanten brengt Eva terug naar haar schoonmoeder, naar haar herhalingen, maar óók naar haar schaarse momenten van helderheid. ‘Ja, jij wou voordringen, ik zag het!’, riep de slagersvrouw toen ik even voor zessen de zaak binnen kwam klossen. Knipoog natuurlijk, middenstandshumor waar je alleen met ja en amen op kan antwoorden, en die daarna geruisloos overging in een gesprek over brutale klanten. Vooral de oudjes bleken er wat van te kunnen. ‘O we maken hier genoeg mee’, zei de slagersvrouw terwijl ze geroutineerd twee stuks kipfilet in een papieren zak liet glijden. ‘Je weet alleen niet altijd wat erachter zit, hè? Toen míjn moeder oud werd ging ze ineens lelijk doen tegen anderen. Later bleek dat dat kwam omdat ze dement werd, maar dat wisten we toen nog niet. Dan ging ik bijvoorbeeld woensdagmiddag bij haar langs in het bejaardentehuis, en dan vroeg ik: ‘Wat heeft u gister gegeten, mam?’ Dan zei de vrouw naast haar: ‘Je hebt aan de bieten gezeten.’ En dan antwoordde mijn moeder, bits: ‘Nou, ik heb geen biet gezien.’ Ze greep de randen van de kassa vast en leunde naar voren. ‘Mijn moeder! Dat zou ze normaal nooit hebben gezegd.’ Ik rekende af, kip in tas, tas aan stuur, terug naar huis. Onderweg zag ik mijn schoonmoeder, we stonden weer in haar keuken, het moest een jaar of vier geleden zijn. Ik had iets over de gebakken aardappelen gezegd en ineens een rechtse directe om mijn oren gekregen. Het was het begin geweest van haar ziekte, een moment dat je pas later als zodanig herkende, omdat je eerder een andere vrouw voor je had, iemand op sloffen, de stem hees, bedaard, in de weer met knotjes wol, de Mikro Gids, sinaasappelen en Tempo-zakdoekjes, die met aloë vera astublieft, hier, neem een tas mee. Wat ik precies had gezegd weet ik niet eens meer maar het moet iets onschuldigs zijn geweest – hoe bont kun je het maken als het over gebakken aardappelen gaat – zelfs haar reprimande herinner ik me niet meer. Wat wel: hoe ik eerder geamuseerd was geweest dan geschrokken, laat staan beledigd. Het was die reactie, neutraal, op het professionele af, het was tenslotte niet persoonlijk, dat het begin was van iets anders, een nieuwe manier van met haar omgaan waarbij we onszelf ten langen leste zouden uitschakelen, onze gedachten, ons handelen, ons werkelijke manier van leven, omdat het toch geen zin had, en precies daarin schuilde de tragiek. Wat ben je nog als mens, als je omgeving je niet langer serieus neemt? Het was opvallend hoe snel je aan een nieuw wezen wende, aan de vervlakking van gesprekken, aan de herhalingen, de lichte wrok in haar ogen, aan de mate waarop ze vasthield aan staande uitdrukkingen die geen functie meer hadden, al stond er voor mij aanzienlijk minder op het spel dan voor anderen. Mijn schoonzus, degene die alles doet en regelt, degene met het engelengeduld, kreeg bij bezoek aan het verpleeghuis te horen dat ze ‘haar handjes weleens mocht laten wapperen’. Mijn zwager, haar trouwste bondgenoot, reisde anderhalf uur en nam na een ochtend niemandsland liefdevol afscheid. ‘Jij gaat jouw weg’, had ze geantwoord, ‘en ik de mijne.’ Je glimlacht wat, en vertrekt. We wenden zelfs aan de zware oogleden, aan de goedkope slingers in de huiskamer, aan het povere feit dat zij van de eerste lichting bewoners de enige overgeblevene was. Alleen de schaarse momenten van helderheid, de lichtflitsen waarin ze zich plotseling realiseerde in wat voor erbarmelijke toestand ze was beland, die wenden nooit.Die avond aten we kip met sperziebonen en gebakken aardappelen, het smaakte naar heimwee.</p>]]></description>
      <guid>https://volkskrant.nl/nieuws-achtergrond/wat-ben-je-nog-als-mens-als-je-omgeving-je-niet-langer-serieus-neemt~b8754504/</guid>
      <pubDate>Thu, 19 Jan 2023 00:00:00 +00:00</pubDate>
    </item>
    <item>
      <title><![CDATA[Er was nog genoeg te lachen geweest sinds Carlijns dood maar nooit meer ging het zo, niet met dat gierende]]></title>
      <description><![CDATA[<p>Terwijl haar kinderen zwemles hebben, draaft Eva over de loopband in de sportschool, lachend om wat was, boos om wat ze kwijt is. Om de drie kwartier die mijn kinderen op zaterdag in het zwembad liggen niet te verlummelen met het kijken naar stomme filmpjes en steeds dieper beleden gevoelens van zinloosheid – de zwemschool is gevestigd op een industrieterrein, een plek die in januari nog desolater aanvoelt dan in de rest van het jaar – had ik me aangemeld bij de goedkope sportschool die erboven zat. Goeie zet, wist ik meteen. In plaats van achter het stuur van een koude auto zitten wachten tot ik weer verder kon met mijn leven, viel ik het leven nu zelf aan, want zo voelt het wanneer je vanuit het niets drie kwartier hebt waarin niemand een beroep op je doet. En met niemand bedoel ik ook echt helemaal niemand, want ik kijk nog wel naar leuke gozers in een korte boks, maar ze kijken niet meer terug, heb ik gemerkt. En zo kwam het dat ik op de bovenste verdieping van de sportschool met 8 kilometer per uur over een loopband draafde, ondertussen uitkijkend op het leven beneden, een dorpsleven – man met hond, een vijver, een blok van driehonderd formicahuizen. Daarachter de vaart en weer dáárachter – verdomd, de kerktoren van Assendelft, de kerktoren van Carlijn. De kerk waar we als pubers honderd keer langs waren gefietst, en waar we Carlijn vier jaar geleden op Bachs Wir setzen uns mit tränen nieder hadden uitgezwaaid. Haar graf had ik sindsdien amper bezocht. Het deed me niet veel, de steen, de naam, de bloemen. Liever hield ik de mensen om haar heen in leven. Koffiedrinken met haar moeder, taaldingetjes appen met haar vader, eten met vriendinnen, vrouwen die haar naam even vaak noemen als ik. En soms kwam ze zelf ineens voorbij, in gezichten, in uitdrukkingen, of uitgerekend in stomme filmpjes die je kijkt wanneer je zit te wachten tot je kinderen klaar zijn met zwemmen. Er was er een waarin twee volwassen mannen op het terras van een Amerikaans fastfoodrestaurant zó hard met elkaar moeten lachen dat er eentje dwars door zijn stoel zakt, waarna het lachen vanaf de grond gewoon verdergaat, een grote zooi om hen heen. Luister vriendin, dat filmpje deed me zowat de das om. Jij en ik, van de kroeg in Uitgeest tot het weekendje weg in Maastricht tot aan de keukentafel in Haarlem, elkaar op de arm beukend, met onze benen trappend en dan jij met die uithaal, die gier, de ogen dicht, waardoor ik nog gekker ging doen – ik wist wel dat sommigen het irritant vonden maar het kon me niet schelen, alles voor die lach. Er was nog genoeg te lachen geweest sinds Carlijns dood maar nooit meer ging het zo, niet met dat gierende, dat geëxalteerde, en dat filmpje bracht het terug en deed me de das om. Lachen om wat ik zag, woede om wat ik kwijt was. En nu stond ik hier op een loopband in een non-descripte gymzaal en keek ik over Assendelft heen, het water, de huizen, de bomen en de daken, een verlaten nest, een kringelende rookpluim, en zag ik de kerktoren, hoog boven alles uit, waar troostende woorden langs omlaag tuimelden, langs licht en schaduw richting koor, richting kerkhof, waar mijn vriendin ligt, op steenworp afstand van haar ouderlijk huis, in koude maar warme grond. Even later kwam ik terug bij de zwemles. Te laat, mijn kinderen stonden al een hele minuut te bibberen op de kant en dat was mijn schuld. Ik wilde zeggen dat ik een vriendin was tegengekomen maar bedacht me op tijd, zo’n weemoedig mens als moeder, je moet er niet aan denken.</p>]]></description>
      <guid>https://volkskrant.nl/nieuws-achtergrond/er-was-nog-genoeg-te-lachen-geweest-sinds-carlijns-dood-maar-nooit-meer-ging-het-zo-niet-met-dat-gierende~bdb12267/</guid>
      <pubDate>Thu, 5 Jan 2023 00:00:00 +00:00</pubDate>
    </item>
    <item>
      <title><![CDATA[We keken thuis naar de brute film Kruimeltje, ik had het zelf voorgesteld]]></title>
      <description><![CDATA[<p>Eva en haar kinderen huiverden onder een dekentje mee met Kruimeltje, en dat maakte nogal indruk. In de week dat Kijkwijzer het leeftijdsadvies voor de speelfilm Pietje Bell (2002) na een klacht over geweld eerst ophoogde van alle leeftijden naar 12 jaar en ouder, en later weer naar 9 jaar en ouder, keken wij thuis naar Kruimeltje, ook al zo’n brute film. Ik had het zelf voorgesteld. Gezellig, met z’n allen op de bank, dekentje erbij, en dan maar lekker meehuiveren met die arme drommel uit het Rotterdam van de vorige eeuw, die van hot naar her wordt gestuurd in een harde, harde wereld, terwijl hij alleen maar ergens thúís wil wezen. Maar eerst wilden ze weten wie Kruimeltje was. ‘Een weeskind’, loog ik, want ik weet wel hoe ik een film moet verkopen aan moderne zieltjes onder gerieflijke dekentjes, poes en popcorn binnen handbereik. ‘Zijn vader en moeder zijn dood en nu zwerft hij in zijn eentje over straat, waar hij door iedereen wordt gepest en verjaagd.’ ‘Echt?’ vroeg de middelste (5).Ik knikte.Ze keken elkaar aan, wat erg.‘En hij wordt ook geslagen’, voegde ik er snel aan toe. ‘Hij heeft alleen een hond, dat is zijn beste vriend.’ Die hond deed het ’m, en zo zaten we even later gezellig onder een dekentje en keken we toe hoe Kruimeltje inderdaad niet mals werd behandeld door de lokale bourgeoisie, al waren er ook situaties waarvan je kan zeggen, ja jongen, nu maak je het er ook een beetje zelf naar. Het meeste indruk maakte de scène waarin Kruimeltje door de baas van het weeshuis onterecht wordt beschuldigd van het stelen van geld (vanaf de bank, in koor: ‘Maar hij heeft het helemaal niet gedaan!’), een flink pak rammel krijgt en de camera vervolgens de striemen in beeld brengt die Kruimeltje op de rug staan. Echte striemen, met bloed! Nou, die zagen ze een paar uur later nog, kwamen ze die avond in pyjamaatjes en op blote voeten vertellen, een half uur nadat we ze in bed hadden gelegd. Nu keken wíj elkaar aan: hier moest wat worden rechtgezet. Eenmaal volwassen kon je het je bijna niet meer voorstellen, maar als kind was de scheidslijn tussen wat echt was en wat niet een heel dunne. Zelf had ik als 8-jarige met gloeiende verbazing naar de videoclip van Whitney Houstons hit I wanna dance with somebody gekeken. Dat ze het ene moment een korte bruine bob had, en nog geen seconde later een enorme bos blonde krullen – hoe dééd ze dat? Zelfs na uitleg van mijn moeder kon ik er amper chocola van maken. Ook nu moesten we alle zeilen bijzetten. ‘Kruimeltje is niet echt’, zei ik tegen vier rode wangen. ‘Het is een film, en in een film wordt geacteerd. Dat betekent dat je een verhaal naspeelt. Die striemen zijn dus ook nagemaakt, dat doen ze met make-up.’ Ik zag ze kijken – ja ja.‘En waarom waren die striemen dan helemaal opgezwollen?’Met de harde belofte de volgende dag zélf nepwonden te maken met lippenstift keerden ze uiteindelijk terug naar bed. Daar kwam niets van, wel hief de oudste tijdens het ontbijt – het ging nog steeds over die striemen – theatraal de handen omhoog. ‘Waarom moeten wij dat allemaal zien van jou?’ Ik wilde iets zeggen over veiligheid, dat wanneer je als kind leert omgaan met angstige gevoelens, je later niet bij alles in de stress schiet, maar toen kwam de Man erin, hij bracht een waarheid als een koe die er nog in ging ook. ‘Zodat jullie zien hoeveel geluk jullie hebben met ons.’ Een kwartier later bracht de middelste hem een kommetje met zelf geschild fruit, een paar stukken peer. ‘Dankjewel voor alles, papa.’’s Avonds zei hij dat hij ze vaker kinderfilms wil laten kijken.</p>]]></description>
      <guid>https://volkskrant.nl/columns-opinie/we-keken-thuis-naar-de-brute-film-kruimeltje-ik-had-het-zelf-voorgesteld~b5e11c75/</guid>
      <pubDate>Thu, 12 Jan 2023 00:00:00 +00:00</pubDate>
    </item>
    <item>
      <title><![CDATA[Laten we Thanksgiving ruilen voor een van onze eigen tradities: carnaval, Leids Ontzet of Bokketochie bijvoorbeeld?]]></title>
      <description><![CDATA[<p>Vrijgezellenfeesten, babyshowers, Black Friday, Halloween: Eva Hoeke heeft niets met al die uit Amerika overgewaaide tradities. Op Thanksgiving na. En dan wil ik nu, op deze laatste dag van het jaar, graag korte metten maken met een paar vanaf de overkant van de plas overgewaaide tradities waarvan je werkelijk de tranen in de ogen krijgt wat stompzinnigheid betreft, maar die ons ook dit jaar weer stevig bij de kladden hadden, waarmee de Amerikanen niet alleen over zichzelf regeren, maar ook over ons. Om te beginnen: het kerstdiner op school. Ik ben echt de kwaadste niet, en je moet wel een psychopaat zijn om niet met een zekere vertedering naar al die roodgekoonde koters met een strikkie om te kijken, maar die vertedering bereik ik ook tijdens mijn eigen kerstontbijt dus waarom, wáárom zou je ouders over de kling jagen door hen, in een tijd die toch al van prikkels en snaaierijen aan elkaar hangt, beginnend bij Sint-Maarten op 11 november en zo hop, via Sinterklaas richting Kerst en Oud en Nieuw, te verplichten tot het in elkaar flansen van in bladerdeeg gehulde knakworsten? Verplichten ja, want geen ouder die zijn kind uitsluit van dit soort sociale verzinsels en probeer het trouwens maar eens uit te leggen, nee, daar doen we niet aan mee want dat vindt mama allemaal maar commerciële flauwekul en fascistoïde groepsdruk bovendien, succes ermee. Volgende punt: Foute Truiendag. Mag ook weg, al sluit ik niet uit dat dit geen Amerikaans gebruik is maar het armetierige bedenksel van een of ander schijtlollig Nederlands radio-duo. Halloween weg. Valentijn ook weg, Black Friday, zéker weg, wie je dat in tijden van klimaatverandering uit moet leggen is onderdeel van het probleem. Komen we bij de afdeling vrijgezellenfeesten en babyshowers – die laatste is me bespaard gebleven omdat mijn vrienden ook wel weten dat ik zou walgen van een luiertaart en ik vertrouw erop dat als ik ooit trouw – ook al een betrekkelijk onnozele traditie – ze me niet zullen dwingen in een glitterpak uit mijn comfortzone te komen, anders doe ik hén weg. Blijft nog over de genderrevealparty, ik geloof niet dat er situaties zijn waarin ik me ongemakkelijker voel. Het joelen, de tranen, het gewapper voor de ogen, het slaan op schouders, het inzoomen op schoonouders, de nauwelijks verholen teleurstelling, het blauw, het roze, het oudere broertje of zusje bij wie dogmatische man-vrouwideeën zo achteloos naar binnen worden gelepeld: genderrevealparty’s brengen het slechtste in de mens en van deze tijd naar boven, van de veronderstelde maakbaarheid van het leven tot de drang om jezelf voortdurend in de schijnwerpers te zetten, en zo zijn we weer terug bij waarom alles wat Amerikaans is weg moet. Maar één ding doen ze daar goed, en dat is Thanksgiving, een nationaal feest dat ieder jaar op de vierde donderdag van november wordt gevierd om dank te zeggen. Ooit voor de oogst, inmiddels voor alles waar een mens inderdaad weleens een keer bij stil mag staan. Daarom stel ik voor een van onze eigen tradities voor Thanksgiving te ruilen. Carnaval, het Zaanse Bokketochie, Suikerfeest, Koningsdag, voor mijn part nemen ze Oud en Nieuw, zijn we meteen dat van klerevuurwerk af, en dan gebruiken wij deze avond voortaan om elkaar te vertellen waar we dit jaar blij van werden. Krakend vers brood met zoute boter. Rijp op de velden. Strijklicht. Een knipoog op straat. Trams die op de je wachten. De geur van knoflook op je vingertoppen. Eefje de Visser. Het vermogen om je dingen voor te stellen, de moed je onbemind te maken. Van lachen als je janken moet, en een man die dat begrijpt. Van het simpele feit dat wij de mazzel hebben in dit hoekje van de aarde te zijn geboren, waar je vrijuit kan klagen over nationale feestdagen. Ik dank u voor uw aandacht.</p>]]></description>
      <guid>https://volkskrant.nl/nieuws-achtergrond/laten-we-thanksgiving-ruilen-voor-een-van-onze-eigen-tradities-carnaval-leids-ontzet-of-bokketochie-bijvoorbeeld~b87c4bf4/</guid>
      <pubDate>Thu, 29 Dec 2022 00:00:00 +00:00</pubDate>
    </item>
    <item>
      <title><![CDATA[Na het kroegleven waren de etentjes begonnen, en toen we ook daar te moe voor werden waren alleen wij er nog]]></title>
      <description><![CDATA[<p>Ouder worden is selectiever worden, merkt Eva als ze haar spullen inpakt voor de verhuizing. En heel erg vindt ze dat niet. Verhuizen is loslaten.Ladingen ouwe kranten en tijdschriften werden afgevoerd, tekeningen kritisch bekeken, kledingstukken waarvan ik constateerde dat ik ze het afgelopen jaar wéér niet had gedragen naar de kringloop gebracht. Streng zijn, belangrijk in dit stadium: fonduepan weg, babybox weg, Uggs weg, hup, gun ze een ander als je er toch niet meer op loopt. Alleen het witte en verwassen T-shirt met de zeemanstatoeage, dat hield ik achter. Roekeloze nachten op de Amsterdamse Zeedijk, hij tegenover me, met dat shirt onder een bruinleren jack, een lelijk jack en een lelijk shirt maar jezus wat stond het hem goed, met dat rokende hoofd erboven, en dan maar lullen, eindeloos lullen in een perfecte waas, onze dijen dicht tegen elkaar aan, tot het licht werd en de barman moe en wij door de mist naar huis fietsten en begrepen dat dit het was en dat het altijd zo zou blijven. Verder bleek het geheugen onbetrouwbaar.Uit een boek kwamen vijf blaadjes gedwarreld, velletjes uit een horecablocnote. ‘Etentje’, stond erboven geschreven, daarna een waslijst aan namen. ‘Moet je kijken’, zei ik terwijl ik de briefjes onder de neus van de Man hield, die juist de trap af kwam gezeuld met een stapel ordners. Hij keek. ‘Misschien het trouwfeest?’ Vreemd, dat hele trouwen was er door corona en geboortes en algehele desinteresse in het instituut als zodanig nooit van gekomen en dat feest dus ook niet, zoveel stond vast, maar hoe hadden we dat überhaupt voor ons gezien, met al die mensen? Het moest die verkennende fase in de kroeg zijn geweest, het imponeren van de ander, kijk mij eens mensen kennen, we nodigen ze allemaal uit. We namen de namen door, met steeds onvastere hand hadden we ze op volgorde van belang genoteerd. Op 1: mijn moeder en opa Ben. Daarna: zijn beste vriend en zijn vrouw. Op 3: mijn beste vriendin en haar man. Daarachteraan: familieleden, collega-schrijvers, cafégezellen, een rijtje moetjes en ‘mensen van vroeger’, achter sommige namen stond het dodelijke ‘plus partner’, en nog zowat mensen in de derde, vierde, zelfs vijfde graad. We telden twee officiële scheidingen, heel wat ex-partners en in totaal drie doden, wat nog best veel is in deze levensfase. We moesten weer door, ik terug naar mijn stapel, hij naar de papierbak, de briefjes vergat ik. Of nou, niet echt. Want wat ik ook had geteld, waren de vrienden die we al jaren niet meer hadden gezien, áls je die überhaupt nog vrienden mocht noemen. Waar waren ze gebleven? De kinderen, tuurlijk, die hadden ons opgeslokt – na het kroegleven het etentjesleven was begonnen, en toen we ook daar te moe voor werden waren alleen wij er nog, op de bank, voor de televisie. Het ging vanzelf, ik hoorde niet anders om me heen. Ouder worden is selectiever worden. Eerlijk is eerlijk, zoveel zin had ik ook niet meer om hele nachten in het café door te brengen met mensen van wie ik toen ook al wel wist dat het niet voor eeuwig zou zijn. Die oeverloze verhalen, het vrijblijvende snoeven, het geïnformeer naar elkaars verleden, het gejank om niks, de grappen, de hoogmis, het zuipen, de shotjes, mannen met hun stomme vriendin, vriendinnen met hun zakken hooi. Ik moest er niet aan denken, eerlijk gezegd, op mijn vrije dag langsgaan bij mensen die ik ontgroeid was, de hele avond een vergeten vriendschap zitten vieren en dan de dag erna zeker met je brakke waffel bij zwemles zitten, ’s avonds te moe om je boek uit te lezen, nee dank je wel. Verhuizen is loslaten, lekker man.</p>]]></description>
      <guid>https://volkskrant.nl/nieuws-achtergrond/na-het-kroegleven-waren-de-etentjes-begonnen-en-toen-we-ook-daar-te-moe-voor-werden-waren-alleen-wij-er-nog~b2509ed2/</guid>
      <pubDate>Thu, 15 Dec 2022 00:00:00 +00:00</pubDate>
    </item>
    <item>
      <title><![CDATA[Het is waar, iedereen kan het zien: we gaan verhuizen]]></title>
      <description><![CDATA[<p>Na vijf jaar gaat Eva verhuizen. Wel even vergeten hoeveel werk dat is: een huis opruimen. Er staat een bord in de tuin. Het mannetje dat hem erin kwam zetten had hem uit de bestelbus getild, zijn handen in zijn zij gezet, gevraagd op welke plek ik hem wilde hebben (‘Nee, daar niet, daar zit worteldoek onder’), het ding de grond in getimmerd en daarna was hij zo, hop, met zijn stalen neuzen over mijn ziel en zaligheid heengestapt, het pad over en de bus in, op naar de volgende klant. Niks geen praatje over emoties, niet dat prettige gekwezel dat zoiets ‘toch altijd even een momentje is’, nee, gewoon rammen met die handel, mijmeren doe je thuis maar. Misschien maar beter ook. Dus nu is het waar, iedereen kan het zien. We gaan verhuizen. Als de mensen vragen waarnaartoe, zeg ik: weg. De meesten vragen niet door. De waarheid is dat we het zelf nog niet weten. Vijf jaar geleden waren we hier komen aanrijden met een vrachtwagen vol verwachtingen. Er kwamen twee kinderen uitgerold, een tweedehands bed, een derdehands tafel, wat potten en pannen en tienduizend kranten, knipsels, boeken en tijdschriften, dat was het wel zo’n beetje. Jong gezin, nog weinig van waarde verzameld, behalve elkaar. Met de toename van ruimte kwam de toename van spullen, geen hoek bleef onbenut. Kind erbij, twee poezen erbij, een uitdijend elysium, en nu kwamen we ineens een kamer tekort, de tekeningen aan de muren en de krakende kasten kleurrijke getuigen van een leven in opmars. Dat zijn we nu allemaal weer aan het opruimen. Ik was het vergeten, hoeveel werk dat is. Ritjes naar de kringloopwinkel, ritjes naar de vuilstort, via de achterdeur valt het niet zo op. Hoeveel verraad je moet plegen. ‘Sorry huis’, mompel ik terwijl ik foto’s in dozen doe en restjes sticker van de schouw krab, ik hoor zelf ook wel hoe potsierlijk dat klinkt. Overdag krabben, ’s nachts malen, over isolatie, over labels, over kopieën van de gemeentelijke ozb, nen-metingen, de lijsten van de makelaar, die ellendige lijsten, ja prima, de gordijnen laten we hangen, de koelkast blijft ook, voor mijn part laten we alles staan, als wij maar gaan, waar is het eigendomsbewijs ook alweer? Dan, eindelijk, het plakplaatje van de makelaar, complimenten hoor, het ziet er allemaal keurig uit. Ondertussen trek ik met mijn wijsvinger de huid op mijn jukbeenderen naar achter en denk ik aan die vijf jaar die we hier doorbrachten. Jaren die bol stonden van leven, jaren van loutering, van verdieping, van kaarsen in de vensterbank, spinazie op de muur, gesprekken in de nacht, dat belachelijke wijnrek uit de curiosawinkel, jezus man, niet nóg meer troep. Het gemak, de kalmte, de school om de hoek, de schommel aan de boom, de achterdeur nooit op slot. En dan dit huis, deze haven, deze beuker, deze burcht, bubbel, broedkamer, anker, lieveling, deze herberg met zijn prachtige licht, weelderig en sober tegelijk, kon ik ’m maar meenemen naar een plek met meer stemmen, meer vormen, meer theater, en voor die Man wat bomen alstublieft. We hadden niet geleden maar de twijfel was permanent geweest, al die 1.825 dagen en nachten ging het van geluk naar vijandigheid en alles daartussen, geen van die gevoelens sterk genoeg om een beslissing op te baseren. Tussendoor herinnerde ik me een ander leven, met een andere hoofdpersoon, en had ik allerlei voorstellingen bij een nieuw leven op een nieuwe plek. Geen vergezichten, geen kookeilanden, maar wel avontuur, reuring, een scheutje pijn en dan thuiskomen, en het enige dat we daarvoor hoefden te doen, is gáán. Nu dan.</p>]]></description>
      <guid>https://volkskrant.nl/nieuws-achtergrond/het-is-waar-iedereen-kan-het-zien-we-gaan-verhuizen~b7a3b74f/</guid>
      <pubDate>Thu, 8 Dec 2022 00:00:00 +00:00</pubDate>
    </item>
    <item>
      <title><![CDATA[Ik had wel geprobeerd al het sentiment buiten de deur te houden, maar er was geen beginnen aan]]></title>
      <description><![CDATA[<p>Eva en haar dochter kuieren van winkel naar winkel, met de schemer op hun hielen. Een dinsdag in december, met een mengeling van vermoeidheid en opwinding gingen we op het einde af. In het dorp begon het dagelijks gejakker te wijken voor allerhande vieringen, al dan niet commercieel ingegeven, en met Sint-Maarten en de musical achter de kiezen, een evenement waar wekenlang met ups en downs naar toe was geleefd, stevenden we nu af op Sinterklaasavond, met toenemende binnenpretjes tussen ouders, en kinderen die inmiddels witter zagen dan de baard van de goedheiligman. Alleen Frida, die bleef haar kalme zelf. Op weg naar de bakker had ze naar de feestverlichting gewezen die de gemeente aan de lantaarnpalen had bevestigd, kunststof decoraties in de vorm van ijsjes, of vlammen, maar net wie je het vroeg. ‘Oeeee’, had ze zonder woorden gezegd, kijk dan mama, er hangt iets nieuws, en ik had me verbaasd dat ze het verschil had opgemerkt. Ze waren er dagelijks, deze proeven van voortgang, van nieuwe neurologische verbindingen, dingen die ze in de smiezen had zonder dat ik dat in de smiezen had, en wanneer ze ’s avonds tegen me aanzat, haar hoofd tegen mijn borst, samen kijkend naar de poppetjes op televisie, de dag eindelijk tot stilstand gekomen, vroeg ik me af wat ze nog meer wist. ‘Mooi hè’, zei ik terwijl we langs de decoraties kuierden. ‘IJsjes van licht.’ Even later zei ze ‘Tot ziens’ tegen de eigenares van de slijterij, ik was de enige die dat verstond. Zo slenterden we de dag door. Boodschappen doen, de was ophangen, samen oversteken, even naar de bak voor het oud papier. Dat laatste kon niet langer met haar oudere zusters, er zat altijd wel een tekening of een knutselwerkje tussen de kranten gemoffeld, ik moest wel, er waren dagen dat ze meer produceerden dan hun plakboeken konden herbergen, maar in mijn verontwaardiging (‘Hoe komt die daar nou terecht?’) geloofden ze allang niet meer, en omdat zij niet meer werden gedwarsboomd door een gebrek aan woorden kreeg ik dat te horen ook. Frida stelde zich tevreden met kijken, en helpen. Snipper in de vuilnisbak. Knijper in de wasmand. Handdoek pakken, iets onzichtbaars wegpoetsen, daarna tevreden de handen afkloppen, zo, dat was ook weer gedaan. Het schoot niet op maar haar gedrag was voorbeeldig, een levensfase zonder grote verwachtingen, en daardoor des te aantrekkelijker. Ook nu, van winkel naar winkel kuierend met de schemer op onze hielen, bracht ze de vertedering met zich mee die mensen aan hun eigen volle jaren deden denken – de eerste stapjes, dat koddige gewaggel, het volle vertrouwen in alles en iedereen, de uren zonder slaap uitgewist, verdwenen, vergeten, ik zag het gebeuren, bij het aaien van de pluchen ijsbeer bij de bloemenwinkel, het gezwaai naar de slagersvrouw. Ondertussen hoorde ik de oudste dochter het bestaan van Sinterklaas verdedigen tegenover een afvallige klasgenoot, en zong de middelste met Elton Johns I’m still standing mee, zuiver en zonder schroom. Ik had het wel geprobeerd, al het overbodige sentiment buiten de deur te houden, maar op momenten als deze was er geen beginnen aan, met grote halen werd de lyriek erop gemetseld, laag voor laag, een liedje, een lichtinval, ik liet het maar komen en legde me neer, de poes aan mijn voeten, een praktische manier om eraan toe te geven. En zo naderde ook dit jaar de ontknoping. Altijd in beetjes, nooit op gezette tijden en zeker niet op het moment zelf, met Oud en Nieuw viel er niets meer te janken. We waren al bijna thuis toen Frida opnieuw naar iets wees. We hurkten, we hadden de tijd.</p>]]></description>
      <guid>https://volkskrant.nl/columns-opinie/ik-had-wel-geprobeerd-al-het-sentiment-buiten-de-deur-te-houden-maar-er-was-geen-beginnen-aan~b2ec46e8/</guid>
      <pubDate>Thu, 1 Dec 2022 00:00:00 +00:00</pubDate>
    </item>
    <item>
      <title><![CDATA[Ik ben ziek en niemand mag het weten]]></title>
      <description><![CDATA[<p>Eva is ziek, maar dat komt haar helemaal niet uit. Bovendien: ze is toch niet van suiker? Ik ben ziek en niemand mag het weten.Ja, thuis weten ze ervan, of beter gezegd, ze ontkomen er niet aan. Een jammerende moeder, ze weten niet wat ze zien. Eigen schuld, die kleine begon, daarna was de middelste aan de beurt en nu zitten we allemaal in die trein die eens per jaar langskomt en iedereen meesleurt in een poel van snot en hoest en ellende, zonder precies te weten wannéér hij komt, net als bij het echte spoor. Het is het soort ziek dat gedijt bij stoeien na het eten, bij het afkluiven van andermans kippenpoot, bij het met zijn vijven in bed liggen en het opstaan nog een beetje uitstellen. Dan kan je maar één ding doen en dat is jezelf eraan overgeven, direct en zonder morren, want ziek is ziek, ziek het dan maar uit ook. Maar ik kan niet ziek zijn. Over een uur staan hier vijf mensen voor de deur, vijf mensen die aan mijn keukentafel komen leren hoe je een column schrijft. Ze hebben huiswerk gemaakt en hun best gedaan en ze komen uit heel het land, van Twente tot aan Tegelen, dat is twee uur in de auto en nog veel langer met de trein, ik heb het hart niet ze af te bellen. Paracetamol met coffeïne blijkt mijn vriend. O, wat ben ik ineens mans! Hup, nog even een stofzuiger door de kamer, hatsekiedee, nog even snel op en neer naar de glasbak, staat wel zo opgeruimd. Even later zit ik tegenover vijf verwachtingsvolle snuiten. Ze zijn erg aardig, die uit Tegelen heeft zelfs taart meegenomen, zie je wel, toch goed dat ik niemand heb afgebeld, flauwekul ook, je bent toch niet van suiker. Na een uur vraagt iemand of ze misschien een kopje koffie mag? Gek, helemaal vergeten aan te bieden. En wat is het hier koud zeg, ik zweet er helemaal van. De taart komt op tafel, ik kan er niet naar kijken. Op de gekste momenten krijg ik kippevel. Als ik maar niet kots, denk ik, als ik maar niet kots. Gelukkig is er niets te kotsen, want ik heb die ochtend niks gegeten. Ik heb wel een kop koffie gedronken, ook niet echt lekker op een zieke maag. Zwarte kots, stel je voor! Niet aan denken, niet aan denken, doorgaan. Lunchtijd, iedereen scharrelt vrolijk door de keuken. ‘Kom op Hoeke’, schreeuw ik boven in de badkamer tegen de spiegel. ‘Deze mensen komen hier voor een show, gééf ze die show!’ De laatste keer dat ik zo tegen mezelf tekeerging was ik net bevallen en moest ik plassen voor ze me naar huis lieten gaan. Geheel tegen mijn natuur laat ik een harde boer, wanneer ik weer beneden kom zie ik dat de babyfoon nog aan staat. Tegen heug en meug eet ik een kadet met kaas, en heb onmiddellijk spijt: nu ís er ook echt wat om te kotsen. Halverwege de dag belt mijn moeder: mijn oudste dochter zit bij haar thuis, ze heeft haar ziek van school gehaald. Ze hadden mij ook gebeld maar ik nam niet op. Ze komt haar zo brengen, hoe is het verder? ’s Avonds in bed vertelt mijn dochter hoe het was om ziek te zijn in de klas, het komt sterk overeen met mijn verhaal. Wanneer ik probeer uit te leggen waarom ík dan niet ziek naar huis ben gegaan murmel ik iets over afspraken, en dat je mensen niet zomaar kunt laten zitten. ‘Jij bent een beetje te waterig’, zegt ze. ‘Dat leren we nu op school: rots en water. Rots is als je iets voor jezelf doet, water is als je iets voor een ander doet.’ Nee, ik ben niet ontroerd, ik ben gewoon ziek oké, láát me.</p>]]></description>
      <guid>https://volkskrant.nl/columns-opinie/ik-ben-ziek-en-niemand-mag-het-weten~b24e19c3/</guid>
      <pubDate>Thu, 24 Nov 2022 00:00:00 +00:00</pubDate>
    </item>
    <item>
      <title><![CDATA[Hij had ze zien komen en hij had ze zien gaan, al sinds hij in 1980 zijn intrek had genomen in de broodjeszaak]]></title>
      <description><![CDATA[<p>Eva was weer eens in Amsterdam, in een van de smalste straatjes van de stad, en bestelde een broodje komijnekaas. Op het drukste uur van de dag stapte ik een kleine broodjeszaak binnen in een van de smalste straatjes van Amsterdam. Buiten waren dagjesmensen, kantoorklerken en bouwvakkers op weg naar hun lunch, in de verte knerste een tram, even verderop probeerde een Amerikaanse toerist chocola te maken van een uitgevouwen plattegrond. Binnen: de trage hartslag van een zaak waaraan al decennialang niets was veranderd. Alleen de eigenaar was aanwezig, een keurige man in een keurig overhemd onder een keurige trui, die te midden van potten Marmite en flessen wijn iets uitrekende op een blocnote, het grijze haar in een keurige scheiding gekamd. Achter hem lag een opengeslagen NRC, vanuit het kleine keukentje kwam een vleugje sigarettenrook. ‘Zo’, zei ik joviaal, want die ene keer dat ik in de hoofdstad ben doe ik graag leuk. ‘Doet u mij maar zo’n lekker pistoletje komijnekaas.’ Met een subtiel zwiertje (‘Alstublieft mevrouw’) nam hij een bonk kaas ter hand waar hij routineus drie royale plakken vanaf sneed. ‘Beetje boter, hè?’ Ik knikte verbaasd. Vanwege een klus in de buurt had ik een week eerder precies hetzelfde besteld, maar dat hij dat nog wist, tot de boter aan toe, voelde niet alleen als een uit de gratie geraakt soort vakmanschap in dit deel van de stad, maar ook als een persoonlijke handeling, een welkomstgebaar bijna. ‘Hoop drukte voor uw deur’, zei ik terwijl ik naar de jongeman wees die aan de overkant posters tegen een dichtgespijkerd pand plakte. Het waren grafische, zwart-witte affiches met het woord ‘Secrid’ erop. Wat hier precies aan de man werd gebracht was me niet duidelijk. Elke keer dat hij zijn bezem in de emmer doopte viel er een grijze flats lijm op de grond. ‘O dat’, zei de eigenaar. ‘Dat gaat de hele dag zo door. Over twee uur hangt er weer wat anders.’ Hij had ze zien komen en hij had ze zien gaan, al sinds hij in 1980 zijn intrek had genomen in de broodjeszaak voor een huurtje van 600 gulden, toen er nog gewone mensen in de buurt woonden. Inmiddels leek het soms wel of hier überhaupt geen mensen meer woonden. Vooral in de coronaperiode was er geen hond op straat geweest. Ik rekende 3,50 af – hij hoefde niet uit te leggen dat je voor dat bedrag heel wat broodjes moest verkopen om aan de moderne huurprijzen te kunnen voldoen. Achter me kwam een klant binnen die bij naam werd begroet. ‘Heb je een bruine bol?’ vroeg hij met een stem die die dag nog niet gebruikt was. ‘U neemt ook elke keer hetzelfde?’ vroeg ik. De man schraapte zijn keel: ‘Alleen brood en boter. Mijn beleg wissel ik.’ De eigenaar, opkijkend van zijn houten snijplank: ‘Wil je wel boter?’ De klant, verongelijkt: ‘Dat weet je toch.’ De eigenaar, mompelend: ‘Nou ja, omdat ik je vorige keer hoorde over een dieet.’ ‘Jaaaa, maar dat zit ’m niet in de boter’, zei de klant, nu zijn vinger heffend. ‘En ook niet in het beleg. Koolhydraten, die moet je zien te vermijden. Rijst. En aardappelen. En brood. Vroeger had je Montignac, daar mocht je twee glaasjes bij drinken. Maar dat doe ik niet meer. Ik wissel het beleg af. De ene keer rosbief, dan eens kaas. Maar voor het goeie zou het eigenlijk zonder brood moeten.’ De eigenaar glimlachte: ‘Dat kan je niet van me verlangen.’ Ik zei gedag, ik moest maar weer eens aan het werk. Toen ik om 5 uur ’s middags door het smalle straatje terugliep zag ik het ineens. Allemaal nieuwe posters.</p>]]></description>
      <guid>https://volkskrant.nl/columns-opinie/hij-had-ze-zien-komen-en-hij-had-ze-zien-gaan-al-sinds-hij-in-1980-zijn-intrek-had-genomen-in-de-broodjeszaak~bc21c6de/</guid>
      <pubDate>Thu, 17 Nov 2022 00:00:00 +00:00</pubDate>
    </item>
    <item>
      <title><![CDATA[Het gaat een keer mis met mijn labbekakkige gedrag, maar dat doe ik voor jullie]]></title>
      <description><![CDATA[<p>Uitstelgedrag leidt tot ellende, Eva wéét het, maar ja, doe er maar eens wat aan. ‘Korte afrekening maakt lange vriendschap.’Mijn moeder zat een woordkraker te maken en keek mij over haar bril heen aan: ‘Ken jij die uitdrukking?’ Nee, maar de betekenis wel, dacht ik. Korte afrekening, zeker weten, bekend terrein. Alleen: hoelang duurde het voor je zoiets onder de knie kreeg? Terug naar Krommenie, eind jaren tachtig. Ik was 10 en wilde een gitaar. Ik kreeg er een te leen, van Pieter Groot, de baas van de schoenenwinkel. Vrolijk nam ik het ding op mijn rug mee naar huis, vrolijk zat ik er een paar weken op te pielen, piepend en krakend kwam ik uiteindelijk tot een soort Sunday Bloody Sunday. Daarna was het klaar, zoals dat gaat. Ja, en dán moet je zo’n geleende gitaar dus terugbrengen, flesje wijn erbij, hartelijk dank, maar nu ga ik op jazzballet. Maar dat deed ik niet. Waaróm niet, valt dertig jaar later niet meer te achterhalen. Te nonchalant, te lui, misschien geloofde ik toen nog in de lieve leugen dat ik er op een later moment ‘echt nog wel mee zou doorgaan’, een houding die je lang kunt volhouden trouwens, jaren later heb ik ’m ook weer toegepast op mijn cursus Spaans. En dus stond de geleende gitaar van Pieter Groot al snel te verstoffen in een hoek van mijn slaapkamer, de snaren steeds slapper, de frets steeds doffer. Hoe langer ik de gitaar in bezit hield, hoe minder ik in de buurt van de schoenenwinkel durfde te komen, net zolang tot ik die gitaar überhaupt niet meer terug durfde te brengen omdat, tadaa, het al zo lang had geduurd. Wat overbleef: de eeuwige, ook niet meer op te lossen last van schuld, want Pieter Groot ging dood, en dat gevoel heb ik dertig jaar na dato nóg, de kleine wraak van de schuldeiser op de schuldenaar. Nu overkomt zulks je precies één keer zou je denken, daarna weet je beter, maar dat is buiten de menselijke conditie gerekend, ze hebben er niet voor niets een gezegde van gemaakt. Dertig jaar later komt het dus nog geregeld voor dat iemand mij belt op een moment dat ik daar even geen tijd voor heb, waarna ik me voorneem diegene die avond terug te bellen, wat ik vervolgens vergeet, waarna ik daar elke dag aan denk, zonder diegene alsnog terug te bellen want alweer druk en belangrijk, en omdat ik vind dat diegene het verdient teruggebeld te worden op een moment dat ik daar ook echt tijd voor heb, wat nooit het geval is, waardoor het dus niet gebeurt. Resultaat: een sluimerend, slecht gevoel dat eerst wegebt, maar weer helemaal terug is op het moment dat die ander maar weer eens een poging doet. Laatst, bedrijfsfeestje in een onverwarmde hal, kosmopolitisch gezelschap van schrijvers, wetenschappers en televisiemensen om ons heen. De vrouw die ik jaren geleden unfair had behandeld stond tegenover me en zei dat het goed was, zand erover, geeft niks meid, we zitten er allemaal weleens naast, maar ik pakte haar arm en hield vol, nee nee, het was dom geweest, ronduit onvolwassen gedrag, sorry sorry sorry, ik kon het niet genoeg benadrukken. Met de kater kwam het besef dat ik haar al veel eerder had moeten bellen, recht door zee en uit eigen beweging, zonder de luxe van de toevallige ontmoeting, in ieder geval zonder die door drank versterkte zweem van zelfbeklag, maar dat was achteraf. Het gaat natuurlijk een keer mis met dit labbekakkige gedrag, maar dat doe ik voor jullie, zodat jullie die fout niet hoeven maken. Dus hup, bel op, maakt het goed, hou het kort, doe het vandaag nog, bedank me later.</p>]]></description>
      <guid>https://volkskrant.nl/columns-opinie/het-gaat-een-keer-mis-met-mijn-labbekakkige-gedrag-maar-dat-doe-ik-voor-jullie~babe1fbc/</guid>
      <pubDate>Thu, 10 Nov 2022 00:00:00 +00:00</pubDate>
    </item>
  </channel>
</rss>
