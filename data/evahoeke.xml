<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Het lukt me steeds vaker de aardigheid in te zien van handelingen die je net zo makkelijk als corvee kunt ervaren]]></title>
      <description><![CDATA[<p>Zaterdagochtend, we stonden voor het stoplicht op weg naar zwemles. De zon scheen op het stoffige dashboard, de trein naar Uitgeest denderde voorbij en naast me rebbelde mijn dochter (6) over iets kleins, een anekdote uit de klas, en toen deed ik dit en zei zij dat, haha, en ondertussen verstond ik helemaal niets van het item op Radio 1 waarin iemand vertelde over het boek dat ik graag wilde lezen. Ik keek omhoog – de lucht was blauw tot drie dorpen verderop. Over tien minuten zouden we in winterjas een bloedhete ruimte binnenstappen, we zouden moeten haasten en mijn dochter zou na afloop weer niet te horen krijgen dat ze de keer daarop met kleren aan mocht zwemmen en haar haar zou klitten en haar sokken zouden niet aan willen – maar het kon me niet schelen. Sterker, dacht ik terwijl de slagbomen dicht bleven, wat is dit toch gezellig. Een nieuwe ervaring, als ik niet zo bescheiden was zou ik het levenskunst noemen: het lukt me steeds vaker de aardigheid in te zien van handelingen die je net zo makkelijk als corvee kunt ervaren. Wanneer dat is gebeurd weet ik niet. Ergens tussen het tweede en het derde kind, denk ik. Het is ook niet altijd zo, mij niks vragen na aan lange dag vol zussentwist. Maar toch. Zaterdagochtend naar zwemles, het dagelijkse wachten op het schoolplein, het getreuzel vooraf en de nukken erna – ik erger me er niet meer aan. Of in ieder geval steeds mínder, zoveel minder dat het opvalt. Het is niet alleen de afwezigheid van ergernis. Het is alsof ik de dingen ánders zie, alsof ik ineens achter de panelen kan kijken. Niet langer – of, zorgvuldiger gezegd – niet alléén meer zie ik de zwemles en het gedoe, ik zie vooral ons ritueel. Zij voorin, alleen op zaterdag, mijn hand op haar been en haar onafgebroken geklets, op de terugweg lekker praten over wat we thuis allemaal gaan eten. Ik zie niet alleen meer de paniek als ze ’s ochtends voor de tienmiljoenste keer haar fietssleutel kwijt is, ik zie het aanleggen van nieuwe paden in een betrekkelijk nieuw hoofd. En wanneer we bij de apotheek in de rij staan, is dat een mooi moment om te zien hoe zij zich in de wereld beweegt. Ik weet niet of ik eindelijk verlicht ben of gewoon gebroken, het zal een beetje van beide zijn, maar het voelt alsof ik de code heb gekraakt. Gister, was ophangen, Frida (2) wilde helpen. Dat schiet niet op, nee natuurlijk schiet dat niet op. Maar je geeft zo’n kind een hemd en een knijper, kijk eens meid, in het besef dat kleine kinderen alles wat ze met hun ouders doen zien als spelen, als samen zijn, en dat ze van alle mensen in de wereld echt het liefst met jou omgaan, de kwaliteit van de handeling ondergeschikt aan al het andere. Ineens krijgen de knijper en het hemd betekenis, een terloopse intimiteit, mooi meegenomen in een levensfase die bol staat van knijpers en hemden. Na een half uur hing alles en moest ik met de middelste naar zwemles. Die zaterdagochtend kwamen we bijna te laat, kreeg mijn dochter weer niet te horen dat ze mocht afzwemmen, aten we thuis een tosti, bracht ik mijn fiets naar de fietsenmaker, deed ik boodschappen en zwaaide ik naar mijn moeder. Toen de ene zus de andere verweet dat ze aan haar stiften had gezeten en Frida flipte omdat we spruiten aten, werd ik niet kwaad. ’s Avonds in bed speelde ik de scènes af van die dag, het was niets bijzonders en spectaculair tegelijk.</p>]]></description>
      <guid>https://www.volkskrant.nl/columns-opinie/het-lukt-me-steeds-vaker-de-aardigheid-in-te-zien-van-handelingen-die-je-net-zo-makkelijk-als-corvee-kunt-ervaren~ba9d9d3c/</guid>
      <pubDate>Thu, 15 Feb 2024 00:00:00 +00:00</pubDate>
    </item>
    <item>
      <title><![CDATA[In gedachten betrad ik een zaal vol rieken en hooivorken – ik stond vooraf zowat te kotsen in de coulissen]]></title>
      <description><![CDATA[<p>Al een poosje sta ik elke donderdagavond in het theater. Samen met Marcel, met een vertelling over waar je tegenaan loopt als je als verstadst mens naar een dorp verhuist. Of als je, in mijn geval, terugkeert naar je geboortegrond. Ik verklap niets als ik zeg dat het niet metéén thuiskomen geblazen was. De eerste try-out speelden we in een klein zaaltje in de buurt, voor een handvol mensen, waarbij ik vooraf zowat stond te kotsen in de coulissen. Ik gluurde door de zware gordijnen, keek naar al die figuren in het halfduister en betrad in gedachten een zaal vol rieken en hooivorken, mensen met fonkelende ogen die niet zouden pikken dat ik het eigen nest zou bevuilen, of die de show zo in ieder geval zouden interpreteren – ten onrechte, want er valt genoeg te lachen, maar vertel dat de mensen maar aan wier identiteit je morrelt. Straks kots ik over het podium heen, dacht ik, en dan, wat doe ik dan? Marcel zei dat dat niet ging gebeuren, zoiets gebeurt nooit, en anders help ik je, komt goed, maar het duurde nog zeker vier, vijf keer voor ik zonder trillen het licht in liep. Daarna veranderde er iets. Door de aardigheid van het theaterleven zelf, zeker. Ik weet niet hoe ik níét enthousiast kan zijn over een concept waarbij je naar een theater wordt gereden, eeuwenoude zalen soms, prachtige tijdscapsules in bonbonnièrevorm, waarna er eten voor je wordt geregeld, je zelf niets hoeft op te ruimen, je een wandeling maakt, een borrel drinkt, een beetje met de crew zit te geinen, een voorstelling speelt, applaus krijgt en daarna met rode blossen op je wangen en een bos bloemen op schoot naar huis wordt gereden. Ik heb ook in de thuiszorg gewerkt, de erkenning is daar minder. Maar er is nog iets gebeurd, iets wat ik niet had voorzien. Elke donderdag spreek ik na afloop met mensen die ik eigenlijk helemaal niets hoef te vertellen. Hun levens spelen zich af in Nieuwer Ter Aa, in Schijndel of in Spijkenisse, sommigen zijn alweer vertrokken, sommigen houden vol, maar allemaal hebben ze dezelfde verhalen. Overal trekken stellen na de komst van het eerste kind de stad uit op zoek naar licht, lucht en ruimte, overal verhuizen ze naar dorpen waarmee één van beiden een band heeft. In al die dorpen ontmoeten ze mensen die het leuk hebben met elkaar, mensen die allang geland zijn, en helemaal niet zitten te wachten op de verlichte stadsmens die het allemaal beter weet. Iedereen doet zijn best maar iedereen heeft te maken met de eigen verwachting en die van de ander, en iedereen reageert dat af op elkaar. Iedereen mist de reuring van de stad en iedereen ziet de voordelen van rust en de een meldt zich aan als voetbalcoach en de ander gaat op yoga, maar iedereen vraagt zich een keer jankend aan het aanrecht af waar ze in godsnaam aan zijn begonnen. Op dat moment slingeren ze Funda aan en scrollen ze vloekend door het povere aanbod en precies dan staan de buren op de stoep met een fles wijn. Overal wonen aardige mensen. Gek genoeg verzoende het me met de situatie, de wetenschap dat er meer waren zoals ik, dat het normáál was. Had ik dit maar eerder geweten, dacht ik wanneer we in het donker naar huis reden vanuit Leiden, Arnhem, Groningen, had ik maar geweten dat het barst van de mensen met gewenningsproblemen, dan moesten ze hier ook zitten. En verdomd, vorige week stond er in de foyer ineens een leuk mens voor mijn neus, ze was nieuw in het dorp. We gaan koffiedrinken, dat worden zes gezellige laatste maanden.</p>]]></description>
      <guid>https://www.volkskrant.nl/columns-opinie/in-gedachten-betrad-ik-een-zaal-vol-rieken-en-hooivorken-ik-stond-vooraf-zowat-te-kotsen-in-de-coulissen~b5d39bf6/</guid>
      <pubDate>Thu, 8 Feb 2024 00:00:00 +00:00</pubDate>
    </item>
    <item>
      <title><![CDATA[Met het aan de vrije markt uitleveren van basisbehoeften lever je de bevolking uit aan basisgevoelens]]></title>
      <description><![CDATA[<p>Omdat we zelf geen viswinkel hebben, komt het hele dorp op vrijdagochtend samen op de markt op het parkeerterrein voor de supermarkt, waar iedereen bereid is een kwartier in de rij te staan voor een emmer kibbeling. Dakdekkers hebben calorieën nodig, op kantoor is het traditie, moeders paaien er hun kinderen mee. In de rij tikte een dorpsgenoot me op de schouder en zei: ‘Nou, jullie zijn net op tijd weg, hè?’ Ik wist meteen waar ze het over had. Sinds een week woont een groep alleenstaande minderjarige vluchtelingen in het café tegenover ons oude huis. De gemeente had de komst van de amv’ers, jongeren uit Syrië en Eritrea met een gemiddelde leeftijd van 16 à 17 jaar, aangekondigd als ‘nieuwe buren’, die ‘al heel wat hebben meegemaakt en dingen hebben gezien, en van wie de ouders zich meestal nog in het land van herkomst bevinden, of niet meer leven.’ Op straat kwamen andere geluiden naar voren: ‘Ons is niks gevraagd, en als ik een dakkapel wil, duurt het drie maanden en dit is van de ene op de andere dag geregeld.’ Daarna, vaste prik, de blik op mij gericht: wees blij, net op tijd weg, alsof we bondgenoten waren. En dat was dan nog de ingehouden reactie. Op de Facebookgroep van het dorp beheerste niemand zich, de inhoud kent u zonder dat ik ’m hier hoef te herhalen. ‘Weet je wat het is?’, zei de dorpsgenoot. ‘Van mij mag iedereen hiernaartoe komen, daar gaat het helemaal niet om. De Oekraïners hebben we ook opgevangen. Maar dan wil ik wel een nummer hebben dat ik kan bellen als het uit de hand loopt.’ Ik stond op het punt antwoord te geven, te zeggen dat het toch helemaal niet uit de hand hóéfde te lopen, waarom zou het uit de hand lopen, deze mensen, kinderen nog, willen ook gewoon wonen en werken of naar school, net als mijn kinderen, net als uw kinderen, maar ik besefte dat mijn beurt voorbij was nu ik tijdelijk een kilometer verderop woonde, aan de kant van het dorp dat daar fluisterend ‘de betere kant’ werd genoemd. ‘Ze zijn getraumatiseerd’, zei ze. ‘Dat is gewoon vragen om problemen.’ De rij schoof op, even verderop pikte een zeemeeuw uit een vuilnisbak. Een gure wind blies frituurlucht onze kant op, ik duwde mijn sjaal tegen mijn keel. Ik wist dat het geen zin had haar op andere gedachten te brengen, niet zolang die andere waarheid het gesprek in de weg stond. ‘In Zaanstad woon je bij je ouders tot je bijna 30 bent’, had de krant die ochtend gekopt, de gemiddelde wachttijd voor starters was wéér toegenomen. Ik kende de verhalen, al was het maar omdat ik zelf ooit op die wachtlijst stond. Zonder ouders met geld of connecties was je 25 jaar geleden al overgeleverd aan cowboys en linkmiegels. Ik wist dat de vrouw tegenover me zelf ook twee jongens op de bank had zitten, jongens die niet verder konden, thuis tot je 30ste was hier niet slechts een oneliner. Dat ze daarbij een dubieus sprintje nam naar de valse oplossing van de zondebok, stond vast – maar dat is wat er gebeurt, met het aan de vrije markt uitleveren van basisbehoeften lever je de bevolking uit aan basisgevoelens, vaak niet de fraaiste. Over het punt waarop machteloosheid muteert in kwaadaardigheid zijn vast erudiete essays te schrijven. Maar moest ik haar hier, tussen kaas en kibbeling, vertellen dat ze de verkeerde dingen aan elkaar knoopte? Dat het woningtekort niet de schuld is van asielzoekers, die nog geen 12 procent van alle migranten in Nederland vormen, maar van abominabele woonpolitiek? Van partijen die uit zijn op behoud, in plaats van vooruitgang? Ze zou me niet geloven.Op vrijdag eten we hier kibbeling, zeggen we elkaar gedag, denkt ieder er het zijne van.</p>]]></description>
      <guid>https://www.volkskrant.nl/volkskrant-magazine/met-het-aan-de-vrije-markt-uitleveren-van-basisbehoeften-lever-je-de-bevolking-uit-aan-basisgevoelens~b5f5152d/</guid>
      <pubDate>Thu, 1 Feb 2024 00:00:00 +00:00</pubDate>
    </item>
    <item>
      <title><![CDATA[Wat moest dat heerlijk zijn, die overgave aan de slaap. Wanneer verlies je dat?]]></title>
      <description><![CDATA[<p>Op de achterbank van de taxi zat ze bij me op schoot. Het rook er naar Old Spice en Arbre Magique, de chauffeur handelde een telefoontje met de centrale af, buiten flitste het landschap aan ons voorbij, bomen, wolken, weg, bomen, wolken, weg. Toen ik haar ineens twee keer zo zwaar voelde worden, wist ik dat ze in slaap was gevallen. We waren op pad geweest, Frida en ik. Met z’n tweeën, de hele dag, zonder doel, zonder ontwerp, een dag als een slinger. Eerst waren we in bed blijven liggen en toen waren we gegaan, met de trein, de conducteur was de eerste met wie we een praatje maakten. Daarna hadden we gedag gezegd tegen de dieren en gekeken hoe een boom werd omgehakt, we waren de trein uitgelopen en waar we waren was veel meer dan waar we vandaan kwamen, mensen en trams en duiven en standbeelden in wit natuursteen, nee wacht, deze leeft! Er was een rilling door haar heen gegaan, voor een winkel stond een boog met ballonnen, er klonk applaus, gelach, van de frites vond ze alleen de mayonaise lekker, in de boom zat een duif, in de ondernemingen brandde licht, overal mensen, overal projecten, dichtgespijkerde panden en panden in handen van mensen die er miljoenen mee zouden verdienen, poes op de stoep, grijs in de lucht, een mopperende man op een fiets, we brachten vers brood mee naar huis, een roltrap, nog een roltrap maar de trein kwam niet, ik trakteerde op een taxi. Een slapend kind is een weldaad. Ik keek en bleef kijken, een oerscène, naar haar rode wangen, de gesloten ogen met de gemarmerde huid, witter dan wit, de haartjes bij haar slapen die door minuscule zweetdruppels tegen de stof van mijn jas aanplakten, de welving van haar roze mond, een beetje open, de handen met vetkussentjes, die manipulerende handjes, ze kon ze naar je uitstrekken en je ermee aaien maar voor hetzelfde geld sloeg ze je ermee, dirigeerde ze haar omgeving er alle kanten mee uit, de tentakels van hetzelfde lichaam dat nu zo vol tegen het mijne hing, alles zacht en zwaar, helemaal van was, van honing, van het allerdreumerigste dreumesmateriaal, en ik moest me bedwingen niet in haar te knijpen. Die overgave, zeiden we ’s avonds weleens tegen elkaar, wat moest dát heerlijk zijn, het gewieg van volwassen armen, het geroezemoes van de wereld, in het onbewuste, maar volle vertrouwen dat je op de veiligste plek op aarde bent. Wanneer verlies je dat? Waar worden slechte slapers geboren? Ze zijn er, die het zo kunnen, ze gaan zitten en zijn weg, er vallen bommen op steden, het water stijgt en er zijn lijken en er is ruzie maar zij slapen, als dreumesen. Zelf herinnerde ik het me als iets van vroeger, mijn kindertijd, misschien nog een beetje puberteit, maar daarna was het een tijdlang woelen en draaien geblazen, ik herinnerde me afschuwelijke uren met zelftwijfel die maar niet voorbij wilden gaan, en hoewel mijn kinderen korte metten hadden gemaakt met de ergste tekorten had dat meer te maken met niet langer op je benen kunnen staan dan zalige, zoete overgave. Onder me bewoog wat, haar ogen openden zich en sloten zich meteen weer. Ik schoof mijn hand onder haar jas en legde die op haar buik, die als een blaasbalg op en neer ging. De chauffeur knikte me via de achteruitkijkspiegel vriendelijk toe, ouders onder elkaar. Nog een paar minuten, nog een paar hobbels, nog even kleven – ook Frida zou ouder worden, puber worden, ze zou misschien zelf wel moeder worden, zeker zou ze wakker liggen – zoals ze er nu bij lag was het bijna niet voor te stellen.</p>]]></description>
      <guid>https://www.volkskrant.nl/volkskrant-magazine/wat-moest-dat-heerlijk-zijn-die-overgave-aan-de-slaap-wanneer-verlies-je-dat~b8fb0aa9/</guid>
      <pubDate>Thu, 18 Jan 2024 00:00:00 +00:00</pubDate>
    </item>
    <item>
      <title><![CDATA[Logopedist Martha combineerde het beste van Machiavelli en Annie M.G. Schmidt]]></title>
      <description><![CDATA[<p>Op het bedrijventerrein aan de rand van het dorp, ingeklemd tussen het water van de Zaan en de Dekamarkt, neemt het leven zijn eigen loop. De werkersbusjes met ladders op het dak rijden er rustig richting hun loodsen, bij het schoonmaakbedrijf roken ze een sigaret in de zon. Op de door gras overwoekerde open plek pikken kauwen tussen de roestdeeltjes in de grond naar iets eetbaars. Wie niet handelt in telefoonhoesjes of oud ijzer, heeft er niets te zoeken. Tenzij je tong tussen je ondertanden ligt. Een mensentong hoort in ontspannen toestand tegen het gehemelte te liggen. Bij sommige mensen ligt-ie beneden, en dan krijg je vroeg of laat problemen omdat je bovenkaak te smal wordt, je kiezen dan niet langer op elkaar zullen passen, en dat geeft weer gedoe met eten en spreken. Met dit verhaal werd mijn dochter (8) na een bezoek aan de tandarts naar de logopedist gestuurd. Ik verwachtte iets anders, in deze omgeving van truckers en lassers, maar door de deur van een formica kantoor van lamellen en linoleum was daar ineens Martha, een vrouw met een grijsbruine bob, geheel in het zwart, met half geloken ogen achter een amberkleurige bril en iets prettig afstandelijks, om niet te zeggen streng. Ze had lang in Duitsland gewoond, ik hoorde het wanneer ze woorden als ‘acht’ en ‘gedachte’ uitsprak. Ze was aardig tegen mijn dochter zonder zoete broodjes te bakken, alsof ze wel én niet tegen een kind sprak. Ze gaf geen antwoord op mijn dochters vraag hoe oud ze was, maar toen ze achteloos een opmerking plaatste over haar taalgebruik, zag ik hoe de schouders van mijn dochter zich onmerkbaar rechtten. Daarna had ze genoeg van alle smalltalk en maakte ze in één beweging duidelijk dat we gingen beginnen. De behandeling zou zo’n twaalf weken duren, ze kreeg ook nog oefeningen mee voor thuis, ja? Na afloop trok ze een spelletje uit de kast. Het bleek onderdeel te zijn van haar behandeling – eerst het zuur, dan het zoet. Het spel heette Können Schweine fliegen?, even later draaiden we fiches om en zag ik mijn dochter lachen en al die tijd dacht ik: dit zou weleens kunnen werken, deze vrouw, met dit kind, in deze ruimte aan de rand van het dorp. Maar kinderen willen thuis geen oefeningen doen. Ze moeten al naar school en daarna willen ze spelen en wee de ouder die thuis dan ook nog vraagt of ze tweehonderd keer met hun tong willen klakken, ja dahag. Dat weet Martha ook, daarom doet ze die spelletjes. Je moet het leuk houden, op woensdagmiddag bij de logopedist. En je moet je cliënten verstaan. Toen mijn dochter na een poosje begon te muiten, ‘ik wil niet oefenen en ik ga niet meer mee en ik haat fietsen’ en ik eenmaal in de praktijk met ingehouden ergernis zei dat dit de laatste keer was dat we kwamen, ze is het helemaal zat en ik ook, zei Martha dat mijn dochter groot gelijk had, waarmee ze het beste combineerde van Machiavelli en Annie M.G. Schmidt. De keer daarop fietste ze gewoon weer mee. Toen Martha me vertelde over haar eigen dochter, kostte het me moeite om te zien wat ik in het begin zo streng aan haar had gevonden. Ondertussen veranderde er iets in de mond van mijn dochter, ik meende het te zien tijdens het tandenpoetsen. De eerstvolgende keer werd mijn vermoeden door Martha bevestigd, het ging inderdaad de goede kant op, heel goed zelfs. ‘Stop maar met oefenen, lieverd’, zei ik toen we weer naar huis fietsten. ‘Straks mogen we niet meer komen.’</p>]]></description>
      <guid>https://www.volkskrant.nl/volkskrant-magazine/logopedist-martha-combineerde-het-beste-van-machiavelli-en-annie-m-g-schmidt~b5449a88/</guid>
      <pubDate>Thu, 25 Jan 2024 00:00:00 +00:00</pubDate>
    </item>
    <item>
      <title><![CDATA[‘Je moet aan de gang blijven, hè’, zei hij alsof hij mijn gedachten raadde. ‘Anders word je nog veel sneller oud’]]></title>
      <description><![CDATA[<p>In de bouwmarkt, waar ik was geslaagd in mijn zoektocht naar een rol bubbeltjesplastic maar me daarna alsnog het schompes zocht naar een pot papier-machélijm voor de plannen van mijn oudste dochter (8), schoot een medewerker op stalen neuzen, achter in de vijftig, type betrouwbare, hardwerkende vent, me te hulp. ‘Lekker kliederen?’, vroeg hij. Ik knikte. Zelf had ik zin noch aanleg voor knutselen, maar ik wist inmiddels dat je je er maar het beste aan kon overgeven, en dat je, als je eenmaal bezig was, er zelfs lol in kon krijgen – op die manier had ik hele zondagen doorgebracht met kleurplaten en Marcel een keer een kameel zien kleien. Muziekje op, kopje thee erbij, dan kwam je een heel end. ‘Zo hebben wij thuis ook heel wat afgeknutseld’, zei de medewerker met een warme glimlach. ‘Wij hadden er ook drie. Ja, inmiddels zijn ze groot en hebben ze zelf kinderen. Vijf stuks in totaal. Je denkt dat je niet meer van kinderen kan houden dan van die van jezelf, maar dat kan dus toch. Prachtig spul. Loop maar even mee.’ Ik volgde hem naar zijpad 5, naar een schap vol lijm, kitten, rollers en patroonpersen. Halverwege stond hij stil. ‘Kijk eens’, zei hij terwijl hij door zijn knieën ging en van het onderste rek een potje behanglijm pakte. ‘Deze moet je hebben.’ Toen hij weer omhoogkwam kraakte er iets. ‘Zo hé’, lachte ik. Hij maakte een wegwerpgebaar. ‘Ja, hou maar op’, zei hij. ‘Het is de leeftijd.’ Met z’n hoofd knikte hij naar het potje. ‘Hier moet het mee lukken.’ Toen we naar de kassa liepen, zei ik dat als ik één ding van het ouderschap had begrepen, het was dat de dagen soms lang duren, maar de jaren kort. Hij: ‘Je denkt dat het altijd zo zal zijn, dat ze altijd naar je toe zullen komen rennen als je thuiskomt, maar ineens zijn ze weg en hebben ze zelf een gezin. En als je nou aan me vraagt, waar is het allemaal gebleven – geen idee. Ineens is het weg. Ik herken mezelf soms niet terug. En ik was een sterke kerel, hè? Alle dagen werken, tot 10, 11 uur ’s avonds, daarna nog naar de sportschool, of een potje bier drinken. ’s Ochtends gewoon weer 6 uur op. En nooit een zuchtje pijn, of wat dan ook. En je dacht dat het allemaal normaal was. Tot je 20ste is de dood toch de kat van je buren. Maar tegenwoordig komt het steeds vaker voor dat mijn vrouw en ik om 10 uur onder de wol kruipen.’ Hij maakte een gebaar, alsof hij ook niet wist wat hem overkwam. Prachtig, dacht ik ondertussen, de dood als kat van de buren, het leven in één zin verteld. Ik keek even naast me. Hij had het soort massieve hoekigheid dat je vaker ziet bij dit soort mannen, jongens van de gestampte pot, groot en onverslijtbaar, met gekortwiekt haar en diepe sporen in brede nekken, die uiteindelijk alleen nog dienst zullen doen als zetels voor kleindochters. Ze bleven werken, iets minder vaak maar niet minder hard, klussend in eigen huis, bij kinderen, bij een bouwmarkt, al knapten hun knieën onder hun kont vandaan – alles beter dan thuiszitten, interen, uitwasemen. ‘Je moet aan de gang blijven, hè’, zei hij alsof hij mijn gedachten raadde. ‘Anders word je nog veel sneller oud.’ Ik dacht nog even aan de bouwmarktmedewerker toen ik later die middag met mijn klauwen in een bak lijm aan de keukentafel zat, radio aan, thee op tafel, mijn glunderende dochter ernaast, het leven in één zin verteld.</p>]]></description>
      <guid>https://www.volkskrant.nl/volkskrant-magazine/je-moet-aan-de-gang-blijven-he-zei-hij-alsof-hij-mijn-gedachten-raadde-anders-word-je-nog-veel-sneller-oud~b6d531c2/</guid>
      <pubDate>Thu, 11 Jan 2024 00:00:00 +00:00</pubDate>
    </item>
    <item>
      <title><![CDATA[Wat als de nieuwe bewoners naar buiten zouden kijken en mij daar zouden zien staan gluren?]]></title>
      <description><![CDATA[<p>Het liep al tegen elven toen ik na een eetafspraak terugreed naar huis. In het dorp waren de oudejaarsversierselen grotendeels weggehaald, her en lag een kerstboom aan de kant van de weg, de meeste gordijnen waren gesloten – december heeft de naam, maar de donkere dagen worden in januari pas echt donker. In één huis brandde nog licht, ik minderde vaart. Zou ons behang er nog opzitten? Een maand was er verstreken sinds we van de ene kant van het dorp naar de andere waren verhuisd, en nog steeds reed ik op de oude manier terug, telkens bedacht ik net te laat dat ik bij de rotonde beter rechtsaf kon gaan dan rechtdoor.Net te laat, right. Het was niet zo dat ik ons oude huis miste, het was goed zo, mooi geweest, op naar de volgende, maar nieuwsgierig was ik natuurlijk wel. De nieuwe bewoners – aardige mensen, een stel, in de dertig, zoontje – hadden we ontmoet bij de notaris, ze zeiden dat ze niet zo gek veel aan het huis zouden veranderen. Ja, een lik verf en dan te zijner tijd de zolder maar eens opknappen, als er weer geld was, maar verder was het goed zo. Ik had met mezelf afgesproken nergens een oordeel over te hebben, het huis was nu van hen, maar ik moest mezelf toch even aan die houding herinneren toen ze vertelden dat ze, o ja, het behang in de woonkamer gingen vervangen. Ik keek in de achteruitkijkspiegel, er zat niemand achter me. Zou ik het doen? Héél even kijken, van een afstandje? Het was zo mooi dit Pippi Langkous-huis van de buitenkant gade te slaan. Hoe vaak was ik ’s avonds zelf niet naar buiten gelopen om vanaf de stoep een poosje naar binnen te kijken, gewoon kijken, naar de met boeken beklede wand, het warme oranjerood van de lampen boven tafel en dan die kastanjeboom ernaast, met takken die tot in het nachtblauw reikten, ik had me niet kunnen voorstellen ooit nog zo’n fraai huis te krijgen. Maar nu woonde ik er niet meer en iedereen wist het, dus wat als de buurvrouw ineens passeerde, of de juf van school, of erger, wat als de nieuwe bewoners naar buiten zouden kijken en mij daar zouden zien staan gluren, ugh, nee hoor, ik reed wel gewoon door. O nee toch niet. Behoedzaam stuurde ik de auto naar de stoep, heel even maar. Er zat 10, 15 meter tussen mij en het nieuwe leven in ons oude huis, op de radio begon Neil Diamond te zingen over September Morn, zul je altijd zien. Ik zag alleen contouren. Een Strelitzia, een lamp van rijstpapier aan het plafond, twee figuren op een bank, two lovers playing scenes from some romantic play. Toen de nieuwe man des huizes opstond om iets uit de keuken te pakken reed ik stilletjes weg. De weken verstreken, we ontwikkelden nieuwe routines. Wanneer we langs het oude huis reden, zwaaiden de kinderen naar hun oude kamer. ‘Mogen we een keer kijken?’, vroeg de oudste. Ik schudde schijnheilig mijn hoofd, dat gaat niet meid, het is niet meer van ons. Godzijdank is er post. Ze kunnen naar de maan en ze kunnen een muis een mensenoor aan naaien, maar een krantenabonnement omzetten naar een nieuw adres, dát gaat zomaar niet, en dus kreeg ik een uitnodiging om een stapeltje post op te komen halen. Nu zag ik de plant van dichtbij, net als hun boeken, de box voor hun zoontje en de piano tegen de muur, een piano, dat ik daar zelf nooit aan had gedacht. De oudste liep automatisch de keuken in, lichte verontwaardiging toen bleek dat ze ónze koelkast in gebruik hadden. Even later namen we afscheid, bel maar hoor, als er nog iets is, thuis vertelde ik dat het behang er nog op zat.</p>]]></description>
      <guid>https://www.volkskrant.nl/volkskrant-magazine/wat-als-de-nieuwe-bewoners-naar-buiten-zouden-kijken-en-mij-daar-zouden-zien-staan-gluren~b98bfabf/</guid>
      <pubDate>Thu, 4 Jan 2024 00:00:00 +00:00</pubDate>
    </item>
    <item>
      <title><![CDATA[Hij was een nachtvlinder geweest, geprikt door het leven maar niet te beroerd om daar zelf het hardst om te lachen]]></title>
      <description><![CDATA[<p>Tegenover de plek waar vroeger het Ajax-stadion De Meer stond, bevindt zich café De Avonden, een bakstenen gebouw met klapdeuren, een leestafel, hoge krukken, lampjes aan de muren en een doorleefde clientèle. De mensen eten er hun kipsaté, de buurman heeft er een bonnetje, er loopt een hond rond die Tony heet en niemand heeft er het boek gelezen van Gerard Reve, die om de hoek werd geboren. De zaak wordt gerund door twee broers, Jean-Pierre en Michel, jongens die het vak weer leerden van hun vader Jan, die het café al aanstuurde toen het nog Meerzicht heette. Bij zijn crematie in 2016 liepen we in een kilometerslange stoet midden op de weg achter een zwart-glimmende Lincoln aan richting begraafplaats, geen hond die er wat van zei. ‘Kom’, zei Marcel nadat we de vorderingen in ons verbouwde huis een stukje verderop hadden bekeken. ‘Even gedag zeggen.’ Ik had geaarzeld – moesten we dat nou wel doen, het was alweer zo lang geleden dat we hier stamgast waren. Destijds woonden we op een koprol afstand, we hadden nog geen kinderen, alles was anders, alles was los, alles gebeurde in de avond, en nu was het klaarlichte dag, ik moest nog van alles doen, ander keertje beter – maar hij had me naar binnen getrokken, alleen even gedag zeggen, kom. Binnen schemerde het al. Aan de toog werd de verkiezingsuitslag besproken, de formatie was in nog in volle gang. Als PVV maar de baas zou blijven, met hun 37 zetels. ‘En dan heb ik nog niet eens gestemd,’ zei een dame met een paars kapsel. ‘Dan had ‘ie er 38 gehad.’ Wat haar relatie was tot het café of de familie was me niet helemaal duidelijk, maar dat ze er een vaste waarde was stond vast, eentje met verregaande bevoegdheden, van het geven van haar mening tot haar gescharrel achter de bar en het voeren van koekjes aan Tony. Naast haar zat Krantje Tandje. Nadat Johan Cruijff was overleden, die ándere bekende buurtbewoner, was De Avonden bestormd door hordes media die in het café de stemming kwamen peilen. Iedereen had er op een zeker moment genoeg van gehad, behalve Krantje Tandje, een man die zijn naam te danken had aan zijn krantenwijk en de staat van zijn gebit. Met nieuwe tanden en een nieuw herwonnen zelfvertrouwen had hij zich inmiddels opgeworpen tot woordvoerder. ‘Mensen kunnen veranderen’, zei hij desgevraagd. De klapdeuren gingen open, binnen kwam Otto Dias, van graveerbedrijf O. Dias een deur verderop. Hij moest inmiddels in de 70 zijn. Er zijn niet veel graveerwinkels meer over in Amsterdam, het btw-tarief maakt alles duur, het uurloon komt er nog eens bovenop. ‘Aan de andere kant’, had Otto eens gezegd, ‘je doet twintig jaar met zo’n naamplaatje. Als je tenminste niet gaat scheiden.’ Wie nooit meer door de klapdeuren zou komen was Jorrie, de ex-inbreker en eeuwige junk met wie ik hier vele uren aan de bar had doorgebracht terwijl hij sterke verhalen ophing. Hij was een nachtvlinder geweest, zoals de andere gasten dat ook waren, allemaal op de een of andere manier geprikt door het leven maar niet te beroerd om daar zelf het hardst om te lachen. En hoewel ik nooit onderdeel was geworden van dit volkstheater, had ik me geen seconde buitenstaander gevoeld. Misschien was dat wel het verschil, dacht ik terwijl we even later de A10 opreden, misschien was dat wel wat de stad de stad maakte, een gedwongen samenzijn van totaal verschillende partijen, met zelfrelativering als onontkoombare overlevingsstrategie.Nog zeven maanden, dan zouden we het weten.</p>]]></description>
      <guid>https://www.volkskrant.nl/columns-opinie/hij-was-een-nachtvlinder-geweest-geprikt-door-het-leven-maar-niet-te-beroerd-om-daar-zelf-het-hardst-om-te-lachen~bcd35449/</guid>
      <pubDate>Thu, 28 Dec 2023 00:00:00 +00:00</pubDate>
    </item>
    <item>
      <title><![CDATA[Mevrouw Meijer, de ijzeren molenaarsdochter uit Oostknollendam leek onverwoestbaar]]></title>
      <description><![CDATA[<p>Elk dorp heeft een portret en in ons geval is dat Mevrouw Meijer, de 94-jarige eigenaresse van wijnhandel Chateau 26. Vorige week brak ze haar heup, een bericht dat tot mij kwam via mijn woensdagochtendsportclub, een dorpspomp op gympen. Harrie’s moeder had haar heup óók gebroken en kwam in het Zaans Medisch Centrum stomtoevallig naast mevrouw Meijer te liggen. Het was er de hele dag een komen en gaan van kinderen, had Harrie’s moeder verteld, en verder was Mevrouw Meijer duidelijk geweest: ze wilde geen gedoe, geen operatie, niks. We hadden elkaar aangekeken: Mevrouw Meijer, de ijzeren molenaarsdochter uit Oostknollendam, in een lijdzame rol, nee, daar konden we ons inderdaad weinig bij voorstellen. ‘Zijn jullie al bij Mevrouw Meijer geweest?’ hadden de mensen zeven jaar geleden gevraagd, toen we net in het dorp waren komen wonen. Er was iets verwachtingsvols van uitgegaan, alsof we het wonder nog gingen meemaken. Van een wonder was geen sprake, of het moest het wonder zijn van iemand die op haar 87ste nog een drankenwinkel drijft, maar merkwaardig was ze zeker, ik had het althans nog niet eerder meegemaakt dat een winkeleigenaar me bij de eerste ontmoeting al op mijn kop gaf omdat ik de verkeerde wijn lekker vond. Toen ik haar vroeg welke wijn dan wel goed was, antwoordde ze dat ik bij haar niet mis kon grijpen: ‘Ik heb alleen maar goede spullen.’ ‘Ik heb nou iemand ontmoet’, zei ik toen ik even later thuiskwam. ‘Ze heet Mevrouw Meijer, leest in het Frans, drinkt alleen halve glaasjes en er staat een hometrainer middenin in de zaak.’ Zo zou het iedereen vergaan die voor het eerst met Mevrouw Meijer te maken kreeg. Er waren er die daarna nooit meer terugkwamen. Wat ik in de jaren na onze eerste ontmoeting leerde: hoe ze altijd de tijd nam om je fles in te pakken, even precies als onverstoorbaar, al stond er tien man achter je te wachten. Hoe vertederd ze kon raken als ik Frida (2) bij me had, en in dezelfde adem kon zeggen hoe verschrikkelijk moe ik er toch weer uitzag. Tegen een alcoholist hoorde ik haar eens ‘Ben je daar nou alweer?’ roepen toen-ie binnenkwam en de keer dat ik een dure fles wijn wilde hebben omdat we hoog bezoek kregen weigerde ze me die te verkopen: ‘Nee, die krijg je niet, daar heb jij toch geen verstand van.’ Daar kan je boos om worden, je kan er ook de humor van inzien. Ik begon haar aardig te vinden en net als ik haar aardig begon te vinden zei ze weer iets onaardigs, maar altijd zag ik de waarde van haar aanwezigheid in het dorp, en ik kwam tot de conclusie elke gemeenschap zo’n markante persoonlijkheid in huis hoort te hebben. In De Pijp, een Amsterdamse wijk waar ik ooit rondscharrelde, zette de eigenaar van een Italiaans restaurant je rustig zijn zaak uit als je het gore lef had om éxtra kaas over je gerecht te vragen. Op de Haarlemmerdijk zat een delicatessenzaak waarvan de bejaarde eigenaar een sterke voorkeur voor jonge, blonde gozers had, wat op zich geen probleem zou zijn geweest, als hij zijn vrouwelijke klanten daarbij niet eindeloos liet wachten. Je accepteerde het, omdat er iets tegenover stond: kennis, kunde, de lekkerste kaas, de beste wijn. Bot is soms ook goudeerlijk, hard niet zelden rechtvaardig. In een massa van middelmaat zijn zij de winnaars, in een zee van grijs zijn zij het rood. In het geval van Mevrouw Meijer: elke polder heeft een molen nodig, al krijg je er soms klappen van. Elisabeth Cornelia Meijer-Wesseling is op 94-jarige leeftijd overleden, het gat is niet te vullen.</p>]]></description>
      <guid>https://www.volkskrant.nl/volkskrant-magazine/mevrouw-meijer-de-ijzeren-molenaarsdochter-uit-oostknollendam-leek-onverwoestbaar~bb9e22eb/</guid>
      <pubDate>Thu, 14 Dec 2023 00:00:00 +00:00</pubDate>
    </item>
    <item>
      <title><![CDATA[De verhuizing verliep wonderwel goed, maar op één ding hadden we niet gerekend]]></title>
      <description><![CDATA[<p>Van tevoren had ik besloten: ik ga alles zien als één groot avontuur. Het afscheid nemen van ons oude huis, het tijdelijke verblijf bij mijn moeder, het regelen van een nieuwe school, de verbouwing, het gedoe, alles. Gewoon hup, schouders eronder en gaan, dit gebeurt maar één keer in je leven, wees blij dat het allemaal kan. Tot nu beviel die houding. De ritjes naar de kringloop, het gelul over elektra, het aanvragen van een parkeervergunning, alles onderging ik met een serene glimlach waarachter een reëel soort vertrouwen schuilging, de in vele jaren opgebouwde wetenschap dat de meeste dingen uiteindelijk vanzelf op z’n pootjes terechtkomen, tenzij je onderweg onder een bus komt, maar daar ging ik niet van uit. Zelfs de verhuizing naar de tijdelijke woning was wonderwel goed verlopen. In een dag waren we over, al dezelfde avond konden we internetten en televisiekijken, dan weet je dat je goed bezig bent. Maar op één ding hadden we niet gerekend, en dat was de verdwijning van onze Olga. We hadden ze – Joseph en Olga, broer en zus, als kittens bij ons gekomen – zo goed en zo kwaad als dat gaat voorbereid op de verhuizing. We zouden hun eigen stoel met hun eigen mand meenemen, extra lekker eten neerzetten, en hen vooral het eerlijke verhaal vertellen. Onvermoeibaar legde onze oudste dochter uit hoe het zou gaan – ‘We gaan eerst even bij oma wonen en daarna naar Amsterdam, dat is een echte stad’ – en ook ik had ze hardop gerustgesteld, met een vaag soort hoop in het achterhoofd dat comapatiënten vaak ook meer begrijpen dan wij beseffen. Maar toen we Olga de ochtend na de verhuizing heel even in de tuin lieten, even snuffelen, had ik me omgedraaid en was ze weggeweest. Hoe hard ik ook met de zak kattenbrokken schudde, ze liet zich niet meer zien. ‘Die komt wel weer terug’, zei ik luchtigjes, niks aan de hand, maar ’s middags was ze er nog niet, en zelfs toen het begon te schemeren, het moment dat ze normaal wilskrachtig naar haar voederbak gaat zitten staren, was ze nergens te bekennen. Haar broer Joseph, een kat als een hond, hij loopt met je mee als je een brief op de post doet, liep klaaglijk miauwend door de kamer, alsof hij haar ook miste. Roepend liepen we rondjes door de buurt, voor de zekerheid deed ik alvast melding van haar verdwijning bij de dorpsdierenarts. Door de regen fietste ik naar ons oude huis, dat er donker en stil bij lag. Geen Olga. En zo vulde mijn gemoed zich langzaam met een akelig gevoel. Wat dom dat we haar al zo snel in de tuin hadden gelaten, deze bangepoeperd van een poes, die al schrikt als je onverwachts opstaat. Straks lag ze ergens in een sloot, onderkoeld en in shock, of erger, onder een bus, want voor katten is zo’n scenario natuurlijk wél reëel. De oudste dochter liet zich ook niet langer sussen – wáár was Olga? Die avond kregen we haar met moeite naar bed, ze ging alleen slapen als ik plechtig beloofde nog een keer naar het oude huis te fietsen. Dat deed ik, tevergeefs. Tranen toen ik weer thuiskwam, waren we maar nóóit verhuisd, rothuis, rottuin, rotpapa en -mama. Kunt u het zich voorstellen, hoe blij we waren toen we om half 12 het licht uitdeden en Olga ineens voor de deur stond? Totaal niet in shock trouwens, eerder nuffig, met een blik van: oké, ik kom weer terug, maar denk maar niet dat ik nog met jullie praat. Het moet een mooi gezicht zijn geweest, Olga die even later aan de restjes kip zat, onze oudste dochter er met een glunderend slaaphoofd naast en wij erachter, gesloopt maar tot in onze tenen opgelucht. Dat zeg ik, één groot avontuur.</p>]]></description>
      <guid>https://www.volkskrant.nl/volkskrant-magazine/de-verhuizing-verliep-wonderwel-goed-maar-op-een-ding-hadden-we-niet-gerekend~b50ce32d/</guid>
      <pubDate>Thu, 7 Dec 2023 00:00:00 +00:00</pubDate>
    </item>
  </channel>
</rss>
