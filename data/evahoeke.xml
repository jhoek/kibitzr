<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Mijn schoonmoeder zou deze dienst zelf ook schitterend hebben gevonden]]></title>
      <description><![CDATA[<p>Het is altijd het moment dat je met de kist in de coulissen staat. Dat moment, in het voorportaal, de handen al aan de kist, het hoofd licht gebogen. De bloemen geschikt op de deksel, de namen in satijn gestanst. Het koor zingt. Nog even, en de stoet zal zich in beweging zetten, richting altaar, maar nu nog niet, nu staan we hier te staan, en dat is het moment dat de aanwezigen het te kwaad krijgen, ongeacht wie er in de kerk zit, ongeacht wie er in de kist ligt. ‘Ja, dan zie ik jullie zo staan met van die witte koppies, en dan heb je toch even een brok in de keel,’ zei een buurvrouw tijdens de nazit in het café. Dat hoorde ik die middag nog drie keer. Ik denk dat mijn schoonmoeder het zelf ook schitterend zou hebben gevonden. Mijn familie van moeders kant kent weinig pathetiek, mijn man beklaagt zich daar weleens over. Nou ja, het ís ook een overgang. Een paar jaar eerder, de laatste zus van haar man was overleden, de laatste uit dat grote gezin uit Middelbeers, had ik mijn schoonmoeder volledig in het zwart gekleed door de imposante Sint-Laurentiuskerk in Dongen zien schrijden, steunend op een wandelstok die we nooit eerder hadden gezien. Het was haar eerste publieke optreden geweest na het overlijden van haar man, bij de koffietafel had ze audiëntie gehouden. Nadat er vasculaire dementie en beginnende alzheimer bij haar was geconstateerd en de kinderen na de zoveelste valpartij voorzichtig het woord verzorgingstehuis hadden laten vallen, had ze naar haar hals gewezen en gezegd dat ze een tatoeage zou laten zetten, in blokletters: IK BLIJF THUIS WONEN. ‘De insteek is dus thuis blijven wonen,’ had mijn schoonzus, die verpleegster is, geconcludeerd. Moeder van Roosmalen, dat was Zeeuwse Roem en dan lekker opbakken, verse worst en bloemkool erbij, en daarna duizend keer vragen of je genoeg hebt gehad. Iedere maandag met een plantje naar het graf van haar man. Werken op een school voor zeer moeilijk opvoedbare kinderen in een tijd dat moeders niet werkten, ze was er trots op. Moeder van Roosmalen, dat was iemand die zei dat ze niet van zoetigheid hield terwijl ze een eetlepel bruine suiker in de Brinta strooide, een vrouw die er telkens weer van overtuigd was de Postcode Loterij te hebben gewonnen, degene die tot op hoge leeftijd ongevraagd een kam door het haar van haar oudste zoon haalde. En nu liepen we hier, in de Onze Lieve Vrouwe Visitatiekerk aan de Emmastraat te Velp, en droegen we Moeder van Roosmalen naar voren, richting pastor, richting wierook, richting laatste eer. Ik zag mensen die ik niet had verwacht te zien. Tijdens het In paradisum lieten onze dochters de vilten knielmatjes op de haakjes in de kerkbank tegen elkaar ketsen. Na de collecte blokkeerde de middelste voor de microfoon, er kwam géén liedje over een vredesduif, te veel vreemde ogen. Nou, de kerk had inderdaad aardig vol gezeten, zou de pastor zeggen toen ik hem even later sprak bij de nazit in het café. Dat had-ie wel anders gezien, op deze gezegende leeftijd stond je vaak maar met een handvol aan het graf, en dan rekende je de kinderen al mee. Maar Paulina Maria Theresia van Roosmalen-Brekelmans ramde haar Renault Clio ooit achteruitrijdend in de zijkant van de kerk, waarna ze was weggereden alsof er niets was gebeurd. Als zo’n vrouw sterft, wil je later kunnen zeggen dat je erbij bent geweest.</p>]]></description>
      <guid>https://volkskrant.nl/nieuws-achtergrond/mijn-schoonmoeder-zou-deze-dienst-zelf-ook-schitterend-hebben-gevonden~bce5aa1f/</guid>
      <pubDate>Thu, 2 Mar 2023 00:00:00 +00:00</pubDate>
    </item>
    <item>
      <title><![CDATA[Er ramde iets tegen de linkerkant van mijn auto, of beter gezegd, ík ramde iets, of iemand]]></title>
      <description><![CDATA[<p>Het begon al te schemeren toen ik bij mijn auto aankwam.Na vier jaar waarin we meer dan twintig agenda’s bij elkaar hadden moeten zien te krijgen en corona tot drie keer toe roet in het eten had gegooid, was het nu dan toch eindelijk gelukt om onze gezamenlijke vriendin Carlijn te herdenken. De borreltafel stond in een witgepleisterde herberg in een dorp met een beroemde Genadekapel, die in vromer tijden nog was bezocht door Godfried Bomans en Gerard Reve. Carlijns foto had op tafel gestaan, we hadden glazen omhooggehouden en verhalen verteld en daarna was het alweer snel over onszelf gegaan, zoals dat gaat. In gedachten verzonken startte ik de wagen. Ik checkte mijn achteruitkijkspiegel, reed naar achter en toen weer naar voren, van de parkeerhaven af richting uitgang en dacht, grappig eigenlijk, hoe niemand deze middag een Baileys met ijs had besteld, iets wat we ons vier jaar eerder toch heilig hadden voorgenomen. Baileys, dat was háár drankje, steeds opnieuw door ons uitgeserveerd met de mythe dat je Baileys nooit met tonic moet mengen, want room en zuur, dat gaat klonteren en dan ontploft je bui- BAM! Er ramde iets tegen de linkerkant van mijn auto, of beter gezegd, ík ramde iets, iets of iemand. Ik keek snel opzij, zag alleen de kont van een andere auto. Wat erg, dacht ik met het hart in de keel, ik heb die geparkeerde auto aangereden. Een lange seconde gebeurde er helemaal niets. Toen sprak ik mezelf streng toe. Hup, die auto uit en de schade bekijken, en dan excuses maken, zeggen dat ik niet oplette, dat ik aan dingen dacht. Als er al iemand in die auto zit trouwens. Nou, en óf er iemand in zat, daar kwam hij zijn autootje al uit. Een frisse knaap, jaar of 20, sportief, met een goeie kop haar, werkelijk knalblauwe ogen en een capuchontrui met daarop de tekst ‘gangster’, die evenwel niet kon verhullen dat hij denkelijk een gemoedelijke jeugd had genoten, een indruk die nog eens werd versterkt door zijn deemoedige openingszin: sorry mevrouw, sorry, hij had niet opgelet bij het naar achter rijden en net op dat moment kwam ik langs, nogmaals excuses. Zijn schuld! Ik knapte onmiddellijk op. ‘Geeft niks’, zei ik royaal, ‘kan gebeuren’, maar toen had ik de zijkant van mijn portier nog niet gezien. Even later stonden we te hannesen met een schadeformulier. Zijn handschrift was schools, als dat van een kind. ‘Het is Peugeot met een e voor de o’, wilde ik zeggen, maar ik hield me in. Kentekennummer, polisnummer, groenekaartnummer, de zon ging ondertussen in een feestelijk perzikroze ten onder. Toen de hele puzzel was gelegd stond ons nog één opdracht te wachten, en dat was het schetsen van de aanrijdingssituatie tussen voertuig A en voertuig B in een speciaal daarvoor bestemd hokje met ruiten. Aan hem de eer. ‘Ik heb geen liniaal bij me’, zei die lieverd. Daarna tekende hij twee keurige autootjes en acht keurige wieltjes met de rijrichting van oost naar west in keurige pijltjes erbij. Tussendoor blies hij achteloos een donkere wimper van het papier weg, nou ja, hij had er genoeg. ‘Misschien moeten we ook nog een explosietekentje zetten op het punt van de inslag’, grapte ik. Hij lachte beleefd. Toen alles was afgerond namen we afscheid, de verzekering zou de rest doen en hij zou zijn broer vragen zijn trekhaak weer recht te zetten, no problemo. Even later reed ik tevreden naar huis, vrolijk zelfs.Ik denk dat Reve het wel had begrepen.</p>]]></description>
      <guid>https://volkskrant.nl/columns-opinie/er-ramde-iets-tegen-de-linkerkant-van-mijn-auto-of-beter-gezegd-ik-ramde-iets-of-iemand~bdeddbb2/</guid>
      <pubDate>Thu, 23 Feb 2023 00:00:00 +00:00</pubDate>
    </item>
    <item>
      <title><![CDATA[Boter in de pan, kijk, daar stond iemand op die koken kan]]></title>
      <description><![CDATA[<p>Op de dag dat het allerlaatste restje feestelijkheid van de donkere maanden definitief was uitgedoofd en het werkelijk 46 uur onophoudelijk van de lucht zeek, keek ik naar een Instagramfilmpje van chef en kookboekenschrijver Vanja van der Leeden, die op de klanken van Booker T. &amp; the M.G.’s orgelhit Green Onions in een pan uien stond te roeren. ‘Met dit ûìenweer’, sprak de van oorsprong Haagse ons vanuit haar keuken toe, ‘maak ik een ûìenragout. Al wat je nodig hebt is een berg uien, boter en tijd. Flink wat tijd. Met een bord pasta met donkere, diep smakende uienragout in de ene hand en een glas Valpolicella in de andere doet niemand je meer wat.’ Ik heb ooit een warm pleidooi gehouden voor het koken uit pakjes en dat doe ik nog steeds, uit pakjes koken, als werkend mens met drie kleine kinderen en een drukke man kun je tenslotte maar zoveel doen op een dag. Toch kom ik inmiddels ook een heel end zonder pakjes en zakjes, sinds ik heb begrepen dat lekker koken feitelijk neerkomt op roomboter, een flinke bats roomboter en een gesnipperd uitje, ja, dan is álles lekker. Verder verschuil ik me graag achter mijn afkomst, de Zaanstreek, het oudste industriegebied van Europa, dat een kleine elite en een meerderheid van jongens van de gestampte pot voortbracht, mensen van bescheiden welstand bij wie culinaire kwaliteit geen vanzelfsprekendheid was, en nog altijd een gebied is waarbij je voor de helft van de ingrediënten moet omrijden en een deel van de bevolking de ui als eu uitspreekt, zoals de Amsterdammers de s hebben gelijkgetrokken met een z. Nu is het zo dat de extremen, de geniën en de idioten gelijkmatig over de aarde zijn uitgespreid, en zo kon het gebeuren dat Vanja van der Leeden hier even verderop neerstreek, in een voormalig kaaspakhuis, over de brug rechts om precies te zijn. Ik interviewde haar eens voor een glossy, ze blies me omver met een Indonesische cassavecake. ‘Kan het ook zonder Le Creuset?’, appte ik voor de zekerheid. Even later was ik aan het snijden, snijden, snijden, theedoek losjes over de schouder. Muziekje op. Boter in de pan, kijk, daar stond iemand op die koken kan. Nog meer snijden, die saus met de moeilijke naam erbij. Tijm rissen, lekker werk, niet moeilijk doen over dat buigzame topje, dat krijgt geen mens gebroken de pan in. Even spieken, o ja, 100 milliliter wijn erbij. Instructies van over de brug: ‘Dat is precies één glas.’ Te laat, maar goed, klein beetje afwijken mag, nee móét, da’s nou juist koken, ook dat had ik inmiddels geleerd. Ping, ping, Vanja weer: ‘Wel goed laten verdampen hè?’ En zo vulde de keuken zich met een weelderig parfum van uien en boter, de ramen besloegen en in de pan ontstond een tafereel in olieverf, van wit en groen naar geel naar goud, karamel, aarde, herfst, bebladerde fietspaden, hutten en houtkrullen en krakende vloeren, in mijn hoofd repeteerde een orkestje. Er ontstond nog even verwarring bij het afgieten van de pasta – Gebruik het kookvocht, welk kookvocht? – maar de Parmezaanse kaas was genadig en zo zaten we even later aan tafel, drie kinderen, een man en de kok die overduidelijk vrede had met de wereld en met zichzelf. Het was de eenvoud, dacht ik toen ik even later stond af te wassen, maar toch ook dat drama, die decadentie. En dat in een doodgewone hapjespan.‘Ik huil niet van die ûien, maar van mijn êige’, appte ik die avond naar de overkant.</p>]]></description>
      <guid>https://volkskrant.nl/nieuws-achtergrond/boter-in-de-pan-kijk-daar-stond-iemand-op-die-koken-kan~b665b1c9/</guid>
      <pubDate>Thu, 16 Feb 2023 00:00:00 +00:00</pubDate>
    </item>
    <item>
      <title><![CDATA[Onze eigen auto was duizend keer cooler dan deze bejaardenwagen, maar ook duur, en vies]]></title>
      <description><![CDATA[<p>Al tien keer hadden we tegen elkaar gezegd dat-ie nou maar eens weg moest, tien keer, twintig keer, honderd keer, en altijd op een vast moment, namelijk op de dag dat we de wegenbelasting binnenkregen met het vriendelijke verzoek om vierhonderdzoveel euro over te maken. Alsof je een emmer leeggooit. Eigen schuld: onze auto is te groot, te zwaar, een diesel bovendien, aangeschaft in een tijd dat niemand daar nog van wakker lag, op een paar slimkezen na. Het was onze eerste auto, tweedehands maar nieuw voor ons, want who needs a car in town? Maar toen kwam er een kind en een huis in een dorp en waren we levensmoe na drie keer met de trein naar Artis te zijn geweest, en zo reden we na een etentje bij vrienden met hun donkerblauwe BMW naar huis, voor drie roodjes mochten we ’m hebben, ze wilden er toch vanaf. Een gouden deal, wat u zegt, geen gedoe en wat een wagen, als een bunker zat hij om ons heen. ‘Bij een botsing winnen wij’, zei Marcel, het zijn woorden die elke kersverse moeder wil horen. Onze eerste grote rit ging naar Midden-Frankrijk, waar we met z’n drieën een week in een Center Parcs-huisje zouden doorbrengen. Die rit was verschrikkelijk, maar dat kwam omdat degene op de bijrijdersstoel – meneer heeft zijn vormende jaren in Nijmegen beleefd en dus nooit zelf zijn rijbewijs gehaald – niet wist dat Liège het Franse woord is voor Luik, waardoor we na zes uur rijden opnieuw in Nederland aankwamen. Kun je die auto moeilijk kwalijk nemen. Die bracht ons naar Limburg, naar de Waddeneilanden, dwars door de mist of toeterend de berg op, niets was onze ouwe diesel te gek, nooit mankeerde er wat aan, het was hup, een slok diesel d’r in en rijden maar, kalm en betrouwbaar, niet klagen maar dragen, alsof mijn West-Friese oma me hoogstpersoonlijk op de rug nam. Zo’n auto laat je niet gaan, zelfs niet als je er elke drie maanden vierhonderdnogwat euro voor aftikt. Maar toen appte mijn moeder. ‘Henk en Coringe doen hun auto weg’, schreef ze. ‘Het is een automaat, tien jaar oud, drie plaatsen achterin. Iets voor jullie?’ Ik keek naar de foto: een grijze Toyota. Het woord bejaardenwagen kwam in me op. Mijn moeder: ‘Hij heeft 46 duizend km gereden, dat is echt niks.’ Ik wilde het niet, maar de kosten-batenanalyse kwam vanzelf op gang. Ja, onze eigen auto was duizend keer cooler. Maar ook duur, en vies, hier en daar liet de bekleding los en stond er inmiddels niet al 368 duizend km op de teller? En dus zit ik nu in een slopend traject van overschrijving en tenaamstellingscodes en vrijwaringsbewijzen en DigiD-gedoe, en heb ik onze ouwe trouwe diesel gister ingeleverd bij de garage, die er een nieuw baasje voor zal zoeken. ‘Dank je wel voor alles’, zei ik terwijl ik hem voor de allerlaatste keer over zijn stuurtje aaide. ‘Je gaat nog een héél mooi laatste avontuur tegemoet, lieverd.’ Eenmaal binnen vertelde de garagehouder tussen neus en lippen door dat hij waarschijnlijk terecht zal komen in Libië. Ik heb het even opgezocht, en in Libië heerst al jaren ordeloosheid, er is geen centraal gezag, het reisadvies van het ministerie van Buitenlandse Zaken is diep, dieprood. ‘Wat uw situatie ook is, ga er niet naartoe.’ Ik ben stilletjes in mijn nieuwe stomme auto weggereden, het zal nog lang duren voor ik van mijn eigen verraad ben hersteld.</p>]]></description>
      <guid>https://volkskrant.nl/columns-opinie/onze-eigen-auto-was-duizend-keer-cooler-dan-deze-bejaardenwagen-maar-ook-duur-en-vies~b1f2b2b8/</guid>
      <pubDate>Thu, 9 Feb 2023 00:00:00 +00:00</pubDate>
    </item>
    <item>
      <title><![CDATA[Uit dat kleine mens onder die enorme deken kroop een niet te negeren kracht]]></title>
      <description><![CDATA[<p>Het zat er al een tijdje aan te komen: de priester werd erbij geroepen, Eva’s schoonmoeder werd bediend. De telefoon ging, het was de Man.‘Mijn moeder wordt dit weekend bediend’, zei hij, op de achtergrond klonk het geluid van stemmen, geschuifel, als in een kantoor. Ik hoorde hoe ik hardop nee riep. Raar – alsof dit er niet al tijden aan zat te komen, alsof we hier niet al tijden op hóópten, op een bepaalde manier, alles beter dan dit trieste leven dat toch steeds weer triester bleek te kunnen. Maar nu de priester erbij was geroepen werd het ineens menens, en alleen dan weet je hoe je werkelijk over de dingen denkt. Pas toen we die zaterdag de kamer in het Limburgse verpleeghuis binnenstapten zag ik wat mijn schoonzus aan de telefoon had bedoeld met 45 kilo. Daar zat ze, mijn schoonmoeder, 91 jaar, de Brabantse met het gestel van ijzer, de vrouw die een openhartoperatie overleefde, valpartijen overleefde, haar man overleefde en al haar veertien broers en zussen, daar zat ze, lag ze, in een luxe rolstoel, onder een deken, hangend aan de rand van het leven. Zag ze ons nog? Uit een draagbare cd-speler klonken de Goldbergvariaties van Bach, en als vanzelf dacht ik aan de scène in The Silence of the Lambs waarin Hannibal Lecter twee bewakers te grazen neemt, rode spetters op een hagelwit shirt en dan dat pianospel en die razernij, het reliëf doet het werk. In een kring wachtten we de priester af. De reflex van de mens op zulke momenten: gedempte stemmen, eerbiedig willen wezen, tonen dat je besef hebt van de ernst, maar altijd bereid tot kleine relativeringen, geruststellingen, nou jongens, daar zitten we dan, wie wil er een koekje. Ondertussen, in haar stoel, mijn schoonmoeder en haar verzonken ik. Ze lag met haar ogen gesloten, soms gingen ze even open. Ze bewoog niet. Ik had gelezen dat haar ervaringen in deze fase nog slechts zintuigelijk waren, zonder dat gedachten of emoties daar nog betekenis aan gaven. Ze kon kou ervaren, en warmte, lawaaierigheid of juist rust, maar die ervaringen riepen geen gedachten meer op. Het was zaak haar zoveel mogelijk prettige gewaarwordingen te bezorgen en onprettige prikkels te vermijden, als bij een baby, geborgenheid boven alles. Hij wist het niet, maar haar oudste zoon deed het juiste, met haar hand in de zijne. Straks gebeurt het nu, schoot het door me heen. De priester kwam, er ging een opluchting door de kamer. Hij had een flesje wijwater bij zich en een potje met zalf, uit een linnen tas kwam een paarse stola die hij om zijn nek hing. Hij, vriendelijk: ‘Mijn werkoverall.’ Hij begon. Een heel verhaal. Hij was midden in de zin ‘En God zegt: wij dragen de zieken op handen’ toen mijn schoonmoeder ineens begon te praten, heel zachtjes, maar toch. We spitsten onze oren, en nog eens, maar we verstonden het goed. Uit dat kleine mens onder die enorme deken kroop een niet te negeren kracht: ‘Ik heb er genoeg van.’ Daarna: ‘Ik wil pap.’ Spoedoverleg tussen de kinderen en de pastoor: alleen een kruisje dan maar, daarna haastte mijn schoonzus zich naar de gemeenschappelijke keuken voor een bord pap en bleven wij in verwarring achter, schipperend tussen trots en ontsteltenis. Pas later, in de auto terug naar huis, zou ik me afvragen of ze misschien ‘ons pap’ had bedoeld. Nadat de priester was vertrokken zei niemand meer iets. Regendruppels sloegen tegen het raam. Terwijl mijn schoonzus haar moeder kleine hapjes Brinta voerde, keek ik naar de foto op het eikenhouten televisiemeubel. Het was een foto van de Man en onze eerste dochter, daags na de geboorte, zij als een roze frommel tegen zijn schouder, hij overweldigd door de grootsheid van het leven, zoals nu.</p>]]></description>
      <guid>https://volkskrant.nl/nieuws-achtergrond/uit-dat-kleine-mens-onder-die-enorme-deken-kroop-een-niet-te-negeren-kracht~b09f6e4c/</guid>
      <pubDate>Thu, 2 Feb 2023 00:00:00 +00:00</pubDate>
    </item>
    <item>
      <title><![CDATA[Wie gun ik een loterijprijs van twee miljoen? Dat blijkt nog best een lastige vraag]]></title>
      <description><![CDATA[<p>Tijdens het deadliften vraagt Eva zich af wie ze een grote loterijprijs zou gunnen. Maar moet je dat iemand eigenlijk wel willen gunnen? De PostcodeKanjer viel dit jaar in Heemskerk, op nog geen 10 kilometer van de fysio waar ik elke woensdagochtend samen met een stuk of wat andere sporthaters op gym zit. Een week eerder was ik nog naar de bioscoop in Castricum geweest, dat naast Heemskerk ligt, het kwam allemaal wel erg dichtbij nu. ‘Door twee bejaarde mannen’, zei Harry vanaf het fietsapparaat. ‘Ieder twee miljoen. Dat krijgen ze van hun levensdagen niet meer op.’ Sacha had het op tv gezien: het ging om de buurmannen Cees (76) en Leo (86). De een was 51 jaar getrouwd geweest, de ander 63 jaar, en allebei waren ze afgelopen jaar hun echtgenotes verloren. Daarna hadden ze veel steun aan elkaar gehad. Dat was nodig ook, want Cees zijn vrouw was nog niet begraven of zijn hond blies zijn laatste adem uit, en omdat ze alle drie slecht verzekerd waren, was hij van de ene op de andere dag in de schulden geraakt. Fijn dat dat nu was opgelost. Verder waren hun wensen overzichtelijk: Leo wilde een ballonvaart en Cees een nieuw fototoestel. In de gymzaal kwamen we tot de conclusie dat we het die twee van harte gunden, waarna we over konden naar de hamvraag, namelijk wat wíj zouden doen met twee miljoen. In het kort: iedereen wilde vaker op vakantie en niemand ging verhuizen, behalve ik, maar dat telde niet. Tijdens het deadliften dacht ik nog wat na over dat gunnen. Wie gunde ík zo’n prijs eigenlijk? Nou, daar moest ik nog best even over nadenken. Ja, twee ouwe lieverds uit het dorp verderop, dat was makkelijk gunnen, daar kon je weinig op tegen hebben. Je schatte ze vriendelijk in en als het toch van die types bleken te zijn die de hele dag vanachter de gordijnen staan te controleren of jij de biobak wel op de juiste manier aan de straat zet, had je daar zelf verder geen last van. Nee, het werd pas ingewikkeld als het bekenden waren. Hoe vaak had ik afgelopen jaren niet knarsetandend moeten toekijken hoe vrienden de ene overwaarde aan de andere regen zonder daar een minuut voor te hoeven werken? Zoiets was nog erger dan de loterij winnen, omdat sommigen er na de zoveelste klapper toch een beetje in begonnen te geloven dat het hun eigen verdienste was, iets wat loterijwinnaars zichzelf moeilijk kunnen wijsmaken. Familie dan? Ook niet echt, ik zag nu al op tegen de etentjes waarbij je lief moest glimlachen als zij zuchtend vertelden over een sabbatical, even lekker opladen. Mijn enige vriendin in het dorp dan, een alleenstaande moeder? Oké, die misschien wel, met het risico dat ze met twee miljoen onmiddellijk haar biezen zou pakken, terug naar de stad, en ik dan zeker op zoek zou moeten naar een nieuwe vriendin, ja daaag, die dus ook niet. Nee, de enige die ik het oprecht gunde was mijn moeder, al was het maar omdat het geld uiteindelijk alsnog bij mij terecht zou komen. Nu was ik die hele Cees en Leo alweer vergeten toen Sacha me een filmpje doorstuurde van Cees, van wie, verdomd als het niet waar is, het ongeluk werkelijk afgútste. In eerste instantie was hij blij geweest met zijn 2.804.761 euro, maar inmiddels was hij tot de conclusie gekomen dat hij er totaal niet van kon genieten, het was te laat, hij kon die blijdschap immers niet meer delen met zijn vrouw. Daarnaast had hij last van alle mensen die ineens iets van hem moesten, banken, beveiligingslui, krankjorum werd-ie ervan. ‘Je hebt gewoon geen leven meer’, zei hij met smartelijke ogen in de camera. ‘Maar ik doe de deur niet meer open, de ketting gaat erop. Ik wil rust.’ Gunnen wij het ’m, gunt-ie het zichzelf niet.</p>]]></description>
      <guid>https://volkskrant.nl/nieuws-achtergrond/wie-gun-ik-een-loterijprijs-van-twee-miljoen-dat-blijkt-nog-best-een-lastige-vraag~b7bc56bf/</guid>
      <pubDate>Thu, 26 Jan 2023 00:00:00 +00:00</pubDate>
    </item>
    <item>
      <title><![CDATA[Wat ben je nog als mens, als je omgeving je niet langer serieus neemt?]]></title>
      <description><![CDATA[<p>Een gesprek met de slagersvrouw over brutale oudere klanten brengt Eva terug naar haar schoonmoeder, naar haar herhalingen, maar óók naar haar schaarse momenten van helderheid. ‘Ja, jij wou voordringen, ik zag het!’, riep de slagersvrouw toen ik even voor zessen de zaak binnen kwam klossen. Knipoog natuurlijk, middenstandshumor waar je alleen met ja en amen op kan antwoorden, en die daarna geruisloos overging in een gesprek over brutale klanten. Vooral de oudjes bleken er wat van te kunnen. ‘O we maken hier genoeg mee’, zei de slagersvrouw terwijl ze geroutineerd twee stuks kipfilet in een papieren zak liet glijden. ‘Je weet alleen niet altijd wat erachter zit, hè? Toen míjn moeder oud werd ging ze ineens lelijk doen tegen anderen. Later bleek dat dat kwam omdat ze dement werd, maar dat wisten we toen nog niet. Dan ging ik bijvoorbeeld woensdagmiddag bij haar langs in het bejaardentehuis, en dan vroeg ik: ‘Wat heeft u gister gegeten, mam?’ Dan zei de vrouw naast haar: ‘Je hebt aan de bieten gezeten.’ En dan antwoordde mijn moeder, bits: ‘Nou, ik heb geen biet gezien.’ Ze greep de randen van de kassa vast en leunde naar voren. ‘Mijn moeder! Dat zou ze normaal nooit hebben gezegd.’ Ik rekende af, kip in tas, tas aan stuur, terug naar huis. Onderweg zag ik mijn schoonmoeder, we stonden weer in haar keuken, het moest een jaar of vier geleden zijn. Ik had iets over de gebakken aardappelen gezegd en ineens een rechtse directe om mijn oren gekregen. Het was het begin geweest van haar ziekte, een moment dat je pas later als zodanig herkende, omdat je eerder een andere vrouw voor je had, iemand op sloffen, de stem hees, bedaard, in de weer met knotjes wol, de Mikro Gids, sinaasappelen en Tempo-zakdoekjes, die met aloë vera astublieft, hier, neem een tas mee. Wat ik precies had gezegd weet ik niet eens meer maar het moet iets onschuldigs zijn geweest – hoe bont kun je het maken als het over gebakken aardappelen gaat – zelfs haar reprimande herinner ik me niet meer. Wat wel: hoe ik eerder geamuseerd was geweest dan geschrokken, laat staan beledigd. Het was die reactie, neutraal, op het professionele af, het was tenslotte niet persoonlijk, dat het begin was van iets anders, een nieuwe manier van met haar omgaan waarbij we onszelf ten langen leste zouden uitschakelen, onze gedachten, ons handelen, ons werkelijke manier van leven, omdat het toch geen zin had, en precies daarin schuilde de tragiek. Wat ben je nog als mens, als je omgeving je niet langer serieus neemt? Het was opvallend hoe snel je aan een nieuw wezen wende, aan de vervlakking van gesprekken, aan de herhalingen, de lichte wrok in haar ogen, aan de mate waarop ze vasthield aan staande uitdrukkingen die geen functie meer hadden, al stond er voor mij aanzienlijk minder op het spel dan voor anderen. Mijn schoonzus, degene die alles doet en regelt, degene met het engelengeduld, kreeg bij bezoek aan het verpleeghuis te horen dat ze ‘haar handjes weleens mocht laten wapperen’. Mijn zwager, haar trouwste bondgenoot, reisde anderhalf uur en nam na een ochtend niemandsland liefdevol afscheid. ‘Jij gaat jouw weg’, had ze geantwoord, ‘en ik de mijne.’ Je glimlacht wat, en vertrekt. We wenden zelfs aan de zware oogleden, aan de goedkope slingers in de huiskamer, aan het povere feit dat zij van de eerste lichting bewoners de enige overgeblevene was. Alleen de schaarse momenten van helderheid, de lichtflitsen waarin ze zich plotseling realiseerde in wat voor erbarmelijke toestand ze was beland, die wenden nooit.Die avond aten we kip met sperziebonen en gebakken aardappelen, het smaakte naar heimwee.</p>]]></description>
      <guid>https://volkskrant.nl/nieuws-achtergrond/wat-ben-je-nog-als-mens-als-je-omgeving-je-niet-langer-serieus-neemt~b8754504/</guid>
      <pubDate>Thu, 19 Jan 2023 00:00:00 +00:00</pubDate>
    </item>
    <item>
      <title><![CDATA[Er was nog genoeg te lachen geweest sinds Carlijns dood maar nooit meer ging het zo, niet met dat gierende]]></title>
      <description><![CDATA[<p>Terwijl haar kinderen zwemles hebben, draaft Eva over de loopband in de sportschool, lachend om wat was, boos om wat ze kwijt is. Om de drie kwartier die mijn kinderen op zaterdag in het zwembad liggen niet te verlummelen met het kijken naar stomme filmpjes en steeds dieper beleden gevoelens van zinloosheid – de zwemschool is gevestigd op een industrieterrein, een plek die in januari nog desolater aanvoelt dan in de rest van het jaar – had ik me aangemeld bij de goedkope sportschool die erboven zat. Goeie zet, wist ik meteen. In plaats van achter het stuur van een koude auto zitten wachten tot ik weer verder kon met mijn leven, viel ik het leven nu zelf aan, want zo voelt het wanneer je vanuit het niets drie kwartier hebt waarin niemand een beroep op je doet. En met niemand bedoel ik ook echt helemaal niemand, want ik kijk nog wel naar leuke gozers in een korte boks, maar ze kijken niet meer terug, heb ik gemerkt. En zo kwam het dat ik op de bovenste verdieping van de sportschool met 8 kilometer per uur over een loopband draafde, ondertussen uitkijkend op het leven beneden, een dorpsleven – man met hond, een vijver, een blok van driehonderd formicahuizen. Daarachter de vaart en weer dáárachter – verdomd, de kerktoren van Assendelft, de kerktoren van Carlijn. De kerk waar we als pubers honderd keer langs waren gefietst, en waar we Carlijn vier jaar geleden op Bachs Wir setzen uns mit tränen nieder hadden uitgezwaaid. Haar graf had ik sindsdien amper bezocht. Het deed me niet veel, de steen, de naam, de bloemen. Liever hield ik de mensen om haar heen in leven. Koffiedrinken met haar moeder, taaldingetjes appen met haar vader, eten met vriendinnen, vrouwen die haar naam even vaak noemen als ik. En soms kwam ze zelf ineens voorbij, in gezichten, in uitdrukkingen, of uitgerekend in stomme filmpjes die je kijkt wanneer je zit te wachten tot je kinderen klaar zijn met zwemmen. Er was er een waarin twee volwassen mannen op het terras van een Amerikaans fastfoodrestaurant zó hard met elkaar moeten lachen dat er eentje dwars door zijn stoel zakt, waarna het lachen vanaf de grond gewoon verdergaat, een grote zooi om hen heen. Luister vriendin, dat filmpje deed me zowat de das om. Jij en ik, van de kroeg in Uitgeest tot het weekendje weg in Maastricht tot aan de keukentafel in Haarlem, elkaar op de arm beukend, met onze benen trappend en dan jij met die uithaal, die gier, de ogen dicht, waardoor ik nog gekker ging doen – ik wist wel dat sommigen het irritant vonden maar het kon me niet schelen, alles voor die lach. Er was nog genoeg te lachen geweest sinds Carlijns dood maar nooit meer ging het zo, niet met dat gierende, dat geëxalteerde, en dat filmpje bracht het terug en deed me de das om. Lachen om wat ik zag, woede om wat ik kwijt was. En nu stond ik hier op een loopband in een non-descripte gymzaal en keek ik over Assendelft heen, het water, de huizen, de bomen en de daken, een verlaten nest, een kringelende rookpluim, en zag ik de kerktoren, hoog boven alles uit, waar troostende woorden langs omlaag tuimelden, langs licht en schaduw richting koor, richting kerkhof, waar mijn vriendin ligt, op steenworp afstand van haar ouderlijk huis, in koude maar warme grond. Even later kwam ik terug bij de zwemles. Te laat, mijn kinderen stonden al een hele minuut te bibberen op de kant en dat was mijn schuld. Ik wilde zeggen dat ik een vriendin was tegengekomen maar bedacht me op tijd, zo’n weemoedig mens als moeder, je moet er niet aan denken.</p>]]></description>
      <guid>https://volkskrant.nl/nieuws-achtergrond/er-was-nog-genoeg-te-lachen-geweest-sinds-carlijns-dood-maar-nooit-meer-ging-het-zo-niet-met-dat-gierende~bdb12267/</guid>
      <pubDate>Thu, 5 Jan 2023 00:00:00 +00:00</pubDate>
    </item>
    <item>
      <title><![CDATA[We keken thuis naar de brute film Kruimeltje, ik had het zelf voorgesteld]]></title>
      <description><![CDATA[<p>Eva en haar kinderen huiverden onder een dekentje mee met Kruimeltje, en dat maakte nogal indruk. In de week dat Kijkwijzer het leeftijdsadvies voor de speelfilm Pietje Bell (2002) na een klacht over geweld eerst ophoogde van alle leeftijden naar 12 jaar en ouder, en later weer naar 9 jaar en ouder, keken wij thuis naar Kruimeltje, ook al zo’n brute film. Ik had het zelf voorgesteld. Gezellig, met z’n allen op de bank, dekentje erbij, en dan maar lekker meehuiveren met die arme drommel uit het Rotterdam van de vorige eeuw, die van hot naar her wordt gestuurd in een harde, harde wereld, terwijl hij alleen maar ergens thúís wil wezen. Maar eerst wilden ze weten wie Kruimeltje was. ‘Een weeskind’, loog ik, want ik weet wel hoe ik een film moet verkopen aan moderne zieltjes onder gerieflijke dekentjes, poes en popcorn binnen handbereik. ‘Zijn vader en moeder zijn dood en nu zwerft hij in zijn eentje over straat, waar hij door iedereen wordt gepest en verjaagd.’ ‘Echt?’ vroeg de middelste (5).Ik knikte.Ze keken elkaar aan, wat erg.‘En hij wordt ook geslagen’, voegde ik er snel aan toe. ‘Hij heeft alleen een hond, dat is zijn beste vriend.’ Die hond deed het ’m, en zo zaten we even later gezellig onder een dekentje en keken we toe hoe Kruimeltje inderdaad niet mals werd behandeld door de lokale bourgeoisie, al waren er ook situaties waarvan je kan zeggen, ja jongen, nu maak je het er ook een beetje zelf naar. Het meeste indruk maakte de scène waarin Kruimeltje door de baas van het weeshuis onterecht wordt beschuldigd van het stelen van geld (vanaf de bank, in koor: ‘Maar hij heeft het helemaal niet gedaan!’), een flink pak rammel krijgt en de camera vervolgens de striemen in beeld brengt die Kruimeltje op de rug staan. Echte striemen, met bloed! Nou, die zagen ze een paar uur later nog, kwamen ze die avond in pyjamaatjes en op blote voeten vertellen, een half uur nadat we ze in bed hadden gelegd. Nu keken wíj elkaar aan: hier moest wat worden rechtgezet. Eenmaal volwassen kon je het je bijna niet meer voorstellen, maar als kind was de scheidslijn tussen wat echt was en wat niet een heel dunne. Zelf had ik als 8-jarige met gloeiende verbazing naar de videoclip van Whitney Houstons hit I wanna dance with somebody gekeken. Dat ze het ene moment een korte bruine bob had, en nog geen seconde later een enorme bos blonde krullen – hoe dééd ze dat? Zelfs na uitleg van mijn moeder kon ik er amper chocola van maken. Ook nu moesten we alle zeilen bijzetten. ‘Kruimeltje is niet echt’, zei ik tegen vier rode wangen. ‘Het is een film, en in een film wordt geacteerd. Dat betekent dat je een verhaal naspeelt. Die striemen zijn dus ook nagemaakt, dat doen ze met make-up.’ Ik zag ze kijken – ja ja.‘En waarom waren die striemen dan helemaal opgezwollen?’Met de harde belofte de volgende dag zélf nepwonden te maken met lippenstift keerden ze uiteindelijk terug naar bed. Daar kwam niets van, wel hief de oudste tijdens het ontbijt – het ging nog steeds over die striemen – theatraal de handen omhoog. ‘Waarom moeten wij dat allemaal zien van jou?’ Ik wilde iets zeggen over veiligheid, dat wanneer je als kind leert omgaan met angstige gevoelens, je later niet bij alles in de stress schiet, maar toen kwam de Man erin, hij bracht een waarheid als een koe die er nog in ging ook. ‘Zodat jullie zien hoeveel geluk jullie hebben met ons.’ Een kwartier later bracht de middelste hem een kommetje met zelf geschild fruit, een paar stukken peer. ‘Dankjewel voor alles, papa.’’s Avonds zei hij dat hij ze vaker kinderfilms wil laten kijken.</p>]]></description>
      <guid>https://volkskrant.nl/columns-opinie/we-keken-thuis-naar-de-brute-film-kruimeltje-ik-had-het-zelf-voorgesteld~b5e11c75/</guid>
      <pubDate>Thu, 12 Jan 2023 00:00:00 +00:00</pubDate>
    </item>
    <item>
      <title><![CDATA[Laten we Thanksgiving ruilen voor een van onze eigen tradities: carnaval, Leids Ontzet of Bokketochie bijvoorbeeld?]]></title>
      <description><![CDATA[<p>Vrijgezellenfeesten, babyshowers, Black Friday, Halloween: Eva Hoeke heeft niets met al die uit Amerika overgewaaide tradities. Op Thanksgiving na. En dan wil ik nu, op deze laatste dag van het jaar, graag korte metten maken met een paar vanaf de overkant van de plas overgewaaide tradities waarvan je werkelijk de tranen in de ogen krijgt wat stompzinnigheid betreft, maar die ons ook dit jaar weer stevig bij de kladden hadden, waarmee de Amerikanen niet alleen over zichzelf regeren, maar ook over ons. Om te beginnen: het kerstdiner op school. Ik ben echt de kwaadste niet, en je moet wel een psychopaat zijn om niet met een zekere vertedering naar al die roodgekoonde koters met een strikkie om te kijken, maar die vertedering bereik ik ook tijdens mijn eigen kerstontbijt dus waarom, wáárom zou je ouders over de kling jagen door hen, in een tijd die toch al van prikkels en snaaierijen aan elkaar hangt, beginnend bij Sint-Maarten op 11 november en zo hop, via Sinterklaas richting Kerst en Oud en Nieuw, te verplichten tot het in elkaar flansen van in bladerdeeg gehulde knakworsten? Verplichten ja, want geen ouder die zijn kind uitsluit van dit soort sociale verzinsels en probeer het trouwens maar eens uit te leggen, nee, daar doen we niet aan mee want dat vindt mama allemaal maar commerciële flauwekul en fascistoïde groepsdruk bovendien, succes ermee. Volgende punt: Foute Truiendag. Mag ook weg, al sluit ik niet uit dat dit geen Amerikaans gebruik is maar het armetierige bedenksel van een of ander schijtlollig Nederlands radio-duo. Halloween weg. Valentijn ook weg, Black Friday, zéker weg, wie je dat in tijden van klimaatverandering uit moet leggen is onderdeel van het probleem. Komen we bij de afdeling vrijgezellenfeesten en babyshowers – die laatste is me bespaard gebleven omdat mijn vrienden ook wel weten dat ik zou walgen van een luiertaart en ik vertrouw erop dat als ik ooit trouw – ook al een betrekkelijk onnozele traditie – ze me niet zullen dwingen in een glitterpak uit mijn comfortzone te komen, anders doe ik hén weg. Blijft nog over de genderrevealparty, ik geloof niet dat er situaties zijn waarin ik me ongemakkelijker voel. Het joelen, de tranen, het gewapper voor de ogen, het slaan op schouders, het inzoomen op schoonouders, de nauwelijks verholen teleurstelling, het blauw, het roze, het oudere broertje of zusje bij wie dogmatische man-vrouwideeën zo achteloos naar binnen worden gelepeld: genderrevealparty’s brengen het slechtste in de mens en van deze tijd naar boven, van de veronderstelde maakbaarheid van het leven tot de drang om jezelf voortdurend in de schijnwerpers te zetten, en zo zijn we weer terug bij waarom alles wat Amerikaans is weg moet. Maar één ding doen ze daar goed, en dat is Thanksgiving, een nationaal feest dat ieder jaar op de vierde donderdag van november wordt gevierd om dank te zeggen. Ooit voor de oogst, inmiddels voor alles waar een mens inderdaad weleens een keer bij stil mag staan. Daarom stel ik voor een van onze eigen tradities voor Thanksgiving te ruilen. Carnaval, het Zaanse Bokketochie, Suikerfeest, Koningsdag, voor mijn part nemen ze Oud en Nieuw, zijn we meteen dat van klerevuurwerk af, en dan gebruiken wij deze avond voortaan om elkaar te vertellen waar we dit jaar blij van werden. Krakend vers brood met zoute boter. Rijp op de velden. Strijklicht. Een knipoog op straat. Trams die op de je wachten. De geur van knoflook op je vingertoppen. Eefje de Visser. Het vermogen om je dingen voor te stellen, de moed je onbemind te maken. Van lachen als je janken moet, en een man die dat begrijpt. Van het simpele feit dat wij de mazzel hebben in dit hoekje van de aarde te zijn geboren, waar je vrijuit kan klagen over nationale feestdagen. Ik dank u voor uw aandacht.</p>]]></description>
      <guid>https://volkskrant.nl/nieuws-achtergrond/laten-we-thanksgiving-ruilen-voor-een-van-onze-eigen-tradities-carnaval-leids-ontzet-of-bokketochie-bijvoorbeeld~b87c4bf4/</guid>
      <pubDate>Thu, 29 Dec 2022 00:00:00 +00:00</pubDate>
    </item>
  </channel>
</rss>
