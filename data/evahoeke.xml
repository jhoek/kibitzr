<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Hoe vaak gebeurt het nou in je leven dat je het roer helemaal kunt omgooien?]]></title>
      <description><![CDATA[<p>De chef van het Volkskrant Magazine mailde: of ik tijd had voor een kop koffie? In de keuken vulde Marcel net die van hem, hij keek me ongelovig aan toen ik zei dat ik er niet helemaal gerust op was. ‘Nee joh’, zei hij. ‘Niks aan de hand.’ Maar een week later bleek ik toch gelijk te hebben. ‘Ik ben bang dat ik niet zulk leuk nieuws voor je heb’, zei de chef vanachter een kop thee. ‘Echt?’ vroeg ik nog. Ze knikte, echt. Er was geen specifieke reden, alleen het feit dat een blad soms domweg moet ‘vernieuwen’. We dronken ons kopje uit, herhaalden allebei nog een paar keer dat het jammer was en gingen daarna ieder ons eigen weg. Over de auteurEva Hoeke is journalist en voor Volkskrant Magazine chroniqueur van het moderne leven. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. En dus is dit mijn laatste stukje voor dit magazine. Ik hoop dat u het leuk heeft gevonden. Echt waar, zo laconiek?  Nou, niet meteen natuurlijk. Toen ik die middag thuiskwam begon Marcel eerst een poosje te schelden op de boven ons gestelden, ik verviel in mijn oude groef om iets schoon te maken wat niet schoongemaakt hoeft te worden, en mijn moeder, normaal gesproken tegenstander van elke overdrijving, verklaarde zich solidair door drie keer achter elkaar te zeggen dat lezers wel flink teleurgesteld zouden zijn. Ik geloof dat we ook nog een fles wijn hebben leeggedronken, misschien wel twee. Maar daarna ging het leven gewoon toch echt weer verder. Of toch niet helemaal – iets roerde zich in mij. Het gebeurt niet vaak dat je de kans krijgt het roer om te gooien. Want zo voelt dat, op je 45ste: oud genoeg om jezelf op te vangen, jong genoeg om je leven nog een nieuwe zwieper te geven. Zij vernieuwen, ik vernieuwen. En dus heb ik inmiddels koffiegedronken met iemand die in de mensenrechten zit. Gegoogeld naar wat je eigenlijk moet kunnen om psychiater te worden, psychiater is afgevallen. Ik heb zelfs een loopbaantraject gedaan – ik wist al wel dat ik goed ben in communicatie en interpersoonlijke sensitiviteit en dat ik me niet moet bemoeien met cijfers en betonvlechten, maar toch leuk om dat op papier te zien staan. Wie weet, begin ik straks aan een studie geschiedenis, tóch nog. Ga ik ergens op snuffelstage, kan ik me nuttig maken als zij-instromer. In tussentijd zal ik bijkomen van het uithollende systeem van populariteit en clicks en meningen, een dynamiek waar niemand in de media helemáál aan ontkomt. Is dit de taal van de verliezer, vraag ik me ondertussen af, het mechanisme dat er vroeger al voor zorgde dat als die ene gozer me niet zag staan, ik hem ook niet langer moest? Pragmatisme uit zelfbehoud? Deels, ongetwijfeld. Maar het is vooral de ervaring die zich begint uit te betalen. Het vertrouwen dat alles wat je meemaakt bijdraagt aan het mens dat je bent, en dat je daar niks tussenuit kan halen, ook de krassen en butsen niet. Ze gaan vaak over verandering, die krassen, je kunt het ook vernieuwing noemen, en vernieuwing is vaak vooruitgang, al zie je dat soms pas later. Door al die gedachten onderdak te geven in mezelf, wordt niets hier snel een drama. Dat is niet diepzinnig, dat is feitelijk. En trouwens: het beste blijft intact. Schrijven verleer je nooit. Betekenis geven aan het alledaagse, vanuit de overtuiging dat ook het gewone leven mooie taal verdient, ook niet. Alleen u, tja, u zult het vanaf hier met uw verbeelding moeten doen, wanneer u zich afvraagt hoe het met Eva Hoeke is. Ga er maar vanuit dat er sperziebonen opstaan, dat er kinderstemmen klinken, dat er een deur slaat, een poes zich uitrekt, oma achterom komt, een nieuw gezicht aanschuift, opvoeden complexer gaat worden, de intuïtie scherper, dat Carlijns naam genoemd zal blijven worden, de verf bladdert, de krant vergeelt, het verleden vernevelt, op het kussen naast het mijne nog altijd hetzelfde hoofd ligt en ik diep, diep tevreden ben. Geselecteerd door de redactie</p>]]></description>
      <guid>https://www.volkskrant.nl/columns-opinie/hoe-vaak-gebeurt-het-nou-in-je-leven-dat-je-het-roer-helemaal-kunt-omgooien~b0f81cb1/</guid>
      <pubDate>Thu, 4 Jul 2024 00:00:00 +02:00</pubDate>
    </item>
    <item>
      <title><![CDATA[Op een dag bekruipt je de wilde gedachte dat je steeds meer je eigen vriend wordt]]></title>
      <description><![CDATA[<p>Het gebeurde op een avond in het voorjaar. Marcel en de meisjes waren aan de achterkant van het huis op het grasveldje aan het voetballen. Af en toe kwamen de kreten tot over de schutting, langs het pad en de blauweregen kringelden ze de openslaande deuren van het huis binnen, als rooksignalen, er was gescoord. Ik ving ze op terwijl ik de restjes van de borden schraapte en de vaatwasser inruimde. Vroeger, op avonden die ik me later zou herinneren als eindeloze zomers, had mijn moeder hetzelfde gedaan, háár moeder ook, minus de vaatwasser, en het kon niet anders of het moest ook voor hen het eerste moment van de dag zijn dat je kon nadenken zonder onderbroken te worden. Ik vouwde het krantenpapier om de tuinboonschillen en dacht aan het gesprek dat ik die ochtend had gevoerd met een dierbare vriend. Zijn houding was nonchalant geweest, te nonchalant, niet van plan zich aan me over te geven, alsof ik straf had. Of-ie daarin gelijk had en waarom dan wel is een tweede, maar wat me daar, aan het aanrecht met die schillen in mijn handen en de voetbalgeluiden op de achtergrond, als eerste opviel, was dit: de afwezigheid van een oordeel. Ik dacht geen lelijke dingen, ik was niet aan het knarsetanden over wat er was gezegd, of wat ik had moeten zeggen. Het enige wat ik dacht was: kennelijk kan het op dit moment alleen zó. Een verandering: het voelde licht en groot tegelijk. Eerder al had ik gemerkt hoe ik, het zal met de leeftijd te maken hebben, me steeds minder bezig begon te houden met wat anderen van me vinden. Wanneer ik me weer eens een situatie voorstelde waarin iemand iets van me dacht, iets onaardigs uiteraard, over mijn werk, of over mijn karakter, dacht ik er steeds vaker achteraan: nou, dan vinden ze dat maar. Waarna die zelfverzonnen, zuiver hypothetische situatie als vanzelf weer wegdreef. En nu was daar dus nog wat bij gekomen: een zekere mildheid ten aanzien van de ander, alsof ik steeds helderder kreeg wat er werkelijk achter iemands gedrag zat. Elk verhaal valt uiteen in duizend componenten, een deel is eigen sores, een deel is geschiedenis, een deel is domweg wáár, en het leek alsof ik steeds beter in de smiezen kreeg met welk deel ik te maken had, als in een taartdiagram. Het was niet zo dat ik de verantwoordelijkheid daarmee van me afschoof, ik kon nog steeds zware gesprekken voeren met mezelf, maar als het waar was dat de reacties van anderen in ieder geval voor een deel een reflectie bleken te zijn van de eigen ingewikkeldheden, en dus helemaal niet zo gek veel met mij te maken hadden, kon ik ze ook als zodanig behandelen, door ze domweg dáár te laten. En er vervolgens zacht over te zijn. Spectaculair. Spectaculair, al was het maar omdat je dan ineens zoveel ruimte overhoudt. Voor rustige nachten. Voor de geluiden van een tuin op een avond in juni. Voor de wilde gedachte die je op een dag bekruipt: dat je steeds meer je eigen vriend wordt. Ik wilde net met de schillen naar buiten lopen toen er gejoel klonk. Vier bezwete snuiten kwamen vanuit de achtertuin over het pad gedenderd, zwart snot, een gebutste knie, waarna iedereen opgewonden door elkaar heen begon te praten over wie het mooiste doelpunt had gemaakt. Even later lag het hele zooitje gewassen en gestreken in bed, en hoorde ik hoe een duif ze in slaap koerde. Nee, geen witte. Het ken te gek ook, hè? Over de auteurEva Hoeke is journalist en voor Volkskrant Magazine chroniqueur van het moderne leven. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/op-een-dag-bekruipt-je-de-wilde-gedachte-dat-je-steeds-meer-je-eigen-vriend-wordt~bc63768c/</guid>
      <pubDate>Thu, 27 Jun 2024 00:00:00 +02:00</pubDate>
    </item>
    <item>
      <title><![CDATA[Iedereen wil weleens een punt zetten, ook de twijfelkonten, júíst de twijfelkonten]]></title>
      <description><![CDATA[<p>Dat het nieuwe kabinet me niet past als een jas zal u niet verbazen, al past het me net zo min me als slachtoffer op te stellen – ik ben me bewust van het feit dat er over het algemeen heel goed op mijn belangen wordt gepast, simpelweg omdat ik tot een meerderheid behoor. Wat me wel bezighoudt, is dat de uitslag van de Kamerverkiezingen de overwinning lijkt te zijn van de mensen die het allemaal verschrikkelijk zéker weten, en ik geloof dat ik daar nog het meest last van heb. Over de auteurEva Hoeke is journalist en voor Volkskrant Magazine chroniqueur van het moderne leven. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Wie zijn oor her en der te luisteren legt hoort het galmen: de ijzeren mening is populair, de houding die rechtop staat, stellingen zonder stamelen, wat overigens geen exclusief rechts domein is, ter linkerzijde zie je het net zozeer, vaak nog eens versterkt door de pakketvorm – wie voor het klimaat demonstreert doet dat ook voor Gaza en voor transrechten, dat noemt men intersectioneel, wie van hard rijden houdt is ook voor elke dag een gehaktbal en Israël, dan heet het gewoon normaal doen. Die identificatie met één groep, vaak door mensen die zelf geen snars met het onderwerp te maken hebben, leidt onherroepelijk tot ongelukken, al was het maar omdat die standpunten zelden op kalme wijze worden uitgeserveerd. De mensen naar wie we noodgedwongen luisteren zijn de mensen die zeggen hoe het zit en daarin geen nee accepteren, alleen amen – de mens is vatbaar voor rages, en opiniebrutalisme is de nieuwste. Daartussenin zweven de twijfelaars, de mensen zonder microfoon en zendtijd. Eerlijk is eerlijk: ik heb me vaak aangetrokken gevoeld tot het zelfvertrouwen dat van dit soort mensen uitgaat. Hoe wéten ze dat allemaal, dacht ik wanneer ik iemand iets hoorde beweren, of dat nou op televisie was of aan de stamtafel, zoveel te zeggen over zulke complexe onderwerpen, en ik dacht vooral: hoe weten ze het allemaal zo zéker, en dan luisterde ik net zolang tot ik er hetzelfde over dacht. Tot ik dan weer naar iemand anders luisterde, of iets anders las, want dat is de makke van de twijfelkont, je hebt iets nog niet bedacht of er gaat alweer een streep doorheen, of de bestaande ideeën worden dusdanig aangevuld dat de oorspronkelijke gedachte onherkenbaar werd. Een verstandig mens laat zich corrigeren, zeker, maar het heeft ook iets buitengewoon irritants als je voorstellingsvermogen steeds maar weer voorbij je eigen gelijk reikt. Iedereen wil weleens een punt zetten, ook de twijfelkonten, júíst de twijfelkonten, punten willen we, of liever nog, een uitroepteken, graag! Maar ze komen niet. Ja, heel soms, bij racisme en dierenleed en kindermishandeling en al die andere zaken waarmee je naar de notaris kunt. Maar al het andere staat tot sint-juttemis ter discussie. Bij veel mensen werkt dat enerzijds-anderzijds-denken als een rode lap op een stier, wat ik snap, want radicale tijden vragen nu eenmaal om radicale antwoorden. Maar wanneer is een gedachte af? Wanneer kom je over de streep? En is er dan echt maar één winnaar? Nu helpt het, heb ik gemerkt, om ouder te worden. De dingen worden er niet minder complex van, integendeel. Maar door al het verzamelde werk denk je wel steeds vaker: wacht eens even, zij weten het óók niet. En in sommige gevallen: zou je je mening niet een poosje opschorten, lieverd, als je ergens hardop over zit mee te kakelen terwijl je er net zo weinig van afweet als ik? En met lieverd bedoel ik dan natuurlijk flapdrol (m/v/x). Eendimensionale oordelen zijn voor eendimensionale mensen, en die mensen bestaan niet: iedereen heeft zijn eigen context, geschiedenis en intentie. Alle reden dus om het huidige kabinet met zijn blinde volgelingen en blinde tegenstanders te wantrouwen, want het zijn mensen die zich schuldig maken aan onzorgvuldigheid, uit luiheid, of uit wraak.Sprak ze genuanceerd. Geselecteerd door de redactie</p>]]></description>
      <guid>https://www.volkskrant.nl/columns-opinie/iedereen-wil-weleens-een-punt-zetten-ook-de-twijfelkonten-juist-de-twijfelkonten~b21cb32b/</guid>
      <pubDate>Thu, 20 Jun 2024 00:00:00 +02:00</pubDate>
    </item>
    <item>
      <title><![CDATA[Ineens zit je aan tafel met meiden met ontblote middenriffen, mazzelkonten wier zinnen aan het eind omhoogkrullen]]></title>
      <description><![CDATA[<p>‘Het worden nu wel van die Amsterdam-Zuidjes die al hun zinnen hoog laten eindigen’, appte een kennis nadat hij in een interview had gelezen dat we deze zomer naar Amsterdam verhuizen. Met ‘het’ bedoelde hij onze drie dochters. Even daarvoor had hij gevraagd waarom het toch Amsterdam was geworden, en niet Arnhem, en ik had geantwoord dat ik mijn moeder op deze manier in de buurt zou houden. Hij had het begrepen, hij had in eenzelfde situatie gezeten, ouders die ouder worden, en dan aan de andere kant van het land wonen, dat wil je niet. Alleen die meiden, ja dat werden nu dus wel van die types. ‘Dacht het niet’, grapte ik terug. Maar de waarheid was: ik dacht dat wél. Over de auteurEva Hoeke is journalist en voor Volkskrant Magazine chroniqueur van het moderne leven. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Niet echt natuurlijk, niet met mij als moeder, maar toch – mensen worden door meer gevormd dan hun moeder alleen. Vrienden, landschap, tijdsgeest, voorouders, dominante popcultuur, al die onzichtbare invloeden verschaffen zich toegang tot de harten en hoofden van kinderen in de vormende fase, onzichtbaar, geruisloos, tot je ineens aan tafel zit met meiden met ontblote middenriffen, mazzelkonten wier zinnen aan het eind omhoogkrullen. Want dat snapte ik heus wel, dat die opmerking dáárover was gegaan, ik kende ze, u kent ze ook, de adolescenten met hun symmetrische gezichten die de kluts kwijtraken zodra ze buiten de ring komen, exponenten van de verlichte hoofdstad die anderen hun goede smaak opleggen met hun cascade aan nooit getoetste morele oordelen, hun stem een overgeërfde vanzelfsprekendheid, alles wat er te weten valt over de wereld, wat gepast is, hebben ze met de paplepel ingegoten gekregen, behalve dat ze het normaal vinden om 7 euro voor een broodje kaas neer te leggen, als buitenstaander keek je ernaar op en je keek erop neer – hoe ging ik ervoor zorgen dat die van mijn hun oorspronkelijke vorm behielden? Niet. Ze gaan hoe ze gaan, daar helpt geen lieve moedertje aan, en zo hoort het ook. En toch. Aangezwengeld door het bredere maatschappelijk discours had ik de laatste jaren veel nagedacht over afkomst, en hoe die zich verhoudt tot toekomst. Ik had onderzocht welke voordelen ik had genoten, wat ik was misgelopen, en uiteindelijk geconcludeerd dat je, als je zoals ik in een dorp opgroeide, misschien wat langer de tijd nodig had om tot bloei te komen, maar nog steeds kon bloeien. Daar ging werk in zitten, dat wel. Zonder geld of connecties was de stad niet zomaar van jou, en dat vertrekpunt had consequenties gehad voor al het andere. Het had jaren geduurd voordat ik iets hardop had durven zeggen, ergens recht op meende te hebben, me niet langer aan Jan en alleman uitleverde, niet langer deed alsof, je zou kunnen stellen dat voor je eenmaal mens werd, er al een half leven voorbij was. Maar daar had iets waardevols tegenover gestaan. Iets moeten veroveren, ergens voor moeten vechten, huis voor huis, baan voor baan, mens voor mens, inclusief tien keer op je bek gaan en weer opstaan, leerde me doordouwen, op mezelf vertrouwen, zodat ik toen ik eenmaal aan de kant klom, die kant ook echt kon claimen, inclusief het voorrecht om te beseffen hoe het is om dat allemaal níét te hebben. En uitgerekend dát zou ik mijn kinderen nu afnemen. De kick van het reikhalzen, opklimmen, worstelen, werken, vloeken, afgaan en uiteindelijk triomfantelijk je stoeltje uitklappen, zo, daar ben ik, ze zouden het allemaal niet meemaken, niet zoals wij dat hadden gedaan, en wat ik daar tegen die tijd tegenover moest zetten, wist ik nog niet.‘Naar Arnhem verhuizen’, roept er hier een. Geselecteerd door de redactie</p>]]></description>
      <guid>https://www.volkskrant.nl/columns-opinie/ineens-zit-je-aan-tafel-met-meiden-met-ontblote-middenriffen-mazzelkonten-wier-zinnen-aan-het-eind-omhoogkrullen~b38521f7/</guid>
      <pubDate>Thu, 13 Jun 2024 00:00:00 +02:00</pubDate>
    </item>
    <item>
      <title><![CDATA[Elke keer wanneer ik nu de auto in stap zie ik hem zitten, mijn vader met zijn lange, donkere haar, de mond achter een volle snor]]></title>
      <description><![CDATA[<p>Aan het einde van de meteorologische herfst, in de weken dat ik met een volgeladen achterbak af en aan naar de sloop en de kringloop reed alvorens het gros van onze huisraad in een opslag achter te laten, was er een zwart-wit knipsel uit een van de dozen gedwarreld dat zich onder de bijrijdersstoel had verschanst, en daar pas een maand geleden, bij het uitmesten van de auto, ineens tevoorschijn was gekomen. Het was een artikel over mijn vader, uit een muziektijdschrift geknipt, gebutst en verkreukt maar bewaard, er stond een foto bij. Ik streek het papier glad en las de eerste zin: ‘Als je tegen een Nederlander boogie-woogie zegt, dan denkt hij aan Rob Hoeke.’ Daarna volgde een vertrouwde opsomming: jaren zestig, jazzconcours, platencontract, de betonnen linkerhand, Margio, het ongeluk, twee vingers weg. Ik kende het verhaal, ik kende de foto, in een van de dozen in de opslag zaten nog tien van dit soort knipsels, het werkende leven van mijn vader was destijds goed gedocumenteerd, de hitlijsten, de noteringen, de even eerbiedige als dramatische berichtgeving over de verloren vingers, en dat voor een pianist, oh la la. Sommige zouden straks een ereplaats krijgen in het nieuwe huis, maar niet alles, en heel even overwoog ik het artikel in de plastic tas te stoppen, naast de kartonnen koffiebekers, snoeppapiertjes en al die andere dingen die je in zes maanden rondrijden verzamelt. Iets weerhield me ervan. In plaats daarvan vouwde ik het papier dubbel en stopte ik het in het zijvakje van de auto, naast de ijskrabber en een tube handcrème, en vergat het weer. Over de auteurEva Hoeke is journalist en voor Volkskrant Magazine chroniqueur van het moderne leven. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. 25 jaar geleden stopte het leven van mijn vader, sindsdien waren mijn ideeën over wat rouw betekent voortdurend veranderd. Als puber dacht ik dat het een allesverzengend verdriet was, als volwassene wist ik dat je er desondanks goed mee kunt leven en als moeder werd de soep nog eens opnieuw opgediend, maar kwamen de vragen ineens uit een heel ander straatje. Er waren waarzeggers geweest, oude bekenden en bewaarde verhalen. Avonden van drank overgoten traumabonding met mensen die je daarna nooit meer zou spreken. Tijden waarin ik hem tekortdeed, en tijden waarin ik me sterk met hem identificeerde, zo deed hij dat en zo doe ik dat óók, zie je wel, alsof ik bewijs zocht dat ik zijn dochter was, dat het klopte wat ik was geworden. Maar steeds weer groeide ik uit mijn oude zelf en was het alsof ik hem opnieuw verloor. Soms was ik boos, soms trots, nuchtere jaloezie bleek een levensvonnis. Vrienden zouden wel vaders hebben, vaders met wie ze stedentrips maakten, die hun moeders gelukkig maakten, die hun kinderen kenden. Het is niet anders, vertelde ik mezelf, dood is dood, heel, héél misschien was er kans hem weer te zien, maar alleen als ik zelf dood zou gaan, wie weet wat er dan zou gebeuren, maar tot die tijd was het uitgesloten, afgelopen, heel erg jammer, meer dan jammer, eeuwig zonde, maar niks aan te doen. Wat ik níét had voorzien, is hoe een lullig, zwart-wit artikeltje in de zijdeur van een tweedehands Toyota me 25 jaar later een nieuwe richting in zou gidsen. Elke keer wanneer ik nu de auto in stap zie ik hem zitten, mijn vader met zijn lange, donkere haar, de mond achter een volle snor, zonder te lachen, de kwetsbaarheid die hij desondanks uitstraalt, en omdat hij daar zit zeg ik ‘hallo’, hardop, ‘hoi papa’. Soms vertel ik er wat bij, soms niet. Soms zie ik alleen de weg, de lucht, en speelt er een piano in mijn hoofd, een blues. Het is een flinter saamhorigheid, een trilling, meer is het niet. Maar het is er. Geselecteerd door de redactie</p>]]></description>
      <guid>https://www.volkskrant.nl/columns-opinie/elke-keer-wanneer-ik-nu-de-auto-in-stap-zie-ik-hem-zitten-mijn-vader-met-zijn-lange-donkere-haar-de-mond-achter-een-volle-snor~bda20cbd/</guid>
      <pubDate>Thu, 6 Jun 2024 00:00:00 +02:00</pubDate>
    </item>
    <item>
      <title><![CDATA[Er moest gewoon een nieuw zitje komen, achterop dit keer, de laatste troon tot ze zelf zou fietsen]]></title>
      <description><![CDATA[<p>Ik had ertegenaan gehikt. Sputterend verzet.Feit was dat Frida bijna 3 werd en bijna 15 kilo woog, en 15 kilo was de grens, ik zag het zelf staan op de website van de ANWB. Fietsstoeltjes voorop zijn geschikt voor kinderen tot 15 kilo, en die mensen liegen daar niet over, waarom zouden ze. Nee, er moest gewoon een nieuw zitje komen, achterop dit keer, de laatste troon tot ze zelf zou fietsen. Het flinke deel van mijn brein ging er onmiddellijk in mee, leuk toch, zo’n nieuwe fase, hier is het nummer van de fietsenwinkel, maak maar meteen een afspraak. Over de auteurEva Hoeke is journalist en voor Volkskrant Magazine chroniqueur van het moderne leven. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Maar een ander deel stelde het uit, ach, nog één ritje, na de vakantie is vroeg zat. De afdeling Melancholie &amp; Gedane Zaken natuurlijk, dat deel van het brein dat wordt geactiveerd wanneer er verandering op komst is. Een groot departement, met ambtenaren van het vasthoudende soort, ijverig, negens en tienen, aardig ook, maar vasthoudend. Kijk, daar had je er al een. ‘Sorry dat ik stoor’, zei een kaal meneertje in een kuikengeel, gebreid hansopje. Hij stak zijn hoofd om de deur, een dossier tegen zijn borst geklemd. Ik keek op van de computer. Ik had ’m eerder gezien, toen ik Frida’s kleding uitzocht en een paar sandalen weg wilde doen. Dat was vorig jaar, ze stonden er nu nog. De ambtenaar duwde de deur iets verder open en maakte een kleine buiging met het hoofd. ‘Sorry dat ik stoor, maar herinnert u zich nog die eerste keer dat Frida in het voorzitje zat?’ Hij keek me onderzoekend aan. ‘Drie jaar geleden, in mei. Mei is de beste maand voor eerste ritjes.’ Hij lachte hoffelijk, ik meende iets Indisch te zien. ‘Ja natuurlijk, weet ik dat nog’, antwoordde ik. Het was zoeken geweest naar balans, wat was een mens kwetsbaar met zo’n grietje voorop. En wat reed iedereen hárd. Frida en ik gingen niet zo snel, te druk met alle nieuwe indrukken, patronen van takken, een stoplicht, een affiche, een stampvoetend jongetje. ‘En wat dacht u van het uitzicht op dat kleine ronde bolletje’, vulde de ambtenaar bereidwillig aan, ‘die kleine staartjes. Ze droeg een wit speldje.’ Hij keek me aan. ‘Dat speldje heeft u toch nog wel?’ Ik dacht na, vast wel, maar wáár. De ambtenaar gaf een diepe zucht. ‘Dat is straks voorbij.’ ‘Ik weet het’, zei ik, ‘maar ik kan haar moeilijk daar laten zitten. Straks breekt dat zitje eraf, daar moet je toch niet aan denken.’ ‘Nee, o nee’, zei de ambtenaar plichtmatig. ‘Daar moet je zeker niet aan denken.’ Het was even stil, hij liet zijn hand op de deurklink leunen. Daarna, glunderend: ‘En overal naar wijzen, met van die dikke spekarmpjes. Alles benoemen. Kijk mama, een auto. Kijk, een poes.’ Hij pauzeerde. ‘Misschien was u toen op het toppunt van uw geluk, niet?’ Ik schoof mijn stoel naar achter, liep naar het raam. Natuurlijk was ik toen gelukkig. En ook weleens níét gelukkig, zoals dat gaat, zoals het altijd zal gaan, de rest van je leven, het was een truc van de geest om te denken dat het vroeger volmaakt was, dat was het niet, daar moest je niet intrappen, hoe aardig ik dit Indische mannetje ook vond, hoezeer zijn observaties ook waren overgoten met gemoedelijkheid. ‘Straks wordt het ook heus weer gezellig’, zei mijn flinke brein, die op het rumoer was afgekomen. ‘Het is het toch ook leuk om een hand naar achter te steken en te voelen hoe Frida die vastpakt? Toch?’Ik draaide me om, maar bij de deur was niemand meer te zien. Geselecteerd door de redactie</p>]]></description>
      <guid>https://www.volkskrant.nl/columns-opinie/er-moest-gewoon-een-nieuw-zitje-komen-achterop-dit-keer-de-laatste-troon-tot-ze-zelf-zou-fietsen~bff679f9/</guid>
      <pubDate>Thu, 30 May 2024 00:00:00 +02:00</pubDate>
    </item>
    <item>
      <title><![CDATA[Pas jaren na publicatie begon Eva aan Hillesums biografie. En dat was perfect getimed]]></title>
      <description><![CDATA[<p>Toen Judith Koelemeijer twaalf jaar geleden begon aan haar biografie over Etty Hillesum (Middelburg 1914-Auschwitz 1943) wist ik niets van Etty Hillesum, niet meer dan dat ze een Joodse vrouw was die ook een dagboek had bijgehouden. Ik hoorde van mijn moeder dat het een enorme klus zou worden, die biografie, Judith zou ervoor naar Amerika moeten en eindeloos onderzoek doen, voor je iets kunt toevoegen aan de bestaande inzichten over zo’n historisch figuur, dat kost járen, en dat met een peuter in huis, knap hoor – Judith Koelemeijer is mijn nicht, haar vader is de broer van mijn moeder, dan hoor je dat soort dingen. In 2022 verscheen het dan eindelijk, Etty Hillesum, het verhaal van haar leven, een biografie van bijna 500 pagina’s met 1.500 noten, ik begreep ineens waar die tien jaar vandaan kwam. Het duurde toen nog een hele poos voor ík eraan begon, twee jaar om precies te zijn, 81 jaar na Etty’s dood, 23 jaar na haar postuum gepubliceerde dagboek Het verstoorde leven, twee jaar nadat Judith haar laatste punt had gezet, zes maanden na 7 oktober, vijf weken voor 4 mei. Soms klopt een timing. Terwijl twintig kilometer verderop een Holocaustoverlevende en zijn achterkleinkind werden uitgejouwd tijdens de opening van een museum, las ik over onze Europese geschiedenis, de pogroms, het verraad en de ontmenselijking, een verhaal dat nooit meevalt, hoe vaak je het ook hoort. Helder was daarin de stem van Etty Hillesum, een vrouw van 27 met de sores van een vrouw van 27 – mannen, hunkeringen, ongenoegens. Dat, en een wonderlijke, haast niet voor te stellen houding in het donkerst van haar tijd: ze weigerde onder te duiken. Etty gaf zich niet over aan angst en vijanddenken, maar verklaarde zich solidair met het ‘Judischen Massenschicksal’, wilde ‘het lot van haar volk’ delen. Vrijwillig ging ze naar Westerbork, haar Russische grammatica en Tolstoj in haar rugzak, in de wens getuigenis te kunnen afleggen van wat daar gebeurde. Opgesloten maar geestelijk vrij, in niemands klauwen. Tegen de achtergrond van de werkelijkheid deed het boek een beroep op al mijn registers. Verbazing – met zo’n diep menselijk inzicht kunnen schrijven, op díé leeftijd, hoe bestond het. Wrevel – mens, duik onder, je weet niet wat je te wachten staat. Ten slotte deemoed: ten diepste het goede willen doen, te midden van al dat kwaad, ervan overtuigd zijn dat er maar één antwoord is op terreur, en dat is de haat uit te roeien waar deze begint, in de harten van mensen, te beginnen bij jezelf – wie heeft dát in zich? Ik vouwde hoekjes, maakte aantekeningen, legde weg en begon weer, 3.300 kilometer verderop werd een complete familie weggevaagd, de beelden van twee bedolven jongetjes gingen de wereld over. We weten hoe Etty aan haar einde is gekomen, al is haar sterfdatum puur administratief: sinds maart 1943 hielden de Duitsers geen overzicht meer bij van Joden die in Auschwitz meteen werden vergast. Het waren er domweg te veel geworden. Wat we niet weten, is hoeveel er in het aanschijn van de dood overbleef van haar overtuigingen. Wat we weten is dit. In het huidige conflict zijn duizend kanten te kiezen, te overwegen, te erkennen. Israël en de Palestijnen zijn tot elkaar veroordeeld, of ze nou willen of niet. Ideologieën kun je niet kapot bombarderen. Antisemitisme wordt soms vermomd als anti-imperialisme, Israël wordt de hand boven het hoofd gehouden. Het radicale idealisme van Etty Hillesum is niet voor iedereen weggelegd, misschien nog het minst voor mensen bij wie verlies in de genen is gaan zitten. En toch, lees dit: ‘En al zou er nog maar één fatsoenlijke Duitser bestaan, dan zou die het waard zijn in bescherming genomen te worden tegen de hele barbaarse bende en om die éne fatsoenlijke Duitser zou men dan niet zijn haat mogen uitgieten over een geheel volk.’ Over de auteurEva Hoeke is journalist en voor Volkskrant Magazine chroniqueur van het moderne leven. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Geselecteerd door de redactie</p>]]></description>
      <guid>https://www.volkskrant.nl/columns-opinie/pas-jaren-na-publicatie-begon-eva-aan-hillesums-biografie-en-dat-was-perfect-getimed~b304353a/</guid>
      <pubDate>Thu, 23 May 2024 00:00:00 +02:00</pubDate>
    </item>
    <item>
      <title><![CDATA[De laatste zomer in het dorp, ik keek ernaar uit en ik zag er tegenop]]></title>
      <description><![CDATA[<p>Het zwembad was weer open.Huiverend stond ik op de kant, de temperatuur was blijven steken op een schamele 14 graden. De kunst was om er meteen in te duiken, gewoon hup d’r in en d’r door, tegen de tijd dat je kon klappertanden was je door de ergste schrik heen. Ik wierp een blik op het handjevol mensen dat me was voorgegaan. Een vaste kern, de eersten van het seizoen, sommigen lagen er al om 7 uur ’s ochtends in. De meesten zwommen nu, zij aan zij, keuvelend over de vakantie, de kapper en de kleinkinderen, met kalme gebaren om de haren te sparen. Als zij het konden, kon ik het ook. Over de auteurEva Hoeke is journalist en voor Volkskrant Magazine chroniqueur van het moderne leven. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Ik haalde diep adem. Het borrelde om m’n oren toen ik erin dook, ik kon me niet voorstellen dat dit water 20 graden was. Mijn benen trapten naar achter, mijn armen maaiden door het water. Eenmaal aan de overkant bleek de slag nog in het spiergeheugen te zitten. Een zomer geleden had een gepensioneerde zwembadgenoot me voorgedaan hoe je de crawl doet, kijk zo, zei hij, links, rechts en dan tussendoor ademhalen, probeer het maar eens, dat gaat veel sneller en je hebt minder weerstand, maar veertig jaar schoolslag haal je er niet zomaar uit, na drie baantjes ploeteren had hij het opgegeven, en ik ook. Bij mijn derde baantje werd ik ingehaald door een bekende van mijn moeder. ‘Lekker hè’, riep ik. Hij knikte en riep terug: ‘We benne d’r weer!’ Ik lachte. Even later, ik stond net een kommetje van mijn handen te maken om een lieveheersbeestje op de kant te helpen, kwam hij zijn opmerking toelichten. ‘Dat was scherp van me, hè’, zei hij. Hij keek me triomfantelijk aan. ‘Omdat jij dat een paar weken geleden schreef over die grutto’s.’ Het was zo, je kon hier aan twee dingen zien dat het leven weer begon, en de twee – de komst van de grutto’s en de opening van het zwembad – versterkten elkaar. Nog even en de zomer zou definitief doorbreken, de haren op armen en benen zouden blond oplichten, de geur van frites en zonnebrand zou alles aan elkaar lijmen en na afloop zouden er nieuwe magneten op de koelkast zitten. De laatste zomer in het dorp, ik keek ernaar uit en ik zag er tegenop. Ik liet me op mijn rug drijven. Recht boven me trok een vliegtuig een streep door het blauw. De laatste keer dat ik dit beeld zag was precies een jaar geleden. Toen lag ik hier ook, in dit water, en hoopte ik vurig op een huis dat we uiteindelijk niet kregen. ‘Als het niet lukt, staat jouw naam er misschien niet op’, had onze makelaar destijds gezegd, het was een beleefde, nietszeggende opmerking geweest waar ik toch lang over nagedacht had. Een maand later was er inderdaad een ander huis geweest, dat nog veel mooier was. Ik keek op de klok in de badmeesterstoren. Zonder te timen of moeite te doen wist ik dat ik precies even lang deed over elk baantje, anderhalve minuut over 50 meter, dat kwam neer op een half uur zwemmen, zoals ik ook precies 5 minuut 53 doe over een kilometer hardlopen, op de seconde af. Ik ren zoals ik zwem zoals ik ben, dacht ik poëtisch, want dat heb je met water, daarvan begint het in jezelf ook altijd een beetje te stromen, de ene na de andere gedachte, je kunt het ook hebben met drank, het zal het vloeibare wel zijn, het niet-vaste. Hoe dan ook was het waar, ik ren zoals ik zwem zoals ik ben, nooit de eerste, nooit tromgeroffel, maar ik kóm aan.We benne d’r weer, zeggen ze hier. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/de-laatste-zomer-in-het-dorp-ik-keek-ernaar-uit-en-ik-zag-er-tegenop~b4c02b05/</guid>
      <pubDate>Thu, 16 May 2024 00:00:00 +02:00</pubDate>
    </item>
    <item>
      <title><![CDATA[Ook een pragmatische columnist met een opgeruimde natuur kent haar grenzen. En hondenkak is daar een van]]></title>
      <description><![CDATA[<p>Voor columnisten gelden weinig regels, maar dit is er dan toch een: nooit over je hond of je kat schrijven; dat is een nederlaag. Er zijn mensen die daar nu zachtjes achteraan mompelen dat dat ook geldt voor je kind, maar die vlieger gaat niet op, er is echt een verschil, een huisdier is geen kind, hoeveel je er ook van houdt. Als je niet over je kat of je hond mag schrijven zou je ook niet over afgeleide zaken moeten schrijven, maar ik word daar helaas toe gedwongen, aangezien ik mijn kont niet kan keren of er komt wel iemand thuis met hondenpoep aan zijn schoen. Hondenpoep in huis! Over de auteurEva Hoeke is journalist en voor Volkskrant Magazine chroniqueur van het moderne leven. Ik ben pragmatisch aangelegd en heb een vriendelijke natuur, op het dociele af, maar met poep in huis raak je werkelijk aan de grenzen van mijn draagkracht. Eerst de constatering, dan het paniekerige spoor terug, wáár heb ik allemaal gelopen met die troep onder mijn schoen, dan de wetenschap dat iemand anders daarvoor verantwoordelijk is maar zelf verder nergens mee zit, en tot slot die vernederende klus van het schoonschrobben, tussen de richels van de zool, langs de hak, de geur die erbij vrijkomt, kleiner kunnen ze me niet krijgen. Dat geldt voor u thuis waarschijnlijk ook, dus waarom, lieve mensen, wáárom hebben we hier dan zoveel mee te maken? Op stoep, op straat, tussen auto’s, in natuurgebieden, voor ingangen en voor uitgangen, in plantsoenen en parken en ook gewoon recht voor de school, hoppekee, daar ligt weer zo’n hoop, al dan niet meters uitgesmeerd door de ongelukkigen die jou voor zijn gegaan – wie zíjn die mensen? Het zou fijn zijn als dit probleem zou samenvallen met het thema burgerschap, dat het allemaal te verklaren is uit het feit dat waarden als deugdzaamheid en morele verantwoordelijkheid onder druk van ons liberale vooruitgangsdenken steeds meer uit het zicht zijn geraakt. Ik vind je hond op straat laten poepen en daar schijt aan hebben er zelf wel een sterk voorbeeld van, maar ik begreep van Marcel dat het in de jaren tachtig nog veel erger was, terwijl er toen mínder mensen waren, en dus ook minder honden, dus ook die vlieger gaat niet op, integendeel, als soort waren we toen nog veel asocialer. Als oplossing kwamen er boetes – wie wordt gepakt mag zo tussen de 100 en 150 euro inleveren – en dat heeft wel iets geholpen, maar niet genoeg. Begrijpelijk, in een wereld van kopschoppers, drugsbendes en kinderporno zit er iets potsierlijks in het bekeuren van een volwassen mens voor het laten liggen van een hondendrol. Maar wat moeten we dan? Sommigen zetten verboden-te-poepenpictogrammen voor hun raam. Anderen prikken vlaggetjes in drollen. Er zijn er die elke drol melden bij de gemeente, maar daar moet je het menstype voor zijn. In de Franse stad Béziers is momenteel een experiment gaande waarbij dna wordt ingezet als wapen tegen hondenpoep op straat. Baasjes moeten met hun hond naar de dierenarts om een speekselmonster te laten afnemen, dat betaalt de gemeente. Er wordt een dna-paspoort uit gedestilleerd dat hondenbezitters bij zich moeten hebben als ze hun hond uitlaten, en wie dat niet doet betaalt bij controle een boete van 38 euro. Wie de hondenpoep niet opruimt, krijgt een boete die kan oplopen tot 122 euro. Ik zou daaraan toe willen voegen: drie keer poep achterlaten, baasje zelf door de poep rollen, maar dat zal wel weer in strijd zijn met goed burgerschap. Geselecteerd door de redactie</p>]]></description>
      <guid>https://www.volkskrant.nl/columns-opinie/ook-een-pragmatische-columnist-met-een-opgeruimde-natuur-kent-haar-grenzen-en-hondenkak-is-daar-een-van~bdbab21d/</guid>
      <pubDate>Thu, 9 May 2024 00:00:00 +02:00</pubDate>
    </item>
    <item>
      <title><![CDATA[Haar bungelende voetjes en dan het gebrul dat dwars door je heen gaat]]></title>
      <description><![CDATA[<p>Het ergst is altijd het moment nét na het ongeluk, die eerste seconden waarin je koortsachtig de schade inventariseert, hoe diep is dit, zit alles er nog aan, waar komt het bloed vandaan, seconden waarin het gebrul van de gedupeerde ondertussen dwars door je bast boort. Dit keer was het mijn dochter (7). Ze zat bij me achterop, lette niet op en hop, daar zat haar voet tussen de spaken. Gíllen, stoppen, ik riep, wat gebeurt er?! Over de auteurEva Hoeke is journalist en voor Volkskrant Magazine chroniqueur van het moderne leven. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. En toen dus die seconden. Ik zag hoe zij op de grond lag, haar schoen een stuk verderop, bloed uit haar aan flarden gereten sok drupte en ik dwong mezelf te kijken, wat is de schade? Ik tilde haar op, een kind als een lappenpop, er kwam iemand naar me toe, een jonge gozer met lang haar en stalen neuzen, aardige ogen, kan ik iets doen, vroeg hij, en hij hielp me naar overkant, naar de huisartspraktijk, want dat was het enige mazzeltje, dat het precies daar was gebeurd. Glorie aan artsen in het algemeen maar aan die van ons in het bijzonder, want ík kreeg mijn dochter amper tot bedaren nadat ik met mijn voet tegen de reeds gesloten praktijkdeur had gebonkt, maar Frank Strootman, een man die zich net zo makkelijk laat zien op volksfeesten als in bejaardentehuizen, had het zo voor elkaar. Er mistten geen tenen en er was zo te zien ook niets gebroken, maar daarover konden ze in het ziekenhuis beter oordelen, dus even later zaten we in de auto, op weg naar de eerste hulp. Ik keek naast me en zag het bleke smoeltje van een kind dat onder de indruk is, maar niet langer in paniek. Daarna werd alles rap beter. Eerst het wachten in een wachtkamer en in een rolstoel mogen, dat was het eerste cadeau. Daarna de constatering dat er nog meer mensen met wonden zaten, die ze allemaal belangstellend afging. Toen ze uiteindelijk gips kreeg zat ze er ronduit stralend bij, een ander woord heb ik er niet voor, en het verbaasde me niet dat ze erop stónd de volgende dag gewoon naar school te gaan. Adrenaline is een mooi ding. Maar het mooist is altijd weer de omgeving, die zo goed snapt wat er nodig is. Op de vrijdagmarkt in het dorp, waar ik haar overheen duwde in een geleende kinderrolstoel, behaalde ze maximale ziektewinst door de een na de ander aan haar stoel te kluisteren met de geperfectioneerde versie van het spakendrama. Bij de een kreeg ze een roos en bij de ander een plak kaas. En toen de visvrouw vroeg of het gebroken was of gekneusd en mijn dochter schoorvoetend moest toegeven dat het slechts gekneusd was, riep de vrouw joviaal, ‘o kind, maar dat is nog veel erreger.’ En dan die jongen, die met die aardige ogen en sterke armen, wie was hij? Hij bleek op nummer 152 te wonen, en liep toevallig net met een kruiwagen voorbij toen we naar huis rolden. Nee geen dank, het was geen enkele moeite geweest, ik heb zelf ook een kleine, die gaat ook alle kanten op, daarom blijf ik altijd hier wonen, kan je mekaar een beetje in de gaten houden, hoe is het nou met je voet lieverd? Nou, steeds beter, het gips mag er alweer bijna af. Wat overblijft is een kind dat het nóóit meer in haar hoofd haalt haar voeten te laten bungelen in plaats van ze op de stepjes te zetten en een gemeenschap die zich van haar beste kant heeft laten zien.En een moeder die tien jaar ouder is. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/haar-bungelende-voetjes-en-dan-het-gebrul-dat-dwars-door-je-heen-gaat~bb8e838f/</guid>
      <pubDate>Thu, 2 May 2024 00:00:00 +02:00</pubDate>
    </item>
  </channel>
</rss>
