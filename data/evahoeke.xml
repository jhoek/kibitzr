<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Ik was voortdurend geïntimideerd door mensen die zonder schroom durfden te zeggen wat ze ergens van vonden]]></title>
      <description><![CDATA[<p>Die middag was de middelste dochter (5) thuisgekomen met de ‘verteltas’. ‘Dan moet je een verhaal vertellen voor de klas’, zei ze terwijl ze de tas op tafel tilde. Ze keek me aan, dat was het, dat was het principe van de verteltas. ‘O, leuk’, zei ik. ‘En waar ga jij over vertellen?’ Dat wist ze nog niet, ballet viel af want dat had Jill al gedaan, zwemles was ook al behandeld en haar beste vriendin had over Suriname verteld, want die ís Surinaams. ‘Nou, dan doe jij het toch over Indonesië?’, zei ik, maar wat affiniteit betreft had ik net zo goed kunnen voorstellen om het over pensioenregelingen of de conclusies van het IPCC-klimaatrapport te doen. Ze ging spelen, wat aten we die avond? Hussen met je neus ertussen, wilde ik zeggen, maar dat is precies de reden waarom de verteltas zo’n goed idee is: het leert kinderen een goed verhaal te houden, helder te formuleren, en dat voor een groep, liefst nog met steekhoudende argumenten ook, zo’n beetje alles wat hussen met je neus ertussen níét is, want tegen je kinderen zeggen dat ze straks wel zullen zien wat de pot schaft en dat je daar verder geen gezeur om wilt, aan mijn tafel geen onderhandelingsruimte, werkt prima zolang het om avondeten gaat, maar retorisch is het natuurlijk niet erg sterk, of ze moet later voor de BBB willen werken, dan voorzie ik een fraaie toekomst. Hadden wij vroeger maar zoiets gehad als de verteltas, dacht ik terwijl ik even later de vaatwasser stond uit te ruimen, dat zou me een hoop geschutter hebben bespaard. Aan spreken in het openbaar werd toen nog nauwelijks aandacht besteed, laat staan aan debatteren, en tijdens mijn studie had ik dan ook alle zeilen moeten bijzetten om mee te kunnen komen in discussiegroepjes. Later zou ik voortdurend geïntimideerd zijn door mensen die zonder schroom durfden te zeggen wat ze ergens van vonden, iets wat ik zelf alleen maar voor elkaar kreeg in de kroeg, na tien bier, wat mijn gebrek natuurlijk alleen maar accentueerde. Jaloers keek ik naar mensen die het van huis uit hadden meegekregen, die vanzelfsprekende plek aan tafel, niet gehinderd door twijfel, niet gehinderd door vreemde ogen, integendeel, zulke mensen kregen vleugels van publiek. Ook Marcel, in zijn jeugd regelmatig afgestopt met de onbeholpen knaller ‘omdat ik het zeg’, had jarenlang met zó’n kop het podium betreden, om er na gedane zaken zo snel mogelijk weer af te klimmen. Inmiddels konden we stellen dat hij die handicap glansrijk had overwonnen, maar daar moest hij wel eerst 55 voor worden. Nou, díé tijd gingen we bij onze kinderen nu eens flink inkorten, deze cirkel gingen we doorbreken, dit trauma stopte bij ons! Dus toen mijn dochter zei dat ze het over zeemeerminnen wilde doen, pakte ik onmiddellijk mijn computer en las ik haar voor over folklore en mythologie, over Babyloniërs en Soemeriërs, over Hans Christian Andersen en schippers en sirenes en de Odyssee van Homerus, en hoewel het concept 5.000 jaar voor Christus ingewikkeld is voor iemand van 5, zat het er even later allemaal toch maar mooi in. Gister was het zover, de dag van de verteltas. ‘En?’, vroeg ik toen ik haar ’s middags ophaalde van school. ‘Hoe ging het?’ ‘Goed’, zei ze. Meer kwam er niet uit, ook niet tijdens het eten en ook niet toen we ’s avonds in bed de dag met elkaar doornamen.Nou ja, wel helder geformuleerd.</p>]]></description>
      <guid>https://volkskrant.nl/nieuws-achtergrond/ik-was-voortdurend-geintimideerd-door-mensen-die-zonder-schroom-durfden-te-zeggen-wat-ze-ergens-van-vonden~b414e05b/</guid>
      <pubDate>Thu, 13 Apr 2023 00:00:00 +00:00</pubDate>
    </item>
    <item>
      <title><![CDATA[Marcel moest 55 worden om zijn handicap te overwinnen, díé tijd gingen we bij onze kinderen eens flink inkorten]]></title>
      <description><![CDATA[<p>Die middag was de middelste dochter (5) thuisgekomen met de ‘verteltas’. ‘Dan moet je een verhaal vertellen voor de klas’, zei ze terwijl ze de tas op tafel tilde. Ze keek me aan, dat was het, dat was het principe van de verteltas. ‘O, leuk’, zei ik. ‘En waar ga jij over vertellen?’ Dat wist ze nog niet, ballet viel af want dat had Jill al gedaan, zwemles was ook al behandeld en haar beste vriendin had over Suriname verteld, want die ís Surinaams. ‘Nou, dan doe jij het toch over Indonesië?’, zei ik, maar qua affiniteit had ik net zo goed kunnen voorstellen om het over pensioenregelingen of de conclusies van het IPCC-klimaatrapport te doen. Ze ging spelen, wat aten we die avond? Hussen met je neus ertussen, wilde ik zeggen, maar dat is precies de reden waarom de verteltas zo’n goed idee is: het leert kinderen een goed verhaal te houden, helder te formuleren, en dat voor een groep, liefst nog met steekhoudende argumenten ook, zo’n beetje alles wat hussen met je neus ertussen níét is, want tegen je kinderen zeggen dat ze straks wel zullen zien wat de pot schaft en dat je daar verder geen gezeur om wilt, aan mijn tafel geen onderhandelingsruimte, werkt prima zolang het om avondeten gaat, maar retorisch is het natuurlijk niet erg sterk, of ze moet later voor de BBB willen werken, dan voorzie ik een fraaie toekomst. Hadden wij vroeger maar zoiets gehad als de verteltas, dacht ik terwijl ik even later de vaatwasser stond uit te ruimen, dat zou me een hoop geschutter hebben bespaard. Aan spreken in het openbaar werd toen nog nauwelijks aandacht besteed, laat staan aan debatteren, en tijdens mijn studie had ik dan ook alle zeilen moeten bijzetten om mee te kunnen komen in discussiegroepjes. Later zou ik voortdurend geïntimideerd zijn door mensen die zonder schroom durfden te zeggen wat ze ergens van vonden, iets wat ik zelf alleen maar voor elkaar kreeg in de kroeg, na tien bier, wat mijn gebrek natuurlijk alleen maar accentueerde. Jaloers keek ik naar mensen die het van huis uit hadden meegekregen, die vanzelfsprekende plek aan tafel, niet gehinderd door twijfel, niet gehinderd door vreemde ogen, integendeel, zulke mensen kregen vleugels van publiek. Ook Marcel, in zijn jeugd regelmatig afgestopt met de onbeholpen knaller ‘omdat ik het zeg’, had jarenlang met zó’n kop het podium betreden, om er na gedane zaken zo snel mogelijk weer af te klimmen. Inmiddels konden we stellen dat hij die handicap glansrijk had overwonnen, maar daar moest hij wel eerst 55 voor worden. Nou, díé tijd gingen we bij onze kinderen nu eens flink inkorten, deze cirkel gingen we doorbreken, dit trauma stopte bij ons! Dus toen mijn dochter zei dat ze het over zeemeerminnen wilde doen, pakte ik onmiddellijk mijn computer en las ik haar voor over folklore en mythologie, over Babyloniërs en Soemeriërs, over Hans Christian Andersen en schippers en sirenes en de Odyssee van Homerus, en hoewel het concept 5.000 jaar voor Christus ingewikkeld is voor iemand van 5, zat het er even later allemaal toch maar mooi in. Gister was het zover, de dag van de verteltas. ‘En?’, vroeg ik toen ik haar ’s middags ophaalde van school. ‘Hoe ging het?’ ‘Goed’, zei ze. Meer kwam er niet uit, ook niet tijdens het eten en ook niet toen we ’s avonds in bed de dag met elkaar doornamen. Nou ja, wel helder geformuleerd.</p>]]></description>
      <guid>https://volkskrant.nl/nieuws-achtergrond/marcel-moest-55-worden-om-zijn-handicap-te-overwinnen-die-tijd-gingen-we-bij-onze-kinderen-eens-flink-inkorten~bf7e6a38/</guid>
      <pubDate>Thu, 13 Apr 2023 00:00:00 +00:00</pubDate>
    </item>
    <item>
      <title><![CDATA[Het is nóóit platte geilheid bij mannen als Houellebecq, er zijn altijd diepere oorzaken voor hun scheve schaats]]></title>
      <description><![CDATA[<p>We hadden de zaak-Egbers nog niet afgerond of we werden getrakteerd op een jankende Michel Houellebecq, die in verschillende kwaliteitsmedia uitlegde hoe het toch was gekomen dat hij in een seksfilm was beland. Nee, hij had niet tegen zijn zin met allerlei leuke jonge meiden liggen rotzooien, maar het was hem achteraf wel vies tegengevallen zichzelf zo terug te zien. En die kunst-insteek, waar het toch allemaal mee was begonnen, die zag hij er ook zo een-twee-drie niet in terug. Wat was hier aan de hand? De Franse schrijver had met het Nederlandse kunstenaarscollectief K.I.R.A.C. (een afkorting van Keeping It Real Art Critics) een seksfilm opgenomen in Parijs, waarin hij en zijn vrouw seks hadden met een pornoactrice. Na die film volgde er een ontmoeting in Amsterdam, waar een en ander nog eens dunnetjes werd over gedaan. En al die tijd dacht Houellebecq dat het alleen om een etentje zou gaan! Nee wacht, hij wist wel dat hij seks zou hebben, en had die camera ook wel zien staan, maar hij dacht dat zijn hoofd en piemel niet gelijktijdig in beeld zouden worden gebracht. Of zóiets, want Houellebecq gaf zelf toe dat het achteraf ‘ingewikkeld uit te leggen was.’ Wat overbleef was een verloren rechtszaak, spijt en schaamte. Misschien geloofde de rechtbank niet in Houellebecqs tranen, dachten ze dat dit om een verkoopfoefje ging, Houellebecq rolt per slot van rekening al jarenlang van de ene in de andere controverse, die hij vaak nog zelf creëert ook. Maar zo klonk hij dan toch niet in de media. Hij was depressief geweest. Hij was dronken geweest. Zijn vrouw had een script geschreven, gebaseerd op een van zijn boeken, hij dacht dat dát onderdeel zou zijn van de film. En trouwens, hij wílde niet eens met andere mensen dan zijn eigen vrouw naar bed, want daar krijg je maar ziekten van. Wat ik geestig vind, zijn de excuses die mannen paraat hebben wanneer ze een scheve schaats rijden. Het is nóóit platte geilheid, het is nooit omdat ze na alle dagen bloemkool nou ook wel eens een bordje broccoli lusten, nee, er zijn altijd andere, díépere oorzaken aan te wijzen. Tom Egbers, die nota bene alleen maar had gezoend, vertrouwde Khalid van Khalid &amp; Sophie toe dat het hier om een ‘duistere periode’ ging. Marco Borsato mocht bij Linda de Mol komen uitleggen dat hij niet gewoon was vreemdgegaan, maar dat er tussen hem en Leontine sprake was geweest van ‘een intimiteitsvacuüm’, waarmee hij de schuld fijntjes bij háár legde. En toen zanger Waylon zijn hoogzwangere vriendin Bibi Breijman bedroog, kwam hij op tv vertellen dat hij erectieproblemen had gehad en dat hij alleen maar ‘uit paniek’ met een ander naar bed was geweest. Die erectieproblemen kwamen trouwens ook niet uit de lucht vallen, dat waren demonen geweest, dingen uit het verleden, hij ging eraan werken. Als ík iets doe wat niet mag, heb ik ook de neiging de schuld buiten mezelf te zoeken, maar omdat ik inmiddels boven de 18 ben doe ik dat niet, dat zou immers onvolwassen zijn. Door die mannen voelt dat ineens als een gemiste kans. Nee Marcel, zal ik voortaan zeggen wanneer ik drie weken tropisch eiland boek met vriendinnen, dat doe ik zodat jij thuis een band kunt opbouwen met je dochters. Mocht ik ooit vreemdgaan zal ik hem zeggen dat ik dat alléén heb gedaan om te ontdekken dat hij nog steeds de leukste is, en als het dan alsnog uit de hand loopt zal ik hem uitleggen dat dat juist mooi is, dan hebben we het tenminste weer eens ergens over. ‘Mijn seksuele verlangens zijn helemaal weg,’ sipte Houellebecq in het laatste interview dat ik met hem las. Hè hè, eindelijk.</p>]]></description>
      <guid>https://volkskrant.nl/nieuws-achtergrond/het-is-nooit-platte-geilheid-bij-mannen-als-houellebecq-er-zijn-altijd-diepere-oorzaken-voor-hun-scheve-schaats~b8c56ac3/</guid>
      <pubDate>Sun, 9 Apr 2023 00:00:00 +00:00</pubDate>
    </item>
    <item>
      <title><![CDATA[Na jaren twijfelen bleken we ons huis op het allerslechtste moment te koop te hebben gezet]]></title>
      <description><![CDATA[<p>Ons huis was inmiddels 283.546 keer bekeken op Funda. Tweehonderddrieentachtigduizendvijfhonderdzesenveertig keer, het Marcel van Roosmalen-effect zullen we maar zeggen. Er waren ook al bezichtigingen geweest, bezoekjes van een half uur waarvoor wij uitweken naar de lunchroom verderop, terwijl stellen over ons behang oordeelden, tegen muren klopten en door onze smaak heen keken. Na afloop belde de makelaar dan altijd met de mededeling dat de kijkers ‘superenthousiast’ waren, maar ondertussen was onze fraaie, karakteristieke, uitstekend onderhouden, vrijstaande woning uit 1910, een topervaring voor de liefhebber! nog altijd niet verkocht. Inflatie, gasprijzen, de hoge rente – na jaren twijfelen bleken we ons huis op het aller-, allerslechtste moment te koop te hebben gezet, op de een of andere manier vond ik dat heel erg bij ons passen. Wat overbleef was het vage vermoeden dat we hier nooit meer weg zouden komen. Tenzij we zouden zakken! Ja dat kon natuurlijk altíjd, zei de makelaar, die het na jaren en jaren van fluitend zakkenvullen ook niet meer gewend was om ineens weer tien keer door hetzelfde huis te moeten banjeren. Maar net als de rest van verkopend Nederland leden wij inmiddels aan verliesaversie en trouwens, áls we zouden zakken zouden we misschien wel echt verkopen, en als we zouden verkopen, waar moesten we dan naartoe? Het was een kwestie die me vooral ’s nachts bezocht. Arnhem, we konden naar Arnhem. Stad én natuur, deftig en volks, theater en Vitesse, voor zover daar überhaupt een verschil in zat, en je kreeg er tenminste nog huis voor je geld. Maar hadden we het ervoor over om mijn moeder, de enige overgebleven oma, daarvoor te verlaten? En ja, natuurlijk zou ze daar langs kunnen komen, ze zou een eigen kamer krijgen, een verdieping, een tuinhuis! Maar het zou niet hetzelfde zijn. Geluk schuilt in het terloopse, nooit in het georganiseerde. Bussum dan, we bezochten één huis. Prachtig huis, dat wel. Maar zag ik mezelf echt in ’t Gooi wonen? Wisselden we daar niet gewoon de ene monocultuur in voor de andere, maar dan eentje mét geld, wat de zaak eigenlijk alleen maar erger maakte? Amsterdam dan, de oplossing voor alle problemen, aan de randen maakten we kans. Maar we stapten nog niet binnen of we schoten weer in die oude reflex: zo veel geld voor zo’n hok, geen stad die me sterker het gevoel geeft gek te zijn. En dan waren er nog de kinderen, die sowieso al rilden bij het idee van een verhuizing. Kinderen hoeven geen debatavonden, kinderen zitten helemaal niet te wachten op een leuke kroeg met kranten op tafel. Die willen voetballen en naar school en voor de rest willen ze een beetje vrijheid en wat lekkers, en daarna laat naar bed in hun eigen kamer. Oma om de hoek. En zo kroop, heel voorzichtig, en niet serieus, niet echt, maar toch, zo sloop heel voorzichtig de optie ons hoofd binnen om dan misschien maar gewoon te blijven. Dan maar verbouwen, eindelijk werk maken van de zolder. Werk maken van de tuin. Daarmee was het probleem van het saaie dorp dan nog niet opgelost maar was het überhaupt eerlijk onze volwassen behoeften te laten prevaleren? Misschien moesten we eindelijk werk maken van verzoening. Vorige week hadden we weer een bezichtiging. Er werd gestofzuigd, de bloemen kregen vers water en even later zaten we met z’n allen in de lunchroom aan de Dorpsstraat waar ze weten wat we willen drinken, de meisjes zich amuseren met boekjes en bolletjes ijs en Marcel altijd vrolijk wordt afgesnauwd door de eigenaar, een ex-Arnhemmer.Het schijnt dat ze de Noord-Zuidlijn door willen trekken.</p>]]></description>
      <guid>https://volkskrant.nl/nieuws-achtergrond/na-jaren-twijfelen-bleken-we-ons-huis-op-het-allerslechtste-moment-te-koop-te-hebben-gezet~be4ad68a/</guid>
      <pubDate>Thu, 30 Mar 2023 00:00:00 +00:00</pubDate>
    </item>
    <item>
      <title><![CDATA[Ik kende deze fase, bijna 2, succes ermee, maar nu had ze me toch lelijk te pakken]]></title>
      <description><![CDATA[<p>In de ochtend moest ik een pakketje naar het postkantoor brengen. Toen ik Frida daarvan op de hoogte bracht was ze dadelijk naar de kast gestiefeld waar haar jas hangt, want haar verlangens zijn in deze levensfase nog praktisch en overzichtelijk. En volstrekt onbegrijpelijk. Want toen ik haar na gedane zaken weer in het voorste fietszitje wilde zetten, begon ze te schreeuwen alsof ze naar de slacht werd gebracht en maakte ze van haar lichaam een stokbrood, waardoor ik de riempjes met geen mogelijkheid meer om haar heen kreeg, en we met fiets en al dreigden te kapseizen. Ik kende deze fase, bijna 2, succes ermee, vooral aan het einde van de dag was het soms moeilijk me te beheersen, haar niet toe te schreeuwen dat ik zelf ook liever ergens op een veranda rum zat te drinken in de zoute passaatwind, maar ik wist inmiddels dat je juist dan je gemak moest houden, niet heuen, niet kwaad worden, gewoon met de genade meewerken, wat me trouwens steeds beter afging, want een mens wordt vanzelf wijs en voor schaamte heb je na drie kinderen toch al geen tijd meer, maar nu had ze me toch lelijk te pakken, nog even en we klapten tegen het ijzeren fietsenrek aan, ooo, die tandjes, die tandjes, niet weer. En daarom was het zo prettig dat die vrouw me te hulp schoot. Ze was klein van stuk, gekleed in wandeltenue, en richtte zich op laconieke toon tot Frida, alsof ze haar al jaren kende: ‘Heb je d’r geen zin in, meid?’ Nou, die blík van Frida! Woede, verbijstering, hoe durfde deze vrouw zo tegen haar te spreken? Mijn kleine Medusa. Maar het werkte wel. Hop, ze liet zich zo zakken in haar zitje, binnen drie seconden had ik de riempjes eromheen. ‘Werkt altijd’, zei de vrouw vrolijk. ‘Een heel enkele keer roept zo’n kind heel hard nee terug, maar de meesten binden direct in. Vreemde ogen, hè?’ Het was waar, dacht ik, sinds ik kinderen had maakte ik het vaker mee, de helpende hand van vrouwen, vaak zelf moeder, die, wanneer ik weer eens stond te hannesen met een koppige dochter die lekker precies de andere kant op liep, alleen maar even hun arm hoefden uit te steken en zeggen: ‘O, kom je dan gezellig met mij mee?’ en zoef, je kind wist niet hoe snel het terug moest keren naar het moederschip. ‘Vroeger bij ons in de winkel werkte het al zo’, zei de vrouw. ‘Mijn ouders hadden de eerste zelfbedieningszaak van Nederland, in ’61. Daar werd ik voor van school gehaald. Ik was 13. Zelf had ik liever doorgeleerd voor kleuterleidster, maar ja. Ik moest meedraaien, van 7 uur ’s ochtends tot 10 uur ’s avonds. En toen mijn moeder stierf was het helemaal aanpoten, want mijn vader veranderde in een levende dode. Die man was helemaal weg van mijn moeder, dat was zijn afgod. Bij hem was het zo: eerst zijn vrouw, dan de winkel, dan zijn kinderen.’ Ze keek me aan – zo was het nu eenmaal. Tante Pollewop zat ondertussen rustig in haar zitje te luisteren, alsof er niets was gebeurd. Ik aaide over haar bol. ‘Ja, nu gaat het allemaal heel anders’, zei de vrouw. ‘Ik pas drie dagen in de week op mijn kleinzoon, dan moet ik al om half 7 op. En dan maak ik hem ook meteen wakker, want ik zeg altijd: ik eruit, dan jij ook eruit. Hij is 13 hoor, dus dat kan best.’ Bij het afscheid zwaaide Frida op haar beminnelijkst. Thuis wilde ze per se melk uit die ene beker, de andere belandde in stukken op de grond. Tijden van geduld en opoffering, later zou blijken hoe zorgeloos ze waren geweest.</p>]]></description>
      <guid>https://volkskrant.nl/nieuws-achtergrond/ik-kende-deze-fase-bijna-2-succes-ermee-maar-nu-had-ze-me-toch-lelijk-te-pakken~bb504b17/</guid>
      <pubDate>Thu, 23 Mar 2023 00:00:00 +00:00</pubDate>
    </item>
    <item>
      <title><![CDATA[Ik heb niets tegen honden, maar ménsen met honden hebben dezelfde afwijking als mensen met kinderen]]></title>
      <description><![CDATA[<p>Op het pleintje naast ons huis waar de kinderen aan het steppen waren voelde ik de zon op mijn huid branden, en net toen ik dacht: was ik maar een dier, hoorde ik mijn dochter van 7 vragen: ‘Mogen we ze aaien, mevrouw?’ Ik opende mijn ogen en zag hoe mijn dochters naast een vrouw stonden met een roedel honden. Ik kende haar wel, bekend figuur in het dorp, aardig mens, opgestoken haar, blond en tenger, een klein wijfie in een lange Afghaanse jas, die door haar honden nóg kleiner leek. Het waren er drie: een soort bulldog en twee middenmoters, van wie er op z’n minst één van een Griekse of Roemeense straat moest zijn gered. Bij eerdere ontmoetingen had ze me verteld over haar plannen het hele spul mee naar Spanje te nemen, zon en een huisje en een stukkie land, wat moest een mens nog meer, maar het was er niet van gekomen, gedoe, Spááns gedoe, ze had erbij gekeken met een blik van je-kent-het-wel. Nou, ik kende het helemaal niet, want ik moet er niet aan denken om mijn dagen te slijten op een stoffig stuk Spaans achterland, laat staan met drie honden om me heen, want zoveel heb ik niet met die beesten. Voor wie nu grommend in mijn kuit hangt: ik heb niets tegen honden, maar ménsen met honden hebben dezelfde afwijking als mensen met kinderen, en dat is dat ze denken dat anderen die van hen net zo leuk vinden. Hoe vaak word je niet gegijzeld door verhalen over een puppytraining, hoe vaak sta je niet beleefdheidshalve te luisteren naar het ziekteverloop van een dier dat je niet kent? Die taal ook, het is baasje dit, vrouwtje dat, het is snuffelen en het is kroelen en het is ja, jij bent een mooie hond hè, jij bent mama’s mooie hond, het is benches en bedelen en bestijgen geblazen, en net als je denkt: hou op, ik kán niet meer, dan beginnen ze over dat ene uitloopveldje in het park, schitterend, hoe die honden daar allemaal met elkaar spelen! Zelfs afspreken gaat niet meer zonder dat de hond meekomt. Ik wíl in zulke gevallen wel makkelijk zijn, ja joh, neem lekker mee, maar dan moet het dier in kwestie wel opgevoed zijn, en laten we wel wezen, ook hier komt de vergelijking met kinderen van pas, daar ontbreekt het nog weleens aan. En dus denk ik stilletjes, terwijl zo’n dier de kattenbrokken opslobbert en DAARNA ONBEKOMMERD aan mijn hand likt: ik moet dat gekwijl niet in mijn huis, ik wil niet dat-ie in mijn kruis snuffelt of tegen me opspringt, en ik ben al helemaal niet gediend van de vergoelijking aller vergoelijkingen, hij doet niks hoor. Nee, dat moest erbij komen, zou mijn moeder zeggen, want ik heb het niet van een vreemde. Zo zat ik dus te prakkiseren, daar in de zon op het pleintje naast ons huis, terwijl die drie honden, eerlijk is eerlijk, alle aandacht VAN MIJN DOCHTERS vriendelijk over zich heen lieten komen. ‘Kijk nou, die bééntjes’, zei ik tegen de vrouw, terwijl we toekeken hoe Frida kraaiend achter de kleinste hond aan honkelde. De vrouw knikte. ‘Ja wat zal ze zijn, 12 kilo, zoiets.’ Ik knikte, ik wist het eigenlijk niet precies, we waren al een poosje niet bij het consultatiebureau geweest. Daarna zei ze glimlachend: ‘Die loopt met iedereen mee.’ Ik zweeg, nou, dat viel wel mee eigenlijk. Zij: ‘Maar goed, ze is natuurlijk ook nog maar een jonkie, hè.’ In de stilte die volgde voelde ik ’m aankomen. ‘Al moet je in hondenjaren natuurlijk keer zeven rekenen.’ Dat zeg ik, mensen met honden zijn alleen maar met zichzelf bezig, dat hebben ze met mensen met kinderen gemeen.</p>]]></description>
      <guid>https://volkskrant.nl/nieuws-achtergrond/ik-heb-niets-tegen-honden-maar-mensen-met-honden-hebben-dezelfde-afwijking-als-mensen-met-kinderen~b5f8b6c7/</guid>
      <pubDate>Sun, 12 Mar 2023 00:00:00 +00:00</pubDate>
    </item>
    <item>
      <title><![CDATA[Wonderlijk hoe mensen soms beginnen te ratelen om hun onkunde te verdoezelen]]></title>
      <description><![CDATA[<p>‘Hier’, zei mijn moeder op de dag dat ik 44 werd. ‘Ga daar maar eens een knappe pan voor kopen.’Even later stond ik op de roltrap van een groot warenhuis in de hoofdstad. Ik moest op de vierde verdieping zijn, de tassenverkoopster op de begane grond had het gezegd met een lachje dat ik niet helemaal kon thuisbrengen. Was het vreemd om bij de tassen te vragen waar de pannen lagen, zoals je bij de bakker ook niet vraagt waar de worst ligt? Of was ik gewoon niet chic genoeg? Dat laatste stond vast, ik kende de verhalen inmiddels. Het grootkapitaal was hier nu de baas, het nieuwe geld, geld dat opgaat aan klokkies met diamanten, aan compleet nieuwe gezichten, op zaterdagmiddag moest je niet gek opkijken als je in de rij moest staan om binnen te komen en dan keken ze je nog verveeld aan ook, vanuit hun shop-in-shoppies. Maar als de verdubaiisering al had toegeslagen, dan toch niet hier op de vierde verdieping, waar een verkoper op leeftijd met een naambordje van Le Creuset op zijn borst me benaderde met een zachte g, en meteen maar zei dat hij medewerker van het jaar 1973 was – geintje, in zijn geboortestad vierden ze met z’n allen carnaval en hij stond hier, dan moest je de lol er een beetje in zien te houden – hoe kon hij me helpen? Even later stonden we voor een schap waarop tientallen pannen stonden uitgestald, in tien verschillende kleuren en in grootte oplopend van muizenhap tot weeshuis. Ik wees naar een ieniemini-Creusetje. ‘Die zijn zeker om restjes in te bewaren?’ De verkoper, zonder een spier te vertrekken: ‘Daarin serveert u het gerecht, mevrouw.’ Daarna: ‘Ze noemen ons ook wel Kruikezeikers, weet u dan welke stad ik bedoel?’ Hij verloor zich in een verhaal over de warmtegeleiding van gietijzer, over sauzen en stoven, over schoonmaken met lauw water en insmeren met een druppel zonnebloemolie, géén olijfolie, over dubbel geëmailleerde bodems, of deksels, dat was me niet helemaal duidelijk. Klanten die ertussen probeerden te komen, wimpelde hij gedecideerd af. ‘Ik kom zo bij u, meneer.’ Toen het stil was, duizelde het me. Ik wees naar een pan. ‘En wat is dan het verschil met deze?’ Hij: ‘Dat heb ik u net uitgelegd.’ Wonderlijk hoe mensen beginnen te ratelen om hun onkunde te verdoezelen, dus daar ging ik, een heel verhaal over uienstoof en dat die uien eerst moeten karamelliseren en dat dat ook best in een gewone pan kan maar dat het beter was om dat in een pan met een dikke bodem te doen en... Je haalt het nooit meer in, dacht ik ondertussen, met koken was het net als met skiën, als je niet als kind op de latten werd gezet, bleef het tobben. Wat deed ik hier eigenlijk, voor dat geld kon je ook prima uit eten. Alsof-ie het merkte. ‘Moment’, zei hij. Even later kwam hij terug met een ronde braad-stoofpan, 26 centimeter doorsnee, in de kleur Volcanic Flame, Creusets voor rood-oranje. Er was al 30 procent van de prijs af en nu ging er nóg eens 30 procent af, want er zat een beschadiging aan. ‘Als u die tenminste kunt vinden.’ Het was inderdaad een beschadiging van niks, een speldenknop, een vliegenpoep, en zo kwam het dat ik die middag de eerste knappe pan van mijn leven afrekende. ‘Ik vind het helemaal niet erg dat er een vlekje aan zit’, zei ik. ‘Dat heb ik zelf ook.’ ‘Ik durfde het niet te zeggen, mevrouw’, zei de verkoper terwijl hij me de zware tas met een zwiertje overhandigde. ‘En het is Tilburg.’ Ik heb een knappe pan, in het warenhuis werken nog aardige mensen, met de wereldvrede zal het binnenkort ook wel goedkomen.</p>]]></description>
      <guid>https://volkskrant.nl/nieuws-achtergrond/wonderlijk-hoe-mensen-soms-beginnen-te-ratelen-om-hun-onkunde-te-verdoezelen~b3227166/</guid>
      <pubDate>Thu, 16 Mar 2023 00:00:00 +00:00</pubDate>
    </item>
    <item>
      <title><![CDATA[Mijn schoonmoeder zou deze dienst zelf ook schitterend hebben gevonden]]></title>
      <description><![CDATA[<p>Het is altijd het moment dat je met de kist in de coulissen staat. Dat moment, in het voorportaal, de handen al aan de kist, het hoofd licht gebogen. De bloemen geschikt op de deksel, de namen in satijn gestanst. Het koor zingt. Nog even, en de stoet zal zich in beweging zetten, richting altaar, maar nu nog niet, nu staan we hier te staan, en dat is het moment dat de aanwezigen het te kwaad krijgen, ongeacht wie er in de kerk zit, ongeacht wie er in de kist ligt. ‘Ja, dan zie ik jullie zo staan met van die witte koppies, en dan heb je toch even een brok in de keel,’ zei een buurvrouw tijdens de nazit in het café. Dat hoorde ik die middag nog drie keer. Ik denk dat mijn schoonmoeder het zelf ook schitterend zou hebben gevonden. Mijn familie van moeders kant kent weinig pathetiek, mijn man beklaagt zich daar weleens over. Nou ja, het ís ook een overgang. Een paar jaar eerder, de laatste zus van haar man was overleden, de laatste uit dat grote gezin uit Middelbeers, had ik mijn schoonmoeder volledig in het zwart gekleed door de imposante Sint-Laurentiuskerk in Dongen zien schrijden, steunend op een wandelstok die we nooit eerder hadden gezien. Het was haar eerste publieke optreden geweest na het overlijden van haar man, bij de koffietafel had ze audiëntie gehouden. Nadat er vasculaire dementie en beginnende alzheimer bij haar was geconstateerd en de kinderen na de zoveelste valpartij voorzichtig het woord verzorgingstehuis hadden laten vallen, had ze naar haar hals gewezen en gezegd dat ze een tatoeage zou laten zetten, in blokletters: IK BLIJF THUIS WONEN. ‘De insteek is dus thuis blijven wonen,’ had mijn schoonzus, die verpleegster is, geconcludeerd. Moeder van Roosmalen, dat was Zeeuwse Roem en dan lekker opbakken, verse worst en bloemkool erbij, en daarna duizend keer vragen of je genoeg hebt gehad. Iedere maandag met een plantje naar het graf van haar man. Werken op een school voor zeer moeilijk opvoedbare kinderen in een tijd dat moeders niet werkten, ze was er trots op. Moeder van Roosmalen, dat was iemand die zei dat ze niet van zoetigheid hield terwijl ze een eetlepel bruine suiker in de Brinta strooide, een vrouw die er telkens weer van overtuigd was de Postcode Loterij te hebben gewonnen, degene die tot op hoge leeftijd ongevraagd een kam door het haar van haar oudste zoon haalde. En nu liepen we hier, in de Onze Lieve Vrouwe Visitatiekerk aan de Emmastraat te Velp, en droegen we Moeder van Roosmalen naar voren, richting pastor, richting wierook, richting laatste eer. Ik zag mensen die ik niet had verwacht te zien. Tijdens het In paradisum lieten onze dochters de vilten knielmatjes op de haakjes in de kerkbank tegen elkaar ketsen. Na de collecte blokkeerde de middelste voor de microfoon, er kwam géén liedje over een vredesduif, te veel vreemde ogen. Nou, de kerk had inderdaad aardig vol gezeten, zou de pastor zeggen toen ik hem even later sprak bij de nazit in het café. Dat had-ie wel anders gezien, op deze gezegende leeftijd stond je vaak maar met een handvol aan het graf, en dan rekende je de kinderen al mee. Maar Paulina Maria Theresia van Roosmalen-Brekelmans ramde haar Renault Clio ooit achteruitrijdend in de zijkant van de kerk, waarna ze was weggereden alsof er niets was gebeurd. Als zo’n vrouw sterft, wil je later kunnen zeggen dat je erbij bent geweest.</p>]]></description>
      <guid>https://volkskrant.nl/nieuws-achtergrond/mijn-schoonmoeder-zou-deze-dienst-zelf-ook-schitterend-hebben-gevonden~bce5aa1f/</guid>
      <pubDate>Thu, 2 Mar 2023 00:00:00 +00:00</pubDate>
    </item>
    <item>
      <title><![CDATA[Er ramde iets tegen de linkerkant van mijn auto, of beter gezegd, ík ramde iets, of iemand]]></title>
      <description><![CDATA[<p>Het begon al te schemeren toen ik bij mijn auto aankwam.Na vier jaar waarin we meer dan twintig agenda’s bij elkaar hadden moeten zien te krijgen en corona tot drie keer toe roet in het eten had gegooid, was het nu dan toch eindelijk gelukt om onze gezamenlijke vriendin Carlijn te herdenken. De borreltafel stond in een witgepleisterde herberg in een dorp met een beroemde Genadekapel, die in vromer tijden nog was bezocht door Godfried Bomans en Gerard Reve. Carlijns foto had op tafel gestaan, we hadden glazen omhooggehouden en verhalen verteld en daarna was het alweer snel over onszelf gegaan, zoals dat gaat. In gedachten verzonken startte ik de wagen. Ik checkte mijn achteruitkijkspiegel, reed naar achter en toen weer naar voren, van de parkeerhaven af richting uitgang en dacht, grappig eigenlijk, hoe niemand deze middag een Baileys met ijs had besteld, iets wat we ons vier jaar eerder toch heilig hadden voorgenomen. Baileys, dat was háár drankje, steeds opnieuw door ons uitgeserveerd met de mythe dat je Baileys nooit met tonic moet mengen, want room en zuur, dat gaat klonteren en dan ontploft je bui- BAM! Er ramde iets tegen de linkerkant van mijn auto, of beter gezegd, ík ramde iets, iets of iemand. Ik keek snel opzij, zag alleen de kont van een andere auto. Wat erg, dacht ik met het hart in de keel, ik heb die geparkeerde auto aangereden. Een lange seconde gebeurde er helemaal niets. Toen sprak ik mezelf streng toe. Hup, die auto uit en de schade bekijken, en dan excuses maken, zeggen dat ik niet oplette, dat ik aan dingen dacht. Als er al iemand in die auto zit trouwens. Nou, en óf er iemand in zat, daar kwam hij zijn autootje al uit. Een frisse knaap, jaar of 20, sportief, met een goeie kop haar, werkelijk knalblauwe ogen en een capuchontrui met daarop de tekst ‘gangster’, die evenwel niet kon verhullen dat hij denkelijk een gemoedelijke jeugd had genoten, een indruk die nog eens werd versterkt door zijn deemoedige openingszin: sorry mevrouw, sorry, hij had niet opgelet bij het naar achter rijden en net op dat moment kwam ik langs, nogmaals excuses. Zijn schuld! Ik knapte onmiddellijk op. ‘Geeft niks’, zei ik royaal, ‘kan gebeuren’, maar toen had ik de zijkant van mijn portier nog niet gezien. Even later stonden we te hannesen met een schadeformulier. Zijn handschrift was schools, als dat van een kind. ‘Het is Peugeot met een e voor de o’, wilde ik zeggen, maar ik hield me in. Kentekennummer, polisnummer, groenekaartnummer, de zon ging ondertussen in een feestelijk perzikroze ten onder. Toen de hele puzzel was gelegd stond ons nog één opdracht te wachten, en dat was het schetsen van de aanrijdingssituatie tussen voertuig A en voertuig B in een speciaal daarvoor bestemd hokje met ruiten. Aan hem de eer. ‘Ik heb geen liniaal bij me’, zei die lieverd. Daarna tekende hij twee keurige autootjes en acht keurige wieltjes met de rijrichting van oost naar west in keurige pijltjes erbij. Tussendoor blies hij achteloos een donkere wimper van het papier weg, nou ja, hij had er genoeg. ‘Misschien moeten we ook nog een explosietekentje zetten op het punt van de inslag’, grapte ik. Hij lachte beleefd. Toen alles was afgerond namen we afscheid, de verzekering zou de rest doen en hij zou zijn broer vragen zijn trekhaak weer recht te zetten, no problemo. Even later reed ik tevreden naar huis, vrolijk zelfs.Ik denk dat Reve het wel had begrepen.</p>]]></description>
      <guid>https://volkskrant.nl/columns-opinie/er-ramde-iets-tegen-de-linkerkant-van-mijn-auto-of-beter-gezegd-ik-ramde-iets-of-iemand~bdeddbb2/</guid>
      <pubDate>Thu, 23 Feb 2023 00:00:00 +00:00</pubDate>
    </item>
    <item>
      <title><![CDATA[Boter in de pan, kijk, daar stond iemand op die koken kan]]></title>
      <description><![CDATA[<p>Op de dag dat het allerlaatste restje feestelijkheid van de donkere maanden definitief was uitgedoofd en het werkelijk 46 uur onophoudelijk van de lucht zeek, keek ik naar een Instagramfilmpje van chef en kookboekenschrijver Vanja van der Leeden, die op de klanken van Booker T. &amp; the M.G.’s orgelhit Green Onions in een pan uien stond te roeren. ‘Met dit ûìenweer’, sprak de van oorsprong Haagse ons vanuit haar keuken toe, ‘maak ik een ûìenragout. Al wat je nodig hebt is een berg uien, boter en tijd. Flink wat tijd. Met een bord pasta met donkere, diep smakende uienragout in de ene hand en een glas Valpolicella in de andere doet niemand je meer wat.’ Ik heb ooit een warm pleidooi gehouden voor het koken uit pakjes en dat doe ik nog steeds, uit pakjes koken, als werkend mens met drie kleine kinderen en een drukke man kun je tenslotte maar zoveel doen op een dag. Toch kom ik inmiddels ook een heel end zonder pakjes en zakjes, sinds ik heb begrepen dat lekker koken feitelijk neerkomt op roomboter, een flinke bats roomboter en een gesnipperd uitje, ja, dan is álles lekker. Verder verschuil ik me graag achter mijn afkomst, de Zaanstreek, het oudste industriegebied van Europa, dat een kleine elite en een meerderheid van jongens van de gestampte pot voortbracht, mensen van bescheiden welstand bij wie culinaire kwaliteit geen vanzelfsprekendheid was, en nog altijd een gebied is waarbij je voor de helft van de ingrediënten moet omrijden en een deel van de bevolking de ui als eu uitspreekt, zoals de Amsterdammers de s hebben gelijkgetrokken met een z. Nu is het zo dat de extremen, de geniën en de idioten gelijkmatig over de aarde zijn uitgespreid, en zo kon het gebeuren dat Vanja van der Leeden hier even verderop neerstreek, in een voormalig kaaspakhuis, over de brug rechts om precies te zijn. Ik interviewde haar eens voor een glossy, ze blies me omver met een Indonesische cassavecake. ‘Kan het ook zonder Le Creuset?’, appte ik voor de zekerheid. Even later was ik aan het snijden, snijden, snijden, theedoek losjes over de schouder. Muziekje op. Boter in de pan, kijk, daar stond iemand op die koken kan. Nog meer snijden, die saus met de moeilijke naam erbij. Tijm rissen, lekker werk, niet moeilijk doen over dat buigzame topje, dat krijgt geen mens gebroken de pan in. Even spieken, o ja, 100 milliliter wijn erbij. Instructies van over de brug: ‘Dat is precies één glas.’ Te laat, maar goed, klein beetje afwijken mag, nee móét, da’s nou juist koken, ook dat had ik inmiddels geleerd. Ping, ping, Vanja weer: ‘Wel goed laten verdampen hè?’ En zo vulde de keuken zich met een weelderig parfum van uien en boter, de ramen besloegen en in de pan ontstond een tafereel in olieverf, van wit en groen naar geel naar goud, karamel, aarde, herfst, bebladerde fietspaden, hutten en houtkrullen en krakende vloeren, in mijn hoofd repeteerde een orkestje. Er ontstond nog even verwarring bij het afgieten van de pasta – Gebruik het kookvocht, welk kookvocht? – maar de Parmezaanse kaas was genadig en zo zaten we even later aan tafel, drie kinderen, een man en de kok die overduidelijk vrede had met de wereld en met zichzelf. Het was de eenvoud, dacht ik toen ik even later stond af te wassen, maar toch ook dat drama, die decadentie. En dat in een doodgewone hapjespan.‘Ik huil niet van die ûien, maar van mijn êige’, appte ik die avond naar de overkant.</p>]]></description>
      <guid>https://volkskrant.nl/nieuws-achtergrond/boter-in-de-pan-kijk-daar-stond-iemand-op-die-koken-kan~b665b1c9/</guid>
      <pubDate>Thu, 16 Feb 2023 00:00:00 +00:00</pubDate>
    </item>
  </channel>
</rss>
