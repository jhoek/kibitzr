<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Het is weer tijd voor de grutto’s in Wormer, niet per se de vogel, maar het levensgevoel dat vleugels heeft gekregen]]></title>
      <description><![CDATA[<p>De grutto is een weidevogel. Hij heeft een lange, vrijwel rechte snavel en in vlucht hebben ze een brede, witte vleugelstreep, met een witte staartbasis (vierkant) en zwarte eindband. De broedtijd loopt van eind maart tot juni, de grutto eet regenwormen en insecten, en als-ie opstijgt roept hij ‘utto, utto, utto’, heel snel achter elkaar, wat met een beetje goede wil klinkt als grutto, en daarom heet hij zo. Dat laatste is natuurlijk niet erg wetenschappelijk maar de grutto ís ook helemaal niet wetenschappelijk, de grutto is een gevoel. In ieder geval hier, in het dorp. De grutto is een trekvogel die in de winter in Noord-Afrika woont en aan het begin van het jaar naar Nederland vliegt om hier te broeden, en als je aan een grutto vraagt waar-ie dan het liefst naartoe gaat zegt-ie meteen: het Wormer- en Jisperveld. Over de auteurEva Hoeke is journalist en voor Volkskrant Magazine chroniqueur van het moderne leven. Dat is hierachter, als ik nú ga lopen ben ik er over drie minuten. Nou dat doet wat hoor, met een mens, een vogel die uitgerekend naar jouw achtertuin komt omdat-ie zich daar senang voelt. De stedeling zal het niet begrijpen, maar als hier iemand halverwege maart naar buiten stapt, om zich heen kijkt, diep inademt en tegen de buurvrouw zegt ‘De grutto’s benne d’r weer’, dan snapt iedereen wat dat betekent. En dat gaat verder dan of je daadwerkelijk een grutto hebt gezien. Dat gaat over nieuwe rondes, nieuwe kansen, over vrijheid, over je kop in de zon en je jas los, daar raakt het aan, dat durf ik gerust te zeggen. Het is hier trouwens wel een ding: wie ’m als eerste ziet. Als je hier twee hondenbaasjes met elkaar ziet praten kan je er vergif opnemen dat ze het over de grutto hebben. Dat het zo’n aardig dier is. Dat gekwetter, met z’n honderden tegelijk, schitterend. Of ze zeggen juist dingen als: ik heb er nog niet veel gezien dit jaar. Maar het gáát over de grutto, en niet over de tureluur of de smient of de roerdomp. Die zitten hier ook, maar ze halen het niet bij de grutto. Zelf voer ik ook regelmatig hele gesprekken over de grutto. Gister, toen ik de biobak naar de straatkant rolde, wenkte mijn overbuurvrouw Corry me; ze had iets voor me. Het bleek een boek, Grutto gaat op reis, over het gruttostel Piet en Mieke dat als het ware wordt gevolgd in hun reis van Afrika naar Wormer, ze had er zelf ook van genoten. Ik lees dat boek nu, want ik heb net de biografie van Etty Hillesum uit en ik zal eerlijk zeggen dat ik niet weet wat ik mooier vind. Spannendste stukje tot nu toe: ‘Ze vliegen over de smalle sloot naar een stuk plasdras en wel hoor, hier ziet Piet voor het eerst sinds een lange tijd zijn broer terug. Ze begroeten elkaar, maar een ander mannetje kent Piet niet en ziet hem als rivaal. Ze bekvechten, terwijl de broer van Piet probeert uit te leggen dat Piet zijn broer is. Dat wordt maar moeilijk begrepen. (…) Piet had zich een leuker weerzien voorgesteld.’ Antropomorfisme wordt bij het wetenschappelijk onderzoek naar het gedrag, de emoties en het bewustzijn van dieren wel als een probleem gezien omdat we dieren daarmee menselijker zouden maken dan ze werkelijk zijn. Maar ik benadruk nog maar eens, de grutto heeft met wetenschap helemaal niks te maken; de grutto is een levenshouding, een lifestyle. Dat heeft de rest van Nederland inmiddels ook door, want in 2015 is de grutto uitgekozen tot nationale vogel, boven de merel en de huismus, waarmee de grutto nu officieel de hele natie representeert. Ze doen maar.Alleen bij ons komt hij thuis.</p>]]></description>
      <guid>https://www.volkskrant.nl/volkskrant-magazine/het-is-weer-tijd-voor-de-grutto-s-in-wormer-niet-per-se-de-vogel-maar-het-levensgevoel-dat-vleugels-heeft-gekregen~b31cc332/</guid>
      <pubDate>Thu, 11 Apr 2024 00:00:00 +02:00</pubDate>
    </item>
    <item>
      <title><![CDATA[Zonder kinderoren, zonder buren achter muren, zeiden we eindelijk weer eens alles wat ons dwarszat]]></title>
      <description><![CDATA[<p>We begonnen meteen.‘Wat een rótdag’, zei ik. ‘Echt hoor, als het zo moet heb ik er helemaal geen zin meer in met jou.’ Hij, vanaf de passagiersstoel: ‘En ik niet met jou.’ Ik, woedend: ‘Pardon? Jíj bent degene die de hele dag bloedchagrijnig op je telefoon zit te kijken?’ Hij, nu ook woedend: ‘Laat me dan ook met rust. Ik ben hóndsmoe, ja?’ Over de auteurEva Hoeke is journalist en voor Volkskrant Magazine chroniqueur van het moderne leven. Laat me met rust, zo hee, hij durfde wel, ik was toch goddomme degene die de zwemles deed en de was en al die tienduizend andere dingen, doe even normaal, met je moe, ja je bent moe omdat je overal de gebraden haan uithangt behalve hier, daarom ben je moe, nou daar teken ik niet voor, dan zoek je maar een ander huis en dan – Hij: ‘Méns, loop dan niet overal over te zeiken, vanaf het moment dat ik wakker word zit je me...’ Enzovoorts. Grappig: al voordat we de auto instapten wist ik dat dit ging gebeuren, het voorspelde onweer na een steeds dreigender geworden lucht. Niet dat er nou zo gek veel was gebeurd. Het was een zaterdag geweest als alle andere, eentje van gewoonten, van zwemles en boodschappen en tekeningen en tosti’s, niks bijzonders, maar onderhuids had het gebroeid, een sluimerend ongenoegen over elkaars rol, elkaars manieren, of de afwezigheid daarvan, een ongenoegen dat alleen binnen de grenzen van het betamelijke kon worden besproken, want ruzie maken waar kinderen bij zijn mag best, maar niet te, én het moet weer worden bijgelegd, dat is een voorwaarde, dan zien ze dat ruziemaken iets is wat erbij hoort zonder dat het verstrekkende consequenties heeft. Maar dat goedmaken zat er overdag niet in, dat voelde ik wel. Nu dan. Maar eerst de beuk erin, hard tegen hard, zonder kinderoren, zonder buren achter muren, gewoon eindelijk weer eens een keer alles zeggen wat je dwarszit. En zát, want dat mag ook, dat zijn de regels van ruzie, al is het iets van een jaar geleden, al het losliggende puin mag je zo hup, op die ene grote hoop flikkeren, net zolang tot het één groot laaiend vuur is, dat ruimt tenminste op. En zo ging het precies. Het traject Wormer – Amsterdam: jij bent maar met jezelf bezig, jij commandeert mij. Voorbij Amsterdam: ik kap ermee, ik ook met jou. Daarna, de hele rit langs het Gooi: ijzige stilte, strak voor je uitkijken, het geritsel van een strip nicotinetabletten. En toen, bij Soest, heel voorzichtig, de eerste toenadering. ‘Oké, ik snap heus wel wat je bedoelt.’ ‘Het komt gewoon door dit en dit en dat.’ ‘Snap ik. Maar...’ ‘Dat snap ik ook.’ ‘Ik zal er rekening mee houden, oké?’ ‘Oké.’ Daarna was het klaar. En ook écht klaar, alsof de hele zolder was opgeruimd, en de troep meteen was afgevoerd naar de stort, hout bij hout en staal bij staal, hé dank je wel hè, en tot de volgende keer. In Assen was het ronduit gezellig, alom herkenning in de zaal toen we zeiden dat we tot Zwolle ruzie hadden gemaakt, en toen we die nacht terugreden, ieder met een zakje paprikachips op schoot en zacht gepraat op de radio, allebei in gedachten verzonken, zonder haast, zonder spijt, de lichtjes in het dashboard als gloeiende kooltjes in het donker, was alles zoals het zijn moest. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/zonder-kinderoren-zonder-buren-achter-muren-zeiden-we-eindelijk-weer-eens-alles-wat-ons-dwarszat~b5434bdb/</guid>
      <pubDate>Thu, 4 Apr 2024 00:00:00 +02:00</pubDate>
    </item>
    <item>
      <title><![CDATA[Had links maar een Lientje die zich aan de talkshowtafels zonder pardon zou roeren]]></title>
      <description><![CDATA[<p>Slecht nieuws voor de dieren in ons land: tijdens een stemming over de toekomst van de veehouderij heeft de Tweede Kamer de eerder beloofde verbetering van tafel geveegd. Nog geen drie jaar geleden werd een voorstel aangenomen met de kennelijk radicale opvatting dat dieren niet langer mogen worden aangepast aan het systeem, maar dat het systeem zich moet aanpassen aan de dieren. Voor wie daar beelden bij wil: biggenstaarten afbranden, kalveren in iglo’s, er worden zelfs varkens gefokt met twee extra tepels, die ook nog makkelijk te managen zijn. Dan ben je ver heen hoor, als vakgebied. Over de auteurEva Hoeke is journalist en voor Volkskrant Magazine chroniqueur van het moderne leven. Gelukkig wordt steeds duidelijker dat de bio-industrie onderhand sciencefiction-achtige vormen aanneemt, maar dat geldt niet voor het ministerie van Landbouw, dat weet van niks. Onder leiding van Pietje Adema, het volgzame rund van de ChristenUnie, met gek genoeg núl verstand van rentmeesterschap, kwam de wet er steeds maar niet door. En nu, tijdens deze onzalige formatie, gaf de PVV, een partij die jarenlang structureel voor dierenwelzijn was, de genadeklap door tegen te stemmen – er was maar één telefoontje van Caroline van der Plas voor nodig. Voor dierenrechten afhankelijk zijn van de PVV, da’s niet best. Geert murmelde nog wel iets over de VVD en D66 aan­gedragen alternatieven, allemaal positieve effecten, bla bla bla, niet in de wet nee, maar wel via ‘afspraken in het veld.’ Afspraken in het veld, schitterend! Geen idee wie hij in dat veld denkt aan te treffen (in ieder geval geen dieren), maar als je dieren niet wettelijk beschermt, kraait er geen haan naar wantoestanden, dat weet iedereen. Van de Nederlandse Voedsel- en Waren­autoriteit (NVWA) hoeven we het ook al niet te hebben want die zit in de zak van lobby, en als ze daar niet zitten dan zitten ze wel in de klem, want het zal niet de eerste keer zijn dat een NVWA inspecteur hardhandig van het erf wordt gewerkt door een varkenspooier aan wiens handel je niet mag komen. Ondertussen blijkt uit onderzoek van Kieskompas dat maar liefst 85 procent van de kiezers een dierwaardige veehouderij wil. Stemmers op de PVV (72 procent), NSC (87 procent) en zelfs de VVD (86 procent), een partij die de waarde van zowel mens als dier normaal gesproken uitsluitend langs economische maatstaven meet, zijn ervoor te porren, dat zegt toch wel wat. Waarom gebeurt er dan niks, als we zo nodig naar de gewone man moeten luisteren? Had links maar een Lientje, denken wij hier thuis weleens. Een linkse Lientje, iemand die door roeien en ruiten gaat, iemand die tijdens belangrijke debatten rustig iets uit een kies pulkt en op de juiste momenten zegt dat het haar allemaal geen reet kan schelen, bijvoorbeeld wanneer ze tegenover een lobbyboer zit met een of ander jankverhaal. Iemand met wie je naar de kroeg kan, iemand die wel boeken leest maar niet zoveel, iemand die van kermis houdt en naar Married at First Sight kijkt. Ik gun links nou ook eens een populist, iemand die overal stemmen wegtrekt, iemand die bij talkshows iedereen wegblaast, iemand in wie mensen zich herkennen en die terug gaat zitten schreeuwen als ze wordt tegengesproken, daar desnoods een bitterbal bij eet, als dat één keer per week is vind ik het best. En ja, dat is allemaal nogal onparlementair gedrag, er bestaan bovendien geen makkelijke antwoorden op moeilijke problemen, maar in een tijd dat het openbare discours al net zo oppervlakkig, emotioneel en onparlementair is, lijkt het me niet verkeerd om die taal nou ook eens uit te proberen. Met netjes vragen lukt het in ieder geval níet, dat blijkt maar weer. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/had-links-maar-een-lientje-die-zich-aan-de-talkshowtafels-zonder-pardon-zou-roeren~b85e1820/</guid>
      <pubDate>Thu, 28 Mar 2024 00:00:00 +01:00</pubDate>
    </item>
    <item>
      <title><![CDATA[Actrice Leny Breederveld over chagrijn: ‘Als kind vond ik Bert al veel leuker dan Ernie. Ik vind te veel vrolijkheid gewoon niet zo interessant’]]></title>
      <description><![CDATA[<p>In de nieuwe bioscoopfilm De Terugreis rijdt een oude, bokkige man (Martin van Waardenberg) zijn vrouw (Leny Breederveld) met dementie tegen heug en meug naar Spanje om daar een stervende vriend te bezoeken. De auto is gammel, Europa totaal veranderd, de wegenkaarten verouderd en godsamme, check je in bij een hotel, is ze ineens verdwenen. Met zo’n synopsis én ondertitel ‘Een reis om nooit te vergeten’ liggen knotsgekke scènes op de loer, maar laat het maar aan Breederveld over om de zaken even geestig als tragisch neer te zetten. Leny, vanachter haar muntthee in een Amsterdams restaurant: ‘Ik wilde per se niet het clichébeeld van de demente spelen – dat je in je onderbroek bij de bushalte staat. Dan heb je het ook gauw gezien hoor, als kijker. Deze film gaat ook helemaal niet over dementie, het gaat over een huwelijk. Haar dementie is natuurlijk wel een element in hun verhouding, omdat hij steeds minder dicht bij haar kan komen, maar het gaat vooral over de verhouding tussen Maartje en Jaap – een versleten huwelijk, allebei mopperend – die tijdens die reis een andere vorm krijgt. Ik vond het leuk om te bedenken dat ze het vroeger heel leuk hebben gehad.’ Hoe speel je iemand die lijdt aan dementie? ‘Ik speel haar als iemand die de hele tijd nét niet meer weet hoe het zit. En dat gaat verder dan: hé, waar is mijn portemonnee nou weer. Dementie gaat om vervreemding. Niet langer op jezelf kunnen vertrouwen, geen controle meer hebben. Ik kon me er wel iets bij voorstellen.’ Heb je zelf met dementie te maken gehad? ‘Mijn oma was dement, die veranderde van een heel lief vrouwtje in een soort feeks tegen haar man. Dat was echt verschrikkelijk: wat doe je hier, flikker op. Gelukkig ging hij eerder dood, want het was niet te doen voor hem. De begrafenis vond ze overigens reuzegezellig. Dat zei ze ook de hele tijd: ‘Wat gezellig, jammer dat opa er niet bij is’, wat ik dan weer heel grappig vond. Humor is belangrijk. Ook in het spelen.’ Wat is humor? ‘Een wijd begrip, dat sowieso, maar ik denk dat het vooral relativering is. In ieder geval nooit humor die anderen te kakken zet. Je hebt van die filmpjes dat iemand een wip op zijn kop krijgt, weet je wel. Dat iemand echt een kloteklapper maakt en iedereen daarom moet lachen.’ Je hebt altijd in het meer recalcitrante, absurdistische hoekje van Hilversum gezeten: De Drie Dikke Dames, Jiskefet, 30 Minuten. ‘Ja, maar ik vond Toon Hermans ook altijd leuk. Het hoeft niet per se ergens over te gaan, of intelligent te zijn, dat vind ik niet belangrijk. Ik hou ook helemaal niet van typetjes. Ik zag een interview met de Franse actrice Isabelle Huppert, en die zei: ‘Ik speel geen personages maar personen.’ Dat snapte ik helemaal. Ik speel gemoedstoestanden. Maar goed, dat gaat meer over acteren dan over humor. Humor zit ’m voor mij in het geworstel, en daar dan compassie voor hebben.’ Toen ik jouw collega en goede vriendin Beppie Melissen, die Theatergroep Carver oprichtte, ernaar vroeg zei ze: ‘We hebben dezelfde manier van naar de wereld kijken. Dat gaat om humor, om dingen zielig vinden. Het is iemand iets horen zeggen, elkaar dan net iets langer aankijken, en dan precies weten wat de ander denkt.’ ‘Ja, dat gaat ook bijna altijd over geworstel, klein leed. Zo speelden wij onze stukken ook. Met Carver hebben we bijvoorbeeld een stuk gemaakt over een tapijtenwinkel waar nooit iemand kwam. Of Café Lehmitz, dat ging over vier mensen aan de onderkant van de samenleving die elkaar in een kroeg overeind proberen te houden met drank, verhalen, gerommel. Wat natuurlijk niet lukt. Dat was een enorm succes, heeft heel lang gedraaid.’ Leny Breederveld wordt op 4 februari 1951 geboren in Den Haag en wil aanvankelijk danseres worden ‘in een tijd dat ballet nog betekende dat je moest kiezen tussen ballet en jongens’. Dat, en haar lichaamsbouw, zorgt ervoor dat ze op haar 19de naar de sociale academie gaat, waar ze ‘niet zoveel aan vindt’, en vandaar naar de mimeschool. Op die laatste is het raak. In het vierde jaar loopt ze stage bij kindertheatergroep Carrousel, waar ze Beppie Melissen ontmoet. Met haar en René van ’t Hof speelt ze vanaf 1989 bij Theatergroep Carver, een mime- en toneelgezelschap vernoemd naar de Amerikaanse schrijver en dichter Raymond Carver vanwege zijn voorkeur voor dirty realism: het vaak even schrijnende als hilarische geploeter van gewone mensen. Theatergroep Carver, zegt Breederveld, had niet kunnen bestaan zonder Aktie Tomaat in 1969, waarbij toneelschoolleerlingen uit onvrede over traditionele systemen en vastgeroeste instituties tomaten gooiden naar acteurs tijdens het spelen van een toneelstuk. Toneel moest niet langer gaan over wát er werd gespeeld, maar voor wíé er werd gespeeld: weg met het elitaire theater, tijd voor maatschappelijk engagement. Had jij ook wel met tomaten willen gooien? ‘Nee, ik ben niet zo’n oproerkraaier. Maar ik snapte de behoefte wel. Tot die tijd was er alleen gevestigd toneel, van die keurige gezelschappen die klassieke stukken speelden, en waar heel uit-ge-brrrrreid werd gesproken. Ko van Dijk, die tijd. Dat werd braaf bevonden. Ja, niet door mij hoor. Maar die actie leverde wel wat op, want daarna was het gedaan met het oude theater. Het Werkteater is toen ontstaan, en Hauser Orkater, en wij. Het was echt een tijd van nieuwe ideeën. Alles moest anders. In die stroom ben ik gevormd.’ Hoe? ‘Nou, door maatschappelijke dingen geestig te spelen, zoals in Café Lehmitz. Een toneelstuk over gewóne mensen, met al hun buien en hun nukken en grillen, dat gebeurde daarvoor niet. En uit die stroom zijn weer Van Kooten en De Bie en Jiskefet en 30 minuten ontstaan.’ Je wordt geroemd om je monumentale chagrijn – is dat in die tijd ontstaan? ‘Neuh, ik denk dat dat gewoon bij me hoort. Ik vergelijk het altijd met Bert en Ernie. Als kind vond ik Bert al veel leuker, terwijl de meeste mensen Ernie leuker vinden. Ik vind te veel vrolijkheid gewoon niet zo interessant. Chagrijnige types zijn vaak aandoenlijk. Zoals juf Helma van groep 7 in De Luizenmoeder, die rokend voor de klas staat, die al die moderne fratsen in de klas maar flauwekul vindt. Dat vind ik leuk om te spelen, misschien als tegenwicht tegen al die mensen die níét chagrijnig zijn. Ik vind het lekker om ergens tegenin te gaan.’ In het echt ook? ‘Iedere speler neemt zichzelf mee in zijn spel. Het is trouwens niet zo dat ik alleen maar chagrijnen speel, hoor. Als je niet uitkijkt plaatsen ze je alleen nog maar in het hoekje van de hangende mondhoeken.’ Van De Drie Dikke Dames van de VPRO was jij anders ook al de meest knorrige. En ik herinner me ook nog je rol van suppoost in Theo en Thea en de ontmaskering van het Tenenkaasimperium. Verbaasd: ‘Ja, dat is waar. En in Jiskefet had ik ook zo’n rol. Dat onverstoorbare, ja. Zo zie je maar weer, je bent chagrijniger dan je denkt. Trouwens, die suppoost nam zichzelf vooral serieus, daar zit ook humor in voor mij. Iemand die bij heel simpele zaken heel interessant doet.’ Je bent onlangs 73 geworden. Wat merk je tot nu toe van het ouder worden? ‘Ik zal je zeggen: ik begin het nu wel weer leuk te vinden. Toen ik wegging bij Carver ben ik best in een gat gevallen. Ik was gescheiden, en dan loop je ook nog eens tegen de 50, met een lege agenda. Dan denk je toch dat je het beste wel hebt gehad. Maar daar ben ik inmiddels overheen. Ik vind het ook helemaal niet erg om oud te zijn, want ik mankeer niks. Ja, ik heb een gehoorapparaat, maar dat doe ik alleen in als er veel mensen en muziek zijn, anders kan ik het allemaal niet meer volgen. Maar voor de rest mankeer ik niks. Het is wel zo dat er voor het eerst mensen uit mijn omgeving doodgaan. Helmert Woudenberg, en Jim van der Woude, dat zijn acteurs uit mijn generatie, toen zij doodgingen hakte dat er wel in.’ Wat is de winst van ouder worden? ‘Ik zou het niet weten. Is er winst? Ik vind het leven leuk, momenteel. Ik heb werk, ik heb geld, ik heb een huis. Iedereen wil graag jong zijn en blijven, maar oud zijn is zo erg nog niet. Ik kan doen waar ik zin in heb. Dankzij De Luizenmoeder heb ik op late leeftijd een nieuwe impuls gehad in mijn loopbaan. Ik heb daardoor de kans gekregen een heel nieuw facet van acteren te leren. Ik was gewend om vanaf het toneel een donkere zaal in te kijken, liefst zag ik het publiek ook niet. Acteren in een film is iets totaal anders, het is leuk dat mee te maken. Maar om nou te zeggen dat ik daar een wijze les over heb, nee.’ Wat heb je gedaan toen je dacht dat het wel zo’n beetje klaar was met je carrière? ‘Toen ben ik naar Afrika gegaan. Ik wilde altijd al graag de woestijn zien dus toen dacht ik: oké, dat kan ik dan nu mooi gaan doen. Dus toen ben ik eerst naar Marokko gegaan, en toen naar Mali. Drie maanden, in mijn eentje, met subsidie van het toenmalige Prins Bernhard Fonds.’ En thuis gewoon de boel de boel gelaten? ‘De oudste was toen al 18. En de middelste 14 en de jongste 12. En ze hadden ook nog een vader, hè? Ik hou enorm van reizen, met mijn dochters maakte ik ook weleens reisjes, gewoon, met z’n tweeën. Met Dora ben ik een keer naar Tunesië geweest, met Marie heb ik een treinreis door Rusland gemaakt en met Lisa een bootreis langs de Nijl. Hartstikke leuk, zo met z’n tweetjes, heb je een heel andere dynamiek. Die woestijn was trouwens echt een soort oerland. Er was daar een muziekfestival met marktjes en dans waar je alleen per kameel kon komen, dat was toch zo adembenemend mooi.’ Was het gat daarmee gedicht? ‘Nou nee, dat niet natuurlijk. Ik was niet bang dat ik nooit meer zou werken, maar mijn vastigheid was weg. Achteraf was dat een dip, een periode dat ik te vaak met mijn trainingsbroek op de bank hing, met nergens zin in. Het is wel zo dat ik het een jaar later aandurfde om Happy Days van Samuel Beckett te gaan doen. Geestig, want dat gaat over een vrouw die vastzit in het zand, alleen.’ Na Carver werd je ineens ontdekt door de filmindustrie, waarbij De Luizenmoeder je doorbraak werd bij het grote publiek. Het aanbod van film- en tv-rollen nam daarna ook enorm toe. Wat doet die erkenning met een mens? ‘Niks, want daarvoor had ik ook al succes. Die Luizenmoeder werd een idioot succes, maar ik zag dat toch als een incident. Ik dacht niet: dit wordt nou mijn pad.’ Film is wel veel zichtbaarder dan toneel. ‘Ja, maar dat kan me eigenlijk geen reet schelen. Wat ik bij Carver heb gedaan, vind ik veel beter dan wat ik in de filmwereld heb gedaan. Dat was veel meer van mezelf. En het maakt me niet uit of duizend mensen me leuk vinden of honderd. Ik heb nooit bekend willen worden. Ik moet zélf denken: dit was goed. Maar goed, De Luizenmoeder heeft me wel veel nieuwe rollen opgeleverd.’ Hoe was het om ineens op straat te worden herkend? ‘Daar had ik wel moeite mee. Hoorde ik ineens op straat: ‘Hé, juf Helma!’ Ik zie het ook altijd gelijk als mensen me herkennen. Dan zitten ze een tafeltje verderop en dan zie je ze eerst kijken, iets tegen elkaar zeggen, en dan draait die hele tafel ineens zijn hoofd om. Maar goed, soms is het ook gewoon heerlijk als mensen tegen je zeggen dat ze je geweldig vinden.’ Hoe verschilt spelen in een film van spelen op het toneel? ‘Het is een andere concentratie. Met Carver maakten we altijd onze eigen dingen. We hadden wel een regisseur, maar deden uiteindelijk wat we zelf wilden. Met film ben je overgeleverd aan de plannen van een ander. Wat ook lekker is, want je hoeft over een heleboel dingen niet meer na te denken. Maar soms denk je wel: huh? Dan ben je geneigd je ermee te gaan bemoeien, en dat moet je natuurlijk niet doen. Sowieso vond ik voor de camera staan best wennen. Al die mensen eromheen, en die camera zo dichtbij.’ Beppie Melissen, die eenzelfde ontwikkeling doormaakte met de film Gooische Vrouwen, zei: ‘Je ziet jezelf ineens van vijf kanten op camera, waar je normaal maar één kant kent van de spiegel. Maar goed, daar moet je schijt aan hebben.’ ‘Ja, dat is ook zo, je kunt echt schrikken als je jezelf terugziet op beeld. Dat je denkt: ooooh. Nu kan ik daar beter mee omgaan, maar in het begin sta je stijf van de zenuwen. Iedereen zit er zo dicht bovenop.’ We kijken niet alleen kritisch naar onszelf, de hele wereld vindt er vaak ook nog wat van. Voel je die ogen ook? ‘Nee. Daar zal ik wel te oud voor zijn. Nou – bij heel slecht licht denk ik wel: nu zie ik er lelijker uit dan in het echt. Maar te mooie foto’s vind ik ook weer niet goed. Ik ben toevallig net op de foto geweest voor een damesblad en als ik die beelden zie, denk ik echt: dit ben ik helemaal niet. Laat me gewoon mijn eigen kleding aantrekken.’ Er komen steeds meer interessante rollen voor oudere vrouwen. ‘Is dat zo?’ ‘Oud is in’, zei Beppie. ‘O, oud is in. Nou, Beppie en ik verbazen ons er inderdaad over dat we nog zoveel werk aangeboden krijgen dus dat zal dan wel.’ Sommigen spreken over het Omroep Max-model: de gedachte dat je coryfeeën niet te snel aan de kant moet zetten, omdat mensen het nu eenmaal hartstikke leuk vinden om naar André van Duin te kijken, of naar Hanneke Groenteman, of Leny Breederveld. ‘O, op die manier. Dat klopt wel, vroeger werden oudere mensen op televisie veel eerder afgeserveerd. Ik ben er nooit zo mee bezig geweest, omdat het in het theater heel anders gaat. Mary Dresselhuys heeft ook tot haar 80ste doorgespeeld.’ Er is momenteel veel aandacht voor diversiteit en gelijkwaardigheid in de culturele sector. Wat merk jij daarvan? ‘Dat vind ik helemaal geen leuk onderwerp. Natuurlijk vind ik het ook belangrijk dat er beweging is, maar als je hoort wat voor gesprekken momenteel worden gevoerd op de set over wat je allemaal wel en allemaal niet mag doen... Iedereen zit zich op te vreten. Om een moordenaar te spelen hoef je toch niet zelf een moordenaar te zijn? Een Surinamer mag van mij ook Christus spelen.’ Het gebeurt alleen zo weinig. ‘Nou, van mij mag het. Het is echt idioot dat je geen homo mag spelen als je zelf geen homo bent. Maar goed, ik ben van een andere generatie.’ Heb je de documentaire Mag ik je aanraken? gezien van regisseur en actrice Tamar van den Dop? ‘Ja, die heb ik gezien. Heel goed, die seksdingen vind ik echt een ander verhaal, het is goed dat dat een keer aan de orde wordt gesteld. Het zijn toch kwetsbare situaties, voor je het weet ga je over je grenzen heen. Ik heb zelf nooit naakt hoeven zijn of vrijscènes gedaan. Dat zei ik dan ook gewoon: dat wil ik niet, daar ben ik veel te preuts voor. Zo’n man krijgt per ongeluk een stijve, dat kun je ook niet tegenhouden. En als je gaat vrijen doe je dat toch hoe je zelf zou gaan vrijen, dat is me veel te intiem. Maar ik kan me goed voorstellen dat je het doet omdat je niet kinderachtig wilt zijn, of denkt dat het erbij hoort.’ Breederveld was 23 jaar samen met acteur René Groothof, met wie ze drie dochters kreeg: Marie, Lisa en Dora. In 2000 gingen ze uit elkaar. ‘Het misverstand is vaak dat als je uit elkaar gaat, je een mislukt huwelijk hebt, maar wij hebben een geweldige tijd gehad.’ Waarom ga je dan toch uit elkaar? ‘Ja, waarom ga je dan uit elkaar. Daar praat ik niet over in interviews. We zijn uit elkaar gegaan, punt. Daarna hebben we een paar moeilijke jaren gehad met elkaar. De scheiding was pijnlijk, maar daarna zijn we weer zo goed bij elkaar gekomen als gezin, dat het daar helemaal niet meer over gaat. Ik heb een paar jaar geleden nog een theaterprogramma met hem gemaakt, De Reiziger van Helmert Woudenberg. Hij komt op al onze verjaardagen, we vieren Kerstmis met elkaar.’ En jullie hebben drie dochters. ‘Ik was 30 toen ik mijn eerste kind kreeg. Best laat, voor die tijd. Maar dat is ook wel goed hoor, dan heb je veel minder rivaliteit onder elkaar.’ Alle drie zijn ze het theater in gegaan. ‘Ja, en ze hebben dezelfde humor als ik, dat is wel prettig. Het zijn heel leuke meiden. Vrouwen, moet ik zeggen, de oudste is al 42. Dat is geen kind meer, die staat naast me.’ Inmiddels zijn we weer tien stromingen verder dan het dirty realism van Carver – wat maken zij? ‘O, van alles. Mijn dochter Marie zat op de mimeschool, en ik weet nog dat ik met René naar haar eindexamenstuk ging, waarbij ze alleen maar op muziek rondrende. Alleen maar rondjes rennen, achter elkaar door. Wij zeiden nog tegen elkaar: er zal straks nog wel wat gebeuren, maar ze putte zichzelf alleen maar uit. Maar wat gebeurde er, er kwamen steeds meer mensen bij die met haar mee gingen rennen. Eerst drie, toen tien, steeds meer en steeds meer mensen en uiteindelijk renden ze met zijn honderden tegelijk in het rond. In stilte, zonder muziek of wat dan ook, heel indrukwekkend. Zo’n massa geeft ook een soort wind. Op een gegeven moment ontstonden er botsingen, dan stond het even stil, heel spannend, en dan begonnen ze weer te rennen en kwamen er nóg eens vijftig mensen bij. Oude mensen, jonge mensen, alles door elkaar. Het leek wel beeldende kunst, zoals je dat ziet in een museum. En ineens dacht ik: ja, dáár zijn ze op uit, dat het niet meer het spelen van mensen is, maar het spelen van een energie. Ik zag ineens een maatschappij op drift, een ratrace, een wereld waarin mensen meedraaien, uitvallen, doorgaan. Dan kun je denken: is dit nog wel theater, maar dat is juist theater, iets wat steeds nieuwe vormen aanneemt.’ Wat doe je om te ontspannen? ‘Ik ga naar de sportschool, daar doe ik yoga. Heel soms neem ik een gymles, beetje rommelen met gewichtjes. En zwemmen, ik hou erg van zwemmen. Héérlijk vind ik dat. En daarna naar de sauna.’ En eens per maand ga je eten bij De Kring, samen met actrices Raymonde de Kuyper, Joke Tjalsma en Beppie Melissen. Jullie lijken me een even fascinerend als intimiderend stel, zo samen. Verbaasd: ‘Waarom?’ Van die slimme vrouwen die heel geestig zijn, maar ook meteen al je tekorten zien. En dan dat zwijgende commentaar. ‘O nee, nooit! Wij zeggen nooit tegen elkaar: moet je die nou zien.’ Wel. Beppie vertelde dat jullie laatst bij een boekpresentatie waren en dat jullie je rot hebben gelachen om al die figuren die daar rondliepen. ‘O dát! Ja, dat heb ik met haar heel erg. We kijken toch ook naar mensen met een acteursoog, zo van: dat is een goed type om te spelen. Als wij uit eten zijn en de ober staat net iets te lang interessant te doen, hoef ik maar te kijken en we weten allemaal genoeg. Maar daar merkt die man verder niks van. Het is ons heimelijk genoegen, dat observeren. Dat doe jij toch ook met je vriendinnen?’ En de liefde? ‘Na René heb ik nooit meer echt relaties gehad. Ik heb wel een tijdje gedatet, maar dat was niks voor mij. A: kwam er niks uit en B: vond ik het niet leuk. Toen heb ik wel een tijdje gedacht van: hè, zal ik nou nooit meer een kerel krijgen? Want eerst denk je heel lang dat het nog wel een keer zal komen, daarna denk je: dat duurt wel heel lang, en inmiddels denk je: van mij hoeft het niet meer. Ik kan doen wat ik wil. Straks heb je ineens een man rondlopen, ik zou het niet eens fijn vinden. Voor een weekendje weg ofzo zou ik het nog wel leuk vinden. Maar verder vind ik het prima zo.’ Is dat ook niet gewoon je verzoenen met wat niet af te dwingen is? ‘Jawel, dat is het ook, natuurlijk. Maar als ik om me heen kijk vind ik het er ook niet allemaal zo fantastisch uitzien, hoor. Ik zie er echt tegenop om daar weer aan te beginnen. Wat ook meespeelt, is dat ik steeds beter alleen kan zijn. Van niemand afhankelijk, niks om je druk om te maken. Nee, op dit ogenblik vind ik het allemaal heel goed te doen, het leven.’ 4 februari 1951 Geboren in Den Haag.1970 Mimeopleiding aan de theaterschool in Amsterdam.1974 Gaat werken bij jeugdtheatergroep Carrousel.1987-1991 Presenteert Villa Achterwerk als Wil Speer van De Drie Dikke Dames.1989 Richt theatergroep Carver op, samen met Beppie Melissen en René van ’t Hof.1989 Eerste grote rol in speelfilm Theo en Thea en de ontmaskering van het Tenenkaasimperium.1996 Speelt samen met Arjan Ederveen in de 30 minuten-aflevering Vanwege Maartje.2000 Met Wim de Bie te zien in het programma De Bühne van De Bie.2004 Rol van heks in de televisieserie Ibbeltje naar het boek van Annie M.G. Schmidt.2005 Rol van Mevrouw Pos in de televisieserie Sint Hubertusberg van de makers van Jiskefet.2014 Te zien in televisieserie Nieuwe Buren.2018-2019 Juf Helma in de serie De Luizenmoeder.2023 Speelfilm De Openbaring, waarvoor ze de prijs voor beste bijrol ontvangt van het Lavenham Film Festival.2024 Hoofdrol in bioscoopfilm De Terugreis. Leny Breederveld is vrijgezel en woont in Amsterdam. Visagie Vannessa Chan (House of Orange) Met dank aan LAB 111, Amsterdam. Geselecteerd door de redactie Help, het vaccineren is stuk! ‘Influencers brengen een verhaal beter over dan de grijze muizen bij de overheid’ Schrijver Michael Lewis dook in de cryptowereld van Sam Bankman-Fried: ‘Ik ben de enige die zijn verhaal echt kan vertellen’ Alternatieven voor het kapitalisme worden te gemakkelijk verworpen</p>]]></description>
      <guid>https://www.volkskrant.nl/volkskrant-magazine/actrice-leny-breederveld-over-chagrijn-als-kind-vond-ik-bert-al-veel-leuker-dan-ernie-ik-vind-te-veel-vrolijkheid-gewoon-niet-zo-interessant~b9258101/</guid>
      <pubDate>Thu, 21 Mar 2024 00:00:00 +01:00</pubDate>
    </item>
    <item>
      <title><![CDATA[Toen ik gisteravond drie stuks melkgebit aan het poetsen was, zag ik een wel heel flets mens in de spiegel]]></title>
      <description><![CDATA[<p>Ik ben er het menstype niet naar om anderen te zeggen hoe ze hun leven moeten leiden (als Marcel dit leest gaat hij gíllen), maar het advies dat ik wel graag deel, is dat je soms gewoon de handdoek in de ring moet gooien. Niet meteen – waar ik vandaan kom bouwen we mensenlevens op doordouwen, flink zijn, geen geouwehoer en zeker niet miezemauzen, een onverslijtbare levensinstelling die even hoekig als waardig is – maar juist dan is het zinnig om de boel af en toe gewoon, hóp, zonder pardon aan de kant te schuiven, jammer dan, morgen weer een dag. Gisteravond deed ik dat. ’s Ochtends was ik mee geweest op de excursie van de middelste dochter. Terwijl we in een vochtig bijgebouw graan vermaalden tot meel had het onafgebroken geregend, toen ik thuiskwam had ik de verwarming op 21 moeten zetten om weer warm te worden. De rest van de dag was opgegaan aan wassen en boodschappen en huiswerk en opruimen, tussendoor werd ik er hardhandig aan herinnerd hoe het is om zzp’er te zijn – piepjes van mails, vragen van bazen, herinneringen aan afspraken die ik niet ging waarmaken. Welbeschouwd was de koek daardoor om 4 uur ’s middags wel zo’n beetje op, maar toen moest ik nog drie uur. Over de auteurEva Hoeke is journalist en voor Volkskrant Magazine chroniqueur van het moderne leven. Nu weet iedereen met jonge kinderen dat er maar één moment is waarop je dan weer uitdeukt, en dat is de avond, wanneer het stil is in huis, stil en schoon, en je voor het eerst sinds de wekker toekomt aan je eigen gedachten. Het is het moment dat je de krant uitleest, aan een nieuw boek begint, misschien zelfs aan nieuwe ideeën, tenminste, nadat je alle zestig apps hebt beantwoord waar je overdag niet aan toekwam (wonderlijk, hoe weinig je je vriendinnen ziet ten opzichte van mensen die je amper kent, terwijl zij degenen zijn die later aan je graf zullen staan). Maar toen ik gisteravond drie stuks melkgebit aan het poetsen was, zag ik een wel heel flets mens in de spiegel. Dán moet je dus die handdoek pakken. Nou, het was lang geleden dat ik om 8 uur in bed lag. De meisjes hadden me onderzoekend aangekeken toen ze me mijn eigen tanden zagen poetsen. Zelfs Frida (2), die in onze tijdelijke woonsituatie naast ons slaapt, keek vanuit haar ledikant verbaasd toe hoe ik in bed stapte, een kruik naar mijn voeten schopte en een boek pakte. Buiten rook het naar de houtkachels die hier her en der werden aangestoken om de avond in te luiden, op televisie werd de stand van de wereld uit de doeken gedaan, de buurvrouw ging uit tennissen en in de kroeg werd gedronken en hier lag ik dan, in bed, in een pyjama van de Hema en mijn haar in een staart, zonder wie dan ook te hebben teruggebeld, zonder de vaatwasser te hebben uitgeruimd, zonder te wachten tot Marcel thuiskwam van zijn etentje. Wát een genoegen. Ik hoorde hoe de regen tegen de ramen roffelde, hoe Frida mummelend de dag doornam met haar knuffel, hoe haar ademhaling dieper werd. Ik las tien bladzijden, luisterde een tijdje naar een podcast, daarna viel ook ik in slaap. Heel even werd ik wakker toen er een lichaam naast me in bed schoof, de volgende keer dat ik mijn ogen opende was het 3 voor 7. Er lagen meteen tien dingen op me te wachten, die ik alle tien zonder problemen afhandelde. Dus gooi gerust die handdoek in de ring. Doe het als je moe bent, doe het als je er klaar mee bent, maak korte metten met het grote moeten. Knap je van op. En verder moeten jullie het allemaal lekker zelf weten hoor, zo’n bemoeial ben ik niet. Geselecteerd door de redactie</p>]]></description>
      <guid>https://www.volkskrant.nl/columns-opinie/toen-ik-gisteravond-drie-stuks-melkgebit-aan-het-poetsen-was-zag-ik-een-wel-heel-flets-mens-in-de-spiegel~b56bfe6a/</guid>
      <pubDate>Thu, 21 Mar 2024 00:00:00 +01:00</pubDate>
    </item>
    <item>
      <title><![CDATA[Ik verdraag veel, maar geklooi met eten niet, dus stelde ik haar voor de keus: eerst spaghetti of eerst komkommer?]]></title>
      <description><![CDATA[<p>En dan nu een lijst van dingen waarmee ik mijn 2-jarige dochter Frida deze week woedend heb gemaakt. Ik maakte sperziebonen voor het avondeten. Ik zei nee toen ze vroeg of ze al naar school mocht. Ik veegde haar neus af, ze zei dat het háár snot was. Ik vroeg haar of zij die homp klei misschien tussen de kussens van de bank had gestopt. Ze zei nee, Joseph had het gedaan. Joseph is onze kat. Ik nieste tijdens een aflevering van Nijntje. Ik telefoneerde. Ik gaf haar melk in de gele beker, in plaats van de paarse. Ik vertelde haar dat ik óók een papa heb gehad. En dat mijn moeder Lucie heet. Ze geloofde het niet – haar zus Lucie heet al Lucie. Ik keek naar haar. Over de auteurEva Hoeke is journalist en voor Volkskrant Magazine chroniqueur van het moderne leven. Verder heb ik haar lelijk geschoffeerd door de paprika in kleine stukjes te snijden, te zeggen dat ze niet mocht verven in de auto en haar met haar loopfiets over de stoep te laten rijden, in plaats van over straat. Je zal maar 2 zijn. Het is verleidelijk om woedeaanvallen te sussen met logica, maar dat sorteert maar een heel enkele keer effect. Meestal laat ik haar maar even in haar sop gaarkoken, afleiden helpt ook – daar kijk je nog van op hoor, hoeveel mooie vogels er dan ineens bij jou in de tuin zitten – en het wil ook nog weleens werken om de zaak 180 procent om te draaien: oké, we gaan nu naar school, pak je jas maar. Niet vergeten een foto te maken van die wantrouwende blik, leuk voor later. Wat hoe dan ook werkt, is denken aan het feit dat deze meid net zo vaak 2 is als 62 – zo woedend ze het ene moment is, zo spinnend van welbehagen zit ze de meeste tijd naast je, keuvelend over haar leventje, wijzend op een plaatje, erwtjes sorterend in een pan. Ik weet dat haar oudere zusters deze momenten ook hebben gekend, languit in de supermarkt, brullend in de dierentuin, het kan niet anders, ik heb de rimpels om het te bewijzen, maar door die andere momenten ben ik ze allemaal vergeten. Gisteravond probeerde ik een nieuwe tactiek: ik zou haar op dwarse momenten een keuze bieden, en de keuze zou haar een dusdanig gevoel van macht opleveren dat het alternatief, boos doen, niet eens meer in haar zou opkomen. We aten spaghetti, tot zover niets aan de hand. Maar omdat ik het had gewaagd stukjes komkommer op de rand van haar bord te leggen, dreigde er alsnog escalatie. Hop, daar gingen ze al, vier stuks op de grond. Daarna brutaal kijken, of ik wat van haar aanhad? Toen ze haar bord daarna ook nog met een ferme zwieper van zich af schoof, het moment dat ik meestal begin te knarsetanden omdat ik veel verdraag maar geklooi met eten niet, stelde ik haar voor de keus: wil je eerst spaghetti of wil je eerst de komkommer? Ik zag de vertwijfeling. Liep ze hier in een val? Of werd ze juist serieus genomen? Net als haar oudere zussen, de volwassenen aan tafel, de rest van de wereld? ‘Pasghetti’, zei ze argwanend. Ze begon te eten. En toen ze haar spaghetti op had, begon ze braaf aan de komkommertjes, die ze allemaal opat, zonder morren. Nee hoor, die liet ze gewoon liggen, ben je mal. Dat kind is 2, niet gek. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/ik-verdraag-veel-maar-geklooi-met-eten-niet-dus-stelde-ik-haar-voor-de-keus-eerst-spaghetti-of-eerst-komkommer~bf59961a/</guid>
      <pubDate>Thu, 14 Mar 2024 00:00:00 +01:00</pubDate>
    </item>
    <item>
      <title><![CDATA[Hij zei het maar zoals het was: ik kon gewoon totaal niet schrijven]]></title>
      <description><![CDATA[<p>Omdat Marcel zijn liefde voor reportages serieus neemt en het een genre is dat nooit stopt, nooit, bevond ik mij afgelopen zondagochtend met het hele gezin in de sporthal van ons dorp, waar een Hengelsportbeurs gaande was. Hengelsport bleek een mannensport, voor zover we dat nog niet wisten. Overal zag ik lieverds in spijkerbroek en bodywarmer bij kraampjes met hengels staan, om daar met andere visvriendjes te kijken naar en te overleggen over het nieuwste lokaas en de beste hengeluitvoering. De middelste dochter probeerde een rechte streep te lopen over de belijning van de sportvloer, Frida hing aan een dranghek, aan statafels werden broodjes bal verorberd. Net toen ik bedacht hoe eindeloos interessant subculturen toch zijn, maakt niet uit welke, of je nou langsgaat bij een truckshow of aanschuift bij een gezelschap larpers op Castlefest, overal zie je dezelfde geestdrift, overal hetzelfde clubgevoel, voor sommigen de enige club waar ze ooit bij zullen horen, een ontroerend gegeven, stond er ineens een man voor mijn neus. Hij zag eruit zoals de andere mannen. Middelbare leeftijd, donkerblond, jas in een sobere kleur. Over de auteurEva Hoeke is journalist en voor Volkskrant Magazine chroniqueur van het moderne leven. Met één verschil: er trilde iets in zijn gezicht, een zenuw, een spier, een gemoedstoestand die ik niet helemaal thuis kon brengen. Géén fan, zoveel durfde ik wel te zeggen. ‘Jij bent toch Eva Hoeke?’, vroeg hij voor de zekerheid. Ik was het. Daarna ging het rap bergafwaarts met onze kennismaking. Hij zei het maar zoals het was: wat ik allemaal schreef in de Volkskrant, de krant waar hij al zeven jaar lid van was: heel slecht. Over het dorp, over mijn kinderen, ik kon gewoon totaal niet schrijven. Gewoon niet, klaar. Laatst weer, dat stukkie over de viskraam – pffff. Mocht hij toch vinden? Tegen dat laatste kon ik weinig inbrengen, en bovendien, elke columnist krijgt weleens klappen, dat hoort er nu eenmaal bij, maar het gebeurt niet vaak dat ze je live worden toegediend. Verbouwereerd keek ik hem aan. Ik voelde hoe minuscule zweetdruppeltjes zichtbaar werden op mijn voorhoofd. Om me heen was het stil geworden, de gesprekken over vliegvissen en powerbait verworden tot een vaag zoemend geluid. Ik keek naar dat hoofd, zo vlak voor me, die trilling om zijn mond, de zenuwen zichtbaar, en als vanzelf zag ik het opfokken dat eraan vooraf was gegaan, de scène thuis aan de keukentafel, de krant voor zich uitgevouwen, zijn vrouw ernaast, moet je dit nou weer lezen, wat denkt ze wel niet, dom wicht, als ik haar ooit zie ga ik het zeggen, en dat moment was nu. ‘Van mij mag u alles zeggen, maar aardig is het niet’, hoorde ik mezelf halfzacht verdedigen. Het zijn altijd de normale mensen, schoot het door me heen. Niet de spierbundels, niet de dikke nekken, niet de man met de tatoeage op zijn slaap die een eindje verderop een hengel stond te aaien, niet zij, maar deze mensen, burgermansfatsoen in volle glorie. Ondertussen zag ik vanuit mijn ooghoek hoe mijn middelste dochter naar ons keek, een ongeruste blik in haar ogen. Belachelijk schouwspel moet het zijn geweest, deze boze man en die schamperende moeder ertegenover, bezig aan een kinderen verder niet uit te leggen conflict. Met het oog op de educatieve waarde wilde ik me net herpakken – kom op, als je wil dat die meiden voor zichzelf opkomen moet je dat wel eerst zelf voorleven – toen Marcel plotseling achter me opdook: wat was hier aan de hand? En zóéf, daar maakte de boze man zich als een haas uit de voeten.Jammer voor de reportage. Geselecteerd door de redactie</p>]]></description>
      <guid>https://www.volkskrant.nl/columns-opinie/hij-zei-het-maar-zoals-het-was-ik-kon-gewoon-totaal-niet-schrijven~b806fc8b/</guid>
      <pubDate>Thu, 7 Mar 2024 00:00:00 +01:00</pubDate>
    </item>
    <item>
      <title><![CDATA[Ze zag er goed uit, rustige huid, niet meer zo gejaagd – het hielp wel, die
Drentse lucht]]></title>
      <description><![CDATA[<p>Ik bezocht mijn oude buurmeisje, ze woont tegenwoordig noodgedwongen in het noorden.End weg, vanuit hier. Vier provincies door, bij de pomp kocht ik koffie en een gevulde koek. Ook dit keer lukte het me niet langs strand Nulde te rijden zonder aan Rowena Rikkers te denken. Vanaf een aardappelveld steeg een zwerm vogels op in krankzinnige symmetrie. Overleven doe je alleen in groepen. Bij Zwolle zette ik de verwarming aan, na tien minuten zette ik ’m toch maar weer uit. ‘Twee uur in de auto met slagroomtaartjes, zou je dat nou wel doen?’, had de bakkersvrouw me ’s ochtends gevraagd. ‘Heb je geen koelelementjes?’ Een klant zei dat ze in de kofferbak wel zouden overleven, maar dan moest ik de boel natuurlijk niet gaan verwarmen. Ik keek op mijn scherm, nog een klein uur. De begeleider van mijn buurmeisje had me een plattegrond van het complex gestuurd, in gedachten telde ik alvast vijf minuten op bij de reistijd. Over de auteurEva Hoeke is journalist en voor Volkskrant Magazine chroniqueur van het moderne leven. Ruinen, Pesse, Dwingeloo. Dwingeloo, dat kon je wel zeggen ja. Half 11 en ze had me al zeven keer gebeld, ze-ven keer, waarvan vier keer in de voorschoolse spits van opstaan en lunchtrommels en hup doe je jas aan, geen moeder die het dan in haar hoofd haalt om te bellen zonder dat er iets aan de hand is, maar zij wel, ik kon niet inschatten of ze was vergeten dat ze me had gebeld, of dat ze was vergeten hoe het was om kinderen te hebben. Half 12 draaide ik eindelijk het terrein op. Aanmelden, sluis door, even wachten en ja hoor, daar was ze, twee donkerbruine ogen met enorme glitterwimpers keken me vanachter glas opgetogen aan. Even later zaten we tegenover elkaar in een hufterproof ontvangstruimte, haar begeleider zei dat ze in de kamer ernaast was als we haar nodig zouden hebben. ‘Gefeliciteerd meid’, zei ik. ‘Jij ook’, zei ze, verlegen bijna. Op 2 februari was zij 39 geworden en ik 45, onze verjaardag is al jaren de enige constante in haar leven. Boven ons hoofd hingen slingers, op het whiteboard was met een rode Edding ‘Gefeliciteerd met jullie verjaardag!’ geschreven. ‘Schiet al aardig op, hè’, zei ik. Ze lachte uitbundig, zoals alleen zij kan lachen, de diamanten piercing boven haar lip schitterde in het tl-licht. Ze zag er goed uit, rustige huid, niet meer zo gejaagd – het hielp wel, die Drentse lucht. Ik had het nog niet gedacht of haar gezicht veranderde, ik kende de acceleratie inmiddels, van kabbelende beek naar laaiend vuur in drie seconden – ze had haar kinderen dit jaar wéér niet mogen zien op haar verjaardag, klootzakken, dan kon ze net zo goed weer beginnen. Ik zei dat ze moest volhouden, eyes on the prize. ‘Mogen we even naar buiten?’, vroeg ik toen de begeleiding kwam kijken of alles oké was. Ze ging overleggen. Eigenlijk niet, zei ze toen ze weer terugkwam, maar vooruit. Gearmd liepen we richting het dorp, waar we deden alsof alles normaal was. In de Kruidvat roken we aan shampoos, ik kocht oordoppen voor mezelf, nieuwe wimpers voor haar, toen we terugkwamen werden onze tassen gecontroleerd. In de gang slofte iemand voorbij, ik schrok toen ik in zijn ogen keek. Terug in de auto zette ik de verwarming hoger dan normaal. Bij een benzinestation keek ik naar de foto die haar begeleider van ons had gemaakt. Wij, ieder aan een kant van de tafel, onhandig elkaars hand vastpakkend, om de thee en taartjes heen. Er zijn honderd manieren om iemands hand vast te pakken, een moeder haar kind, een man zijn vrouw, een advocaat zijn cliënt, Jezus die van Petrus. Dit is de onze: soms lachend, soms trillend, soms jaren niet, soms vol begrip, soms teleurgesteld, maar altijd vasthoudend aan een onuitgesproken pact dat veertig jaar geleden werd gesloten. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/ze-zag-er-goed-uit-rustige-huid-niet-meer-zo-gejaagd-het-hielp-wel-die-drentse-lucht~ba151461/</guid>
      <pubDate>Thu, 29 Feb 2024 00:00:00 +01:00</pubDate>
    </item>
    <item>
      <title><![CDATA[Zo weet je nul komma niks van interieurinrichting, zo zit je tot over je oren in
de crushed silk en het beton ciré]]></title>
      <description><![CDATA[<p>Zo weet je nul komma niks van interieurinrichting, zo zit je tot over je oren in de crushed silk en het beton ciré. Niet dat we voor die twee hadden gekozen. Eigenlijk hádden we nog helemaal niks gekozen, dat was nu juist het probleem, we zaten in de fase dat we alles nog voor het kiezen hadden, niet de makkelijkste fase, vraag maar aan de generatie vrouwen na mij. Om het gat in mijn stylingkennis te vullen was ik een paar weken eerder begonnen bij het tijdschriftenschap in de lokale sigarenzaak, de meest logische plek. Ik had voor een gerenommeerde woontitel gekozen met een bank en een kleed en een lamp op de voorkant. Mooie bank, vond ik, zou ik prima op kunnen zitten. Binnen zag ik ook nog een fijne keuken en grote plant. Zie je wel, constateerde ik tevreden, nog drie van die boekies en dan kwam je al een heel end, wat inrichting betreft. Met die houding waren we er ook in gegaan, van tevoren – als je niet te veel eisen hebt kun je jezelf ook nooit teleurstellen – waar mensen allemaal niet moeilijk over konden doen! Maar toen begon het. Over de auteurEva Hoeke is journalist en voor Volkskrant Magazine chroniqueur van het moderne leven. Want ónder de bank ligt een vloer, en die vloer ligt tussen vier muren, en tegen één van die muren moet een keuken, en over het hoe en wat en waarvandaan moet je allemaal nadenken. We namen een man in de arm, iemand met kijk op die dingen. Ik liet hem de dingen zien die ik her en der had uitgescheurd. Hij spaarde me en noemde het geheel ‘eclectisch’. Hij kwam met een plan, we vonden het een mooi plan. Daarna veranderde dat plan nog honderd keer, want van de tijdschriften was ik inmiddels naar het internet gegaan, en daar werd ik doodgegooid met mooie dingen, nieuwe dingen, eigenlijk compleet andere dingen dan die ik eerst had gezien. Nee, hij vond het niet erg om aan te passen, het moest goed zijn, tenslotte. Ik leerde veel. Dat er zoiets bestaat als een bankenlandschap. Dat je om geld te besparen muren kunt isoleren met oude gymmatten van Marktplaats. Dat je ‘al je creativiteit’ kwijt kunt op een XL prikbord, dat Strelitzia’s een ‘Bali-gevoel’ geven en dat de Neva-stoelen van Artisan prachtig zijn, maar ook teringduur. Ook maakte ik kennis met Zellige-tegels en wengévloeren. Wengévloeren, dacht ik tevreden terwijl ik ze toevoegde aan de notities op mijn telefoon, kijk, zover was ik dus al, dat ik wist wat een wengévloer was, zó voelde het dus om erbij te horen. Maar met interieurinrichting is het als met vreemde talen: heb je net een zwierig zinnetje uit je hoofd geleerd en uitgeserveerd, beginnen ze terug te lullen. Of ik wist dat oude houten planken vaak ongelijk zijn, en dat je dus veel zaagwerk hebt om ze mooi passend te maken? Dat je daarbij moet rekenen op 15 procent verlies? En dat je deuren waarschijnlijk moeten worden ingekort omdat die planken zo dik zijn? Ik haalde de wengévloer weer van mijn lijstje. En daar zijn we nu, in die fase, ergens tussen vloer en visgraat, tussen koraalrood en eucalyptusgroen en tussen tuin en tegel, want die moet ook nog. Ondertussen probeer ik te onthouden dat de stopcontacten laag bij de grond moeten komen en dat je nooit in de val moet trappen van beton ciré in natte ruimten, want dat gaat scheuren en daar komt vocht onder en dan kun je weer helemaal van vooraf aan beginnen. Marcel, ondertussen: ‘Ik wil een hangmat in de woonkamer.’U hoort weer van me als het af is, dat lijkt me het best. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/zo-weet-je-nul-komma-niks-van-interieurinrichting-zo-zit-je-tot-over-je-oren-in-de-crushed-silk-en-het-beton-cire~bc700c21/</guid>
      <pubDate>Thu, 22 Feb 2024 00:00:00 +01:00</pubDate>
    </item>
    <item>
      <title><![CDATA[Het lukt me steeds vaker de aardigheid in te zien van handelingen die je net zo
makkelijk als corvee kunt ervaren]]></title>
      <description><![CDATA[<p>Zaterdagochtend, we stonden voor het stoplicht op weg naar zwemles. De zon scheen op het stoffige dashboard, de trein naar Uitgeest denderde voorbij en naast me rebbelde mijn dochter (6) over iets kleins, een anekdote uit de klas, en toen deed ik dit en zei zij dat, haha, en ondertussen verstond ik helemaal niets van het item op Radio 1 waarin iemand vertelde over het boek dat ik graag wilde lezen. Ik keek omhoog – de lucht was blauw tot drie dorpen verderop. Over tien minuten zouden we in winterjas een bloedhete ruimte binnenstappen, we zouden moeten haasten en mijn dochter zou na afloop weer niet te horen krijgen dat ze de keer daarop met kleren aan mocht zwemmen en haar haar zou klitten en haar sokken zouden niet aan willen – maar het kon me niet schelen. Sterker, dacht ik terwijl de slagbomen dicht bleven, wat is dit toch gezellig. Over de auteurEva Hoeke is journalist en voor Volkskrant Magazine chroniqueur van het moderne leven. Een nieuwe ervaring, als ik niet zo bescheiden was zou ik het levenskunst noemen: het lukt me steeds vaker de aardigheid in te zien van handelingen die je net zo makkelijk als corvee kunt ervaren. Wanneer dat is gebeurd weet ik niet. Ergens tussen het tweede en het derde kind, denk ik. Het is ook niet altijd zo, mij niks vragen na aan lange dag vol zussentwist. Maar toch. Zaterdagochtend naar zwemles, het dagelijkse wachten op het schoolplein, het getreuzel vooraf en de nukken erna – ik erger me er niet meer aan. Of in ieder geval steeds mínder, zoveel minder dat het opvalt. Het is niet alleen de afwezigheid van ergernis. Het is alsof ik de dingen ánders zie, alsof ik ineens achter de panelen kan kijken. Niet langer – of, zorgvuldiger gezegd – niet alléén meer zie ik de zwemles en het gedoe, ik zie vooral ons ritueel. Zij voorin, alleen op zaterdag, mijn hand op haar been en haar onafgebroken geklets, op de terugweg lekker praten over wat we thuis allemaal gaan eten. Ik zie niet alleen meer de paniek als ze ’s ochtends voor de tienmiljoenste keer haar fietssleutel kwijt is, ik zie het aanleggen van nieuwe paden in een betrekkelijk nieuw hoofd. En wanneer we bij de apotheek in de rij staan, is dat een mooi moment om te zien hoe zij zich in de wereld beweegt. Ik weet niet of ik eindelijk verlicht ben of gewoon gebroken, het zal een beetje van beide zijn, maar het voelt alsof ik de code heb gekraakt. Gister, was ophangen, Frida (2) wilde helpen. Dat schiet niet op, nee natuurlijk schiet dat niet op. Maar je geeft zo’n kind een hemd en een knijper, kijk eens meid, in het besef dat kleine kinderen alles wat ze met hun ouders doen zien als spelen, als samen zijn, en dat ze van alle mensen in de wereld echt het liefst met jou omgaan, de kwaliteit van de handeling ondergeschikt aan al het andere. Ineens krijgen de knijper en het hemd betekenis, een terloopse intimiteit, mooi meegenomen in een levensfase die bol staat van knijpers en hemden. Na een half uur hing alles en moest ik met de middelste naar zwemles. Die zaterdagochtend kwamen we bijna te laat, kreeg mijn dochter weer niet te horen dat ze mocht afzwemmen, aten we thuis een tosti, bracht ik mijn fiets naar de fietsenmaker, deed ik boodschappen en zwaaide ik naar mijn moeder. Toen de ene zus de andere verweet dat ze aan haar stiften had gezeten en Frida flipte omdat we spruiten aten, werd ik niet kwaad. ’s Avonds in bed speelde ik de scènes af van die dag, het was niets bijzonders en spectaculair tegelijk. Geselecteerd door de redactie</p>]]></description>
      <guid>https://www.volkskrant.nl/columns-opinie/het-lukt-me-steeds-vaker-de-aardigheid-in-te-zien-van-handelingen-die-je-net-zo-makkelijk-als-corvee-kunt-ervaren~ba9d9d3c/</guid>
      <pubDate>Thu, 15 Feb 2024 00:00:00 +01:00</pubDate>
    </item>
  </channel>
</rss>
