<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[De verhuizing verliep wonderwel goed, maar op één ding hadden we niet gerekend]]></title>
      <description><![CDATA[<p>Van tevoren had ik besloten: ik ga alles zien als één groot avontuur. Het afscheid nemen van ons oude huis, het tijdelijke verblijf bij mijn moeder, het regelen van een nieuwe school, de verbouwing, het gedoe, alles. Gewoon hup, schouders eronder en gaan, dit gebeurt maar één keer in je leven, wees blij dat het allemaal kan. Tot nu beviel die houding. De ritjes naar de kringloop, het gelul over elektra, het aanvragen van een parkeervergunning, alles onderging ik met een serene glimlach waarachter een reëel soort vertrouwen schuilging, de in vele jaren opgebouwde wetenschap dat de meeste dingen uiteindelijk vanzelf op z’n pootjes terechtkomen, tenzij je onderweg onder een bus komt, maar daar ging ik niet van uit. Zelfs de verhuizing naar de tijdelijke woning was wonderwel goed verlopen. In een dag waren we over, al dezelfde avond konden we internetten en televisiekijken, dan weet je dat je goed bezig bent. Over de auteurEva Hoeke is journalist en voor Volkskrant Magazine chroniqueur van het moderne leven. Maar op één ding hadden we niet gerekend, en dat was de verdwijning van onze Olga. We hadden ze – Joseph en Olga, broer en zus, als kittens bij ons gekomen – zo goed en zo kwaad als dat gaat voorbereid op de verhuizing. We zouden hun eigen stoel met hun eigen mand meenemen, extra lekker eten neerzetten, en hen vooral het eerlijke verhaal vertellen. Onvermoeibaar legde onze oudste dochter uit hoe het zou gaan – ‘We gaan eerst even bij oma wonen en daarna naar Amsterdam, dat is een echte stad’ – en ook ik had ze hardop gerustgesteld, met een vaag soort hoop in het achterhoofd dat comapatiënten vaak ook meer begrijpen dan wij beseffen. Maar toen we Olga de ochtend na de verhuizing heel even in de tuin lieten, even snuffelen, had ik me omgedraaid en was ze weggeweest. Hoe hard ik ook met de zak kattenbrokken schudde, ze liet zich niet meer zien. ‘Die komt wel weer terug’, zei ik luchtigjes, niks aan de hand, maar ’s middags was ze er nog niet, en zelfs toen het begon te schemeren, het moment dat ze normaal wilskrachtig naar haar voederbak gaat zitten staren, was ze nergens te bekennen. Haar broer Joseph, een kat als een hond, hij loopt met je mee als je een brief op de post doet, liep klaaglijk miauwend door de kamer, alsof hij haar ook miste. Roepend liepen we rondjes door de buurt, voor de zekerheid deed ik alvast melding van haar verdwijning bij de dorpsdierenarts. Door de regen fietste ik naar ons oude huis, dat er donker en stil bij lag. Geen Olga. En zo vulde mijn gemoed zich langzaam met een akelig gevoel. Wat dom dat we haar al zo snel in de tuin hadden gelaten, deze bangepoeperd van een poes, die al schrikt als je onverwachts opstaat. Straks lag ze ergens in een sloot, onderkoeld en in shock, of erger, onder een bus, want voor katten is zo’n scenario natuurlijk wél reëel. De oudste dochter liet zich ook niet langer sussen – wáár was Olga? Die avond kregen we haar met moeite naar bed, ze ging alleen slapen als ik plechtig beloofde nog een keer naar het oude huis te fietsen. Dat deed ik, tevergeefs. Tranen toen ik weer thuiskwam, waren we maar nóóit verhuisd, rothuis, rottuin, rotpapa en -mama. Kunt u het zich voorstellen, hoe blij we waren toen we om half 12 het licht uitdeden en Olga ineens voor de deur stond? Totaal niet in shock trouwens, eerder nuffig, met een blik van: oké, ik kom weer terug, maar denk maar niet dat ik nog met jullie praat. Het moet een mooi gezicht zijn geweest, Olga die even later aan de restjes kip zat, onze oudste dochter er met een glunderend slaaphoofd naast en wij erachter, gesloopt maar tot in onze tenen opgelucht. Dat zeg ik, één groot avontuur.</p>]]></description>
      <guid>https://www.volkskrant.nl/volkskrant-magazine/de-verhuizing-verliep-wonderwel-goed-maar-op-een-ding-hadden-we-niet-gerekend~b50ce32d/</guid>
      <pubDate>Thu, 7 Dec 2023 00:00:00 +00:00</pubDate>
    </item>
    <item>
      <title><![CDATA[‘Ik weet heus wel dat jullie het zijn, hoor’, zei de oudste stellig. Razendsnel dacht ik na, hoe ging ik me hieruit redden?]]></title>
      <description><![CDATA[<p>‘Ik weet heus wel dat jullie het zijn, hoor.’We stonden in de keuken, net uit school, en ik had mijn oudste dochter (8) gevraagd of ze in de klas nog naar het Sinterklaasjournaal hadden gekeken. Ze had het mans gezegd, stellig zelfs, een 8-jarige die de macht uitdaagt, jullie denken zeker dat ik gek ben, nou mooi niet, maar daarna had ze me voor de zekerheid toch even aangekeken – was er iets op het gezicht van haar moeder te zien dat haar vermoedens kon bevestigen? Nee, helemaal niks. Over de auteurEva Hoeke is journalist en voor Volkskrant Magazine chroniqueur van het moderne leven. Wel dacht ik razendsnel na, hoe ging ik me hieruit redden, maar zulke processen zijn bij ouders en andere gezagsdragers vaak helemaal niet aan de buitenkant te zien, kijk maar naar politici, de grootste draaikonten hebben de kalmste gezichten. Ondertussen kocht ik bedenktijd: ‘Waarom denk je dat?’ ‘Omdat papa zei dat we niet in het kleine kamertje mochten komen.’ Ze keek me aan: nou? Wat heb je daarop te zeggen? In haar hoofd moest het triomfantelijk en angstig tegelijk zijn. Zelf dacht ik vooral aan die papa, jezus hé, dat zég je toch ook niet als je weet dat je oudste kind op de rand van geloven staat, wat een domme zet, maar gelukkig kwam hij daar net aangelopen. ‘Weet je wat jouw dochter denkt?’, zei ik zo laconiek mogelijk. ‘Dat Sinterklaas niet bestaat, omdat ze van jou niet in het kleine kamertje mag komen.’ Ik zag het pijlsnelle schakelen nu bij hem gebeuren, schitterend klein spel. ‘O’, herpakte hij zich, ‘dat was alleen maar omdat ik toen een podcast moest opnemen.’ Ik keek naar mijn dochter en zag het ratelen, papa en podcast, hmm, dat was wel een dagelijkse realiteit. ‘Maar heb je het Sinterklaasjournaal nou gezien?’, drong ik aan. Ze schudde van nee. Even later ging ze naar boven, spelen. Toen ze voldoende uit zicht was boog ik me naar Marcel toe. ‘Wanneer zit je er nou in?’ Hij, op fluistertoon: ‘Dinsdag.’ Een maand eerder had hij me razend enthousiast opgebeld vanaf zijn werkplek in Hilversum. ‘Weet je waar ze me voor hebben gevraagd?’, zei hij zonder het antwoord af te wachten. ‘Het Sinterklaasjournaal!’ Hij zou een mopperende klant in een bakkerswinkel spelen, zichzelf dus. Hij had meteen ja gezegd, geen twijfel. Marcel, plechtig: ‘Er heeft nog nooit iemand nee gezegd, en ook nog nooit iemand geld voor gevraagd. Het is natuurlijk ook een eer.’ De betaling kwam in de vorm van waardering van het thuisfront, je deed het voor de eeuwige roem in de huiskamer, en als je zelf geen kinderen had, was er altijd wel een neefje of een nichtje bij wie je daarna nooit meer stuk kon. Maar kwam dinsdag snel genoeg om onze dochter in het geloof te houden? De zaak wankelde, dat was duidelijk. Ik keek niet uit naar het moment dat we haar zouden moeten zeggen hoe het zit – dat er niet werkelijk een stokoude man bestond die elk jaar vanuit Spanje helemaal hiernaartoe kwam om her en der kadootjes door niet bestaande schoorstenen te kieperen was nog wel te verkroppen, maar óúders die tegen je liegen... Als we de wereld zoals ze die kende nog een jaartje overeind konden houden, graag. Het werd dinsdag. Op een rijtje zaten we voor de televisie. ‘Sssst’, zei ik. ‘Daar is Dieuwertje.’ Even later wezen drie meisjes in koor naar de televisie, twee gilden er ‘Papa! Papa!’ en een keek er stilletjes toe, met een glinstering in haar ogen die verried dat haar geloof in Sinterklaas hiermee misschien geen nieuwe impuls had gekregen, maar dan toch in ieder geval het geloof in haar vader.</p>]]></description>
      <guid>https://www.volkskrant.nl/volkskrant-magazine/ik-weet-heus-wel-dat-jullie-het-zijn-hoor-zei-de-oudste-stellig-razendsnel-dacht-ik-na-hoe-ging-ik-me-hieruit-redden~b109fd25/</guid>
      <pubDate>Thu, 30 Nov 2023 00:00:00 +00:00</pubDate>
    </item>
    <item>
      <title><![CDATA[Scheen die regenboog nou recht op het huis van mijn moeder? Ik speelde tóch even met de gedachte, ik kon het niet helpen]]></title>
      <description><![CDATA[<p>Achter het huis van mijn moeder begint de Enge Wormer. Door het raam van de bovenste verdieping keek ze jarenlang in zuidoostelijke richting over grasland, grutto’s en rietkragen, tot er tussen haar en de natuur een woonwijk verrees, net binnen de door de gemeente vastgestelde uitzichtgrens, klagen was zinloos. Het land erachter bleef zoals het was, een kunstwerk van waterbouwkundige Jan Adriaanszoon Leeghwater die het meer in de 17de eeuw had drooggemaakt. Het had Wormer een veenpolder, molens en welvaart opgeleverd, hem de toevoeging Leeghwater. Over de auteurEva Hoeke is journalist en voor Volkskrant Magazine chroniqueur van het moderne leven. Ik liep erdoorheen. De witte schelpen van het Kerkepad knerpten onder mijn felroze hardloopschoenen, in mijn oren klonk het als gospel. Het rennen ging me goed af, zelfs of misschien wel juist in dit novemberweer, waarin de wind je de ene keer vooruitjoeg en de andere keer het zweet van je slapen wiste. In dit jaargetijde leek het alsof er meer zuurstof in de lucht zat, wat helemaal niet kan, zuurstof is heel gelijk verdeeld over de atmosfeer, maar toch voelde het frisser, alsof de lucht je af en toe wat extra adem toestopte, hier meid, rennen maar. Mijn route ging over het slingerpad langs het grasland met broedvogels, over de brug links en dan maar door, het hele rondje om, langs de manege, langs het huis van ome Piet, langs de brug waarvan diezelfde ome Piet ooit had gezegd dat je er nooit met auto en al doorheen kon zakken, een gedachte die telkens weer bij me opkwam als ik over het zwarte koude water reed – nee, zei hij, dat kan niet, wat denk je van al die shovels en graafmachines die eroverheen zijn gegaan om die brug daar überhaupt te krijgen, die zijn veel zwaarder dan jouw autootje, ik zou het nooit vergeten en ik zou er ook nooit meer bang voor zijn – langs de boerderijen en langs de Adelaar van de voormalige zeepziederij en dan via de snackbar zo de bewoonde wereld weer in. Tegen de tijd dat ik thuiskwam voelde ik me fit, vrolijk, superieur zelfs, dat had ik toch maar weer mooi geflikt. De hemel trok dicht en even later weer open, regen sloeg in mijn gezicht. Toen, ineens, die andere troef van november: een regenboog. En wat voor een. Een regenboog uit een boekje, vol en onverdund van kop tot kont, ik zag het begin en ik zag het eind, het alfa en omega, wacht eens even, een dubbele zelfs, halleluja, het prisma-effect dat het zonlicht uitsplitste in een jubelend rood, oranje, geel, groen, blauw, indigo en violet en dat tegen die dreigende, loodgrijze hemel – zo een had ik er nog nooit gezien! Ik stopte niet, bleef rennen, nog even en ik zou recht onder die boog door gaan, de regenboog zou een triomfboog worden en ik een winnaar, in mijn hoofd klonk bazuingeschal, scheen-ie nou recht op het huis van mijn moeder? En het was op dat moment dat ik tóch even met de gedachte speelde, ik kon het niet helpen. November is de maand van regenbogen en de knisperfrisse lucht én het is de maand van mijn vader, die op 6 november 1999 stierf. Ook dit jaar had ik er weer aan gedacht, ook dit jaar had ik erbij stilgestaan, maar ook dit jaar was er weer geen onverklaarbare windvlaag of een knipperende lamp geweest, niks, helemaal niks. Ik had ergens gelezen dat 30 procent van alle Nederlanders wél ooit contact heeft gehad met een overledene, je kon er op een rare manier jaloers van worden, maar na 24 jaar was het duidelijk dat ik het met mijn herinneringen moest doen. En af een toe een knaller van een regenboog.Die middag zagen de grutto’s hoe een vrouw op roze hardloopschoenen ‘papa’ riep tegen de grauwe lucht, waarna de regenboog langzaam verdween in het grote niets.</p>]]></description>
      <guid>https://www.volkskrant.nl/volkskrant-magazine/scheen-die-regenboog-nou-recht-op-het-huis-van-mijn-moeder-ik-speelde-toch-even-met-de-gedachte-ik-kon-het-niet-helpen~be27554e/</guid>
      <pubDate>Thu, 23 Nov 2023 00:00:00 +00:00</pubDate>
    </item>
    <item>
      <title><![CDATA[Stemmen is vermoeiend, het is en blijft een compromis, nooit een keuze waar je helemáál achter staat]]></title>
      <description><![CDATA[<p>Over een paar dagen wandel ik naar de lokale voetbalvereniging, pak ik een rood potlood en kleur ik het hokje van Esther Ouwehand in, politicus namens de Partij voor de Dieren. Dat ga ik doen omdat ze ter zake kundig is, oog heeft voor onderdrukten (dier én mens), durft te zeggen wat niemand wil horen, aan systeemanalyse doet en tegelijkertijd pragmatisch is, een mens in de wereld, je kunt met haar de kroeg in. Paar recente Estherologieën: ‘Als je laat zien hoe het eraan toegaat in de intensieve veehouderij of in veel slachthuizen, dan reageert iederéén – op een enkele psychopaat na – hetzelfde: dit is niet oké. Mensen zijn morele wezens. (…) Het enige wat je hoeft te doen, is daarnaar handelen.’ ‘We hebben wel genoeg meuk via AliExpress besteld.’ En laatst, tegen Rutte: ‘Het is: ‘Ja, we veroordelen dit, én de burgers in Gaza leven in barre omstandigheden.’’ Een stem komt tot stand door een amalgaam van overtuigingen, ervaringen en onderbuikgevoel, het is niet altijd te ontwarren wat op welk moment zwaarder weegt. Maar met haar durf ik het wel aan. Na het kleuren zal ik de vrijwilligers gedag zeggen, de zaal uitlopen, de andere dorpelingen zelfgenoegzaam toeknikken (‘Zo, ik heb mijn burgerplicht weer gedaan’), en me de rest van de dag opwinden over de slechte keuzes van de rest van Nederland. Thuis zullen we alle nieuwsprogramma’s kijken en Mariëlle Tweebeeke prijzen en alle memes en meningen in de gaten houden, en naast mij zal iemand zitten die nog veel gefrustreerder is, die mogelijk al dezelfde dag spijt zal hebben van zijn stem, zo verging het hem vorige keer in ieder geval. Het waren de gemeenteraadsverkiezingen, op de terugweg van het stemhokje ging hij even uitblazen in het dorpscafé, waar degene op wie hij had gestemd ook toevallig aan de koffie zat. ‘Ik had net zo goed op een boom kunnen stemmen’, zei hij toen hij even later thuiskwam. We zullen hardop analyseren en hardop zuchten en die avond in bed zullen we dingen zeggen als: wat zijn mensen toch dom, en: het gaat helemaal fout in de wereld. Misschien zeggen we iets anders: zou het dan toch nog goedkomen? Stemmen is vermoeiend, het is en blijft een compromis, nooit een keuze waar je helemáál achter staat, en het eindigt niet zelden met iets wat je niet gewild hebt. De kwaliteiten die ik Esther Ouwehand toedicht baseer ik op basis van wat ik van haar dénk te weten: ik bekeek het partijprogramma, deed de Stemwijzer (71 procent PvdD), las haar boek Dieren kunnen de pest krijgen. Verder ben ik net als u afhankelijk van de media. Een filmpje hier, een oneliner daar. Maar debatten zijn niet zelden voor de bühne, moties bedoeld om de achterban te laten weten dat ze nog leven, berichten op sociale media georkestreerd, idealistische slogans hebben niet altijd evenveel werkelijkheidswaarde – dus waar stemmen we op? Wat gebeurt er als de Partij voor de Dieren straks meeloopt in demonstraties waar ik zelf nog niet dood gevonden wil worden? Als ze meestemmen met iets waar ik faliekant op tegen ben? Een paar overwegingen, voor u straks zelf naar de plaatselijke voetbalvereniging stiefelt. Fiksen is een fijn woord, maar het werkt alleen bij een lekke band of een kapotte printer, al het andere dat je met dit woord denkt te kunnen aanpakken is populisme. Tijdens een debat zeggen dat iets ‘gewoon gelul’ is of op een pamflet met lhbti-kleuren de retorische vraag stellen ‘Zullen we weer gewoon doen?’, is niet gewoon. Bij partijen die over gezinswaarden beginnen komt het altijd aan op de rol van de vrouw, die van de man staat nooit ter discussie. Stem nou maar op Ouwehand, als het niks wordt, mag u hier komen uithuilen. Eva Hoeke is journalist en voor Volkskrant Magazine chroniqueur van het moderne leven.</p>]]></description>
      <guid>https://www.volkskrant.nl/volkskrant-magazine/stemmen-is-vermoeiend-het-is-en-blijft-een-compromis-nooit-een-keuze-waar-je-helemaal-achter-staat~b226d179/</guid>
      <pubDate>Thu, 16 Nov 2023 00:00:00 +00:00</pubDate>
    </item>
    <item>
      <title><![CDATA[Stop met het woord ‘loonkloof’: het is geen natuurverschijnsel, maar eeuwenoud, vastgekoekt seksisme]]></title>
      <description><![CDATA[<p>Vrouwen krijgen minder betaald dan mannen voor hetzelfde werk.Dat mag niet, sinds 1975 is ongelijke betaling bij wet verboden, maar het gebeurt toch. Sterker, uit onderzoek van Nyenrode bleek deze maand dat het salarisverschil het afgelopen jaar is toegenomen: van 5 procent naar 7,4 procent.7,4 procent!Daar kun je leuke dingen van doen.Eens in de zoveel tijd ontstaat daarom gedoe. Dringt de idiotie van dit gegeven weer even tot ons door, en zeggen we: wacht effe hoor, hoe komt dit en wat gaan we eraan doen? Vanaf daar volgt het gesprek steevast dezelfde route. In eerste instantie wordt de schuld bij de vrouwen gelegd, want die kunnen niet onderhandelen. Durven ze niet, bang om voor bitch te worden versleten. Dat is misschien niet terecht, maar ja, dan moeten ze maar wat bijdehanter worden. Daarna roepen de vrouwen: ho ho, wij moeten niet beter leren onderhandelen, die bazen moeten leren gelijk te belonen! Over de auteurEva Hoeke is journalist en voor Volkskrant Magazine chroniqueur van het moderne leven. Mannen, zittend op de punt van hun bureau: ‘Ja maar vrouwen zijn vaker lager opgeleid en ze werken deeltijd en ze zijn oververtegenwoordigd in beroepen die lager worden betaald, zoals zorg en onderwijs.’ Vrouwen, uitgeput: ‘Nee-heee, die cijfers zijn daar allang op gecorrigeerd. Als je dat niet doet is het verschil nog véél groter, sukkel.’ Daarna mogen beide partijen een en ander komen uitleggen in een talkshow maar daar komen vaak alleen de mannen op af want, nou ja daar heb je het weer, vrouwen praten liever niet in een microfoon. Bekende anekdote: als je een vrouw vraagt haar mening te geven in een talkshow, is ze de ene helft van de dag kwijt aan twijfelen en de andere helft aan het doorgeven van telefoonnummers van mensen die meer van het onderwerp afweten. Als je een man vraagt zijn mening te geven, zegt-ie: is goed, en pas in de auto op weg naar de studio vraagt hij: waarover eigenlijk? Zo blijven de dingen zoals ze zijn, al is het maar omdat niemand van zichzelf gelooft dat-ie discrimineert. Maar heel soms trekken bedrijven zich dit onrecht aan. In deze krant stond een interview met diversiteitsmanager Laura Lee, die bij ’s lands oudste bank Van Lanschot Kempen de loonkloof probeert te dichten, want ook daar verdienen vrouwen 4 procent minder dan hun mannelijke collega’s – voor hetzelfde werk dus, ik benadruk het nog maar eens. Lee begon bij de loonadministratie, stuurde managers op cursus, beknotte de rol van salarisonderhandelingen in de sollicitatieprocedures en zorgde ervoor dat recruiters kandidaten niet langer mogen vragen naar hun vorige salaris. Goed werk, ze heeft het verschil inmiddels omlaag gekregen naar 3 procent. Ze boffen maar, daar bij Van Lanschot Kempen! Mocht u daar nou niet werken, dan zul je je mannelijke collega’s zelf moeten vragen wat zij eigenlijk verdienen. En durf je dat niet, dan komt de wet je straks helpen: vanaf 2026 worden werkgevers in de EU verplicht om openheid te geven, en krijgen werknemers het recht om uitgebreide salarisinformatie op te vragen. Wie dan nog discrimineert, moet naar de gevangenis. Nog één ding, tot slot: stop met het woord loonkloof. Een kloof suggereert een handeling die buiten het menselijk toedoen omgaat, iets dat je ziet gebeuren en waar je niets aan kunt veranderen. Maar een loonkloof is geen natuurverschijnsel: dit is het resultaat van actief beleid, van scheve machtsverhoudingen, van ruimte die de een wel, en de ander niet is toegestaan. Wie het kloof noemt sust wat het werkelijk is: eeuwenoud, vastgekoekt seksisme dat werkgevers – zowel de mannelijke als de vrouwelijke want o, wat zit dat spul diep – ertoe brengt mannen bij voorbaat serieuzer te nemen dan vrouwen. Dus hier, nieuw woord voor je: geen loonkloof, maar loonroof.Zet ’m op meid.</p>]]></description>
      <guid>https://www.volkskrant.nl/volkskrant-magazine/stop-met-het-woord-loonkloof-het-is-geen-natuurverschijnsel-maar-eeuwenoud-vastgekoekt-seksisme~b59df96d/</guid>
      <pubDate>Thu, 9 Nov 2023 00:00:00 +00:00</pubDate>
    </item>
    <item>
      <title><![CDATA[Wat heeft een mens nodig? Wat kleding, een goed boek en elkaar is een mooi antwoord, maar de werkelijkheid is anders]]></title>
      <description><![CDATA[<p>Nu we een huis hadden gekocht moest er verhuisd worden, en om die taak niet nog ellendiger te maken dan ’ie toch al zou zijn, besloot ik dit keer op tijd te beginnen. ‘Ik ga op tijd beginnen’, zei ik ’s ochtends aan de keukentafel, ‘dan hebben we er straks minimaal stress van.’ Over de auteurEva Hoeke is journalist en voor Volkskrant Magazine chroniqueur van het moderne leven. Straks was: over een maand, wanneer we de sleutels met een lichte buiging aan de nieuwe bewoners zouden overhandigen. Met minimaal stress bedoelde ik dat als ik nu alvast het kaf van het koren zou scheiden, we de rest straks alleen nog maar in dozen hoefden te kieperen, zonder bij elke tekening of ansichtkaart stilletjes te gaan zitten grienen, want dát is de ellende met verhuizen, elke levensscherf gaat door je handen en bij alles is het van o me dit en o me dat, kijk nou toch en weet je nog van toen, dat duurt úren. Ik herinnerde me de vorige keer nog, de verhuizing van stad naar dorp, al die stapels en stofwolken en wij ertussen die elkaar aan één stuk door vertelden over onze gloriedagen. Allemaal begrijpelijk en ze hadden een functie, die doorleefde afscheidsriten, maar opschieten deed het niet. En opschieten zou het dit keer sowieso al niet. Aan de andere kant van het Noordzeekanaal waren Handige Jongens (m/v/x) al begonnen met het opknappen van ons nieuwe huis, mensen met verstand van muren en materialen en lichtplannen en leidingen, alles wat wij niet hebben, maar het was een klus die zeker tot de lente zou duren, als het niet langer was, in de tussentijd zouden wij bij mijn moeder gaan wonen. Dat werd dus straks twee keer verhuizen, alleen al daarom moest je niets meenemen dat je niet nodig had. Maar wat heeft een mens nodig? Wat kleding, een goed boek en elkaar is een mooi antwoord, maar in werkelijkheid stonden er tweehonderd kartonnen dozen in de gang, klaar om ons leven in te vervoeren. Zuchtend ging ik die ochtend zitten. De eerste horde: mijn werkkamer. Vanwege de geluidsdichtheid was die inmiddels in gebruik als podcaststudio, ik probeerde me niet te ergeren aan de lege koffiekopjes en rondslingerende Nicotinellstrips. Een strook zonlicht viel door de ruimte, rond dit tijdstip was deze kamer op z’n mooist. In een hoekje van het plafond glinsterde spinrag, de muur was behangen met Morris &amp; Co, Brick &amp; Olive, de enige uitspatting die ik me zes jaar geleden had gepermitteerd. Ik haalde een vinger over de boekenplank, stof dwarrelde naar beneden. Ik pakte Achter Mekka van Betsy Udink. Toen ik weer opkeek was het bij tienen en had ik een openbare executie meegemaakt op Chop Chop Square. Betsy ging in de doos, de eerste. Daarna een serie Carmiggelts, een oude camera en een pluk kinderhaar van mijn vader in een antiek doosje van hout en parelmoer. Weer door, nu naar de kast vol administratie. Tien jaar bewaren was de regel, dus daar gingen ze weer, onaangeraakt sinds de vorige verhuizing, opnieuw in een doos. De cd’s, wat te doen met de cd’s. Een cd-speler had ik al niet eens meer. Tijdschriften, een la vol briefjes, kindertekeningen, van mezélf. Bewaren was onzinnig, er was nooit een moment dat je daar nou eens lekker voor ging zitten, maar weggooien was een daad. 11 uur inmiddels, nog maar twee dozen gevuld, en ik was het nu al zat. Net toen ik wilde stoppen, even pauze, piepte mijn telefoon. In de appgroep met de ploeg die ondertussen met mokers door ons nieuwe huis raasde, verscheen een foto van een bakstenen muur en een kaal plafond met houten balken. ‘Werkkamer Eva 2.0’ stond erbij. ‘Heel vette ruimte geworden, nu al!!!’Ik keek naar de chaos op de grond en pakte een nieuwe doos.</p>]]></description>
      <guid>https://www.volkskrant.nl/volkskrant-magazine/wat-heeft-een-mens-nodig-wat-kleding-een-goed-boek-en-elkaar-is-een-mooi-antwoord-maar-de-werkelijkheid-is-anders~b4650c3f/</guid>
      <pubDate>Thu, 2 Nov 2023 00:00:00 +00:00</pubDate>
    </item>
    <item>
      <title><![CDATA[‘Poep!’ In dit gezin schrikt niemand van dat woord, maar nu klonk mama anders. ‘Het loopt de gang in!’]]></title>
      <description><![CDATA[<p>‘Poep!’ In dit gezin schrikt niemand van dat woord, maar nu klonk mama anders. ‘Het loopt de gang in!’De wc zat verstopt, ik had het meteen bij thuiskomst geroken. Eieren, riool, ellende. Omdat het natuurlijk weer precies was gebeurd toen ik één nacht voor werk in het zuiden zat, had ik de behoefte een schuldige aan te wijzen. Maar de schuldige hield zich schuil, of was er überhaupt niet. Nee, niemand had wat gezien of gemerkt, echt niet, het moest net zijn gebeurd. Bleef over Frida, die 2 is en daarmee een leeftijd heeft bereikt dat ze dingen ontdekt en vooral uitprobeert, variërend van tekenen op de bank tot het uit autoramen gooien van klein speelgoed. Een pleerol in zijn geheel in de wc-pot flikkeren en dan lekker doortrekken zag ik haar ook nog wel doen, maar ook zij schudde tijdens mijn verhoor braaf van nee. Over de auteurEva Hoeke is journalist en voor Volkskrant Magazine chroniqueur van het moderne leven. Ik zette de plopper erop. Gelukkig, het leek mee te vallen. Daarna gingen we aan tafel, Marcel vertrok naar de televisiestudio. Toen hij ’s avonds laat terugkeerde van de schijnwerpers zei hij dat hij eerst even ging douchen. Maar terwijl hij de stress van zich afspoelde schrok ik op van geborrel. Ik ging kijken en zag een omgekeerde wensput: alsof ik melk zag overkoken, maar dan bruin. Het kwam over de rand, ik deinsde achteruit. De geur was overweldigend. Het ging sneller en sneller, nog even en het kwam de gang in. ‘Stop!’, riep ik naar boven. ‘Doe de douche uit!’ ‘Laat me nou even’, riep hij terug, ‘ik wil even ontspannen.’ Uit de babykamer kwam gehuil. ‘Nee, je moet nú de douche uitdoen’, riep ik terug. ‘De wc stroomt over!’ De twee oudsten werden nu ook wakker. ‘Wat is er mama?’, vroeg er een met een rozig slaaphoofd. ‘Poep!’, riep ik. In dit gezin schrikt niemand van dat woord, maar nu klonk mama anders. ‘Het loopt de gang in!’, riep ik. De kinderen meteen opgewonden. ‘Mag ik kijken?’ Op blote voeten kwamen ze de trap af. ‘Ieeeeeuw.’ ‘Stop!’, riep ik, ‘daar blijven, straks sta je erin!’ Frida, vanuit haar ledikant: ‘Poep!’ Ik: ‘DOUCHE UIT!’ Even later stonden we met zijn vijven toe te kijken hoe het borrelen was gestopt. Ik had in allerijl een dijk van handdoeken gebouwd tegen de bruine stroom, wat overbleef was een volle pot waarin het water langzaam terugzakte en een laag van 10 centimeter poepwater op de grond. Hij: ‘De bron is gestopt, de douche is uit.’ Dat moet ik hem nageven: onder extreme omstandigheden blijft hij rustig. Er zat niets anders op dan een handschoen aantrekken, daaroverheen een plastic tas van de Vomar, en daarmee de bruine brij, we wisten het nu zeker, dit moest een pleerol zijn, in de diepte van de pot op te scheppen. Hij ja, want nogmaals, ík was dus niet eens thuis geweest. ‘Jezus’, zei hij toen hij in de pot keek. ‘Het is wel veel.’ Van de schijnwerpers naar de stront, een niet al te grote stap, hoorde ik hem mompelen. Vanaf 1,5 meter afstand moedigde ik hem aan. ‘Je moet er wel diep ingaan, anders heeft het geen zin. Wat voel je?’ Walgend liet hij even later de omgekeerde plastic tas in een emmer vallen, hij had iets gevoeld maar wat precies had hij niet 1-2-3 kunnen thuisbrengen. De volgende dag ging het er nog lang over, zelfs op Frida had de poepzaak indruk gemaakt. ‘Niks in de wc gooien hè’, zei ik nog maar een keer terwijl ik een boterham met appelstroop voor haar klaarmaakte.‘Nee’, zei ze opgewekt. ‘Niet ballon in wc.’</p>]]></description>
      <guid>https://www.volkskrant.nl/volkskrant-magazine/poep-in-dit-gezin-schrikt-niemand-van-dat-woord-maar-nu-klonk-mama-anders-het-loopt-de-gang-in~bc556901/</guid>
      <pubDate>Thu, 26 Oct 2023 00:00:00 +00:00</pubDate>
    </item>
    <item>
      <title><![CDATA[Alles wat Eva hier schrijft over de oorlog in Israël is nutteloos (maar ergens anders over schrijven voelt nog nuttelozer)]]></title>
      <description><![CDATA[<p>Het Jeugdjournaal stond aan, we keken zwijgend.‘Ik ben voor de Gaza’s’, zei de oudste dochter (8) terwijl ze ondertussen een handstand probeerde te doen op de bank. ‘Zij hebben maar zo’n stukje land en Israël zó.’ Ze spreidde haar armen en keek me verontwaardigd aan. ‘Ga nou eens zitten’, zei ik geïrriteerd. ‘Ik kan niks verstaan zo.’ Even later keken we naar beelden van een gebombardeerde wijk in Gaza-Stad. Eén grijze massa, ingestorte daken, een wereld in puin. Frida (2), op mijn schoot, wees naar de televisie en zei: ‘Omgestoten.’ Op het moment dat ik dit stukje schrijf is het donderdag 12 oktober, de vijfde dag na de aanval van Hamas op Israël, de vergelding is begonnen. U leest dit pas over ruim een week, dat is de productietijd van dit magazine. Het is niet te zeggen hoe de wereld er dan uitziet, of Gaza dan nog bestaat, of Israël dan nog bestaat. Alles wat ik hier schrijf is nutteloos, maar ergens anders over schrijven nog nuttelozer. Over de auteurEva Hoeke is journalist en voor Volkskrant Magazine chroniqueur van het moderne leven. Sinds zaterdag gaat het over het vinden en formuleren van antwoorden.Is het terreur of verzet?Vlaggen hijsen of strijken?Wat is erger, onthoofde kinderen of platgebombardeerde kinderen?Zíjn die kinderen wel onthoofd, nou, nou?! Er zijn momenten dat het tot ruzie leidt, terwijl we het eens zijn. Sinds zaterdag lees ik alle kranten, de commentaren, de analyses, de reportages. Ik zit meer dan ik wil op sociale media. Ik wil weten hoe iedereen erover denkt, maar ben woedend als ik weet hoe ze erover denken. Ik zie mensen die ik hoog heb achterlijke nuances maken, ik zie mensen die ik hoog heb achterlijke oorlogstaal uitslaan. Mensen met obscene solidariteitsverklaringen, mensen die hun lievelingsvijand niet los kunnen laten. Van sommige mensen wil ik nooit, maar ook dan ook nóóit meer iets horen over microagressies als macroagressies door de vingers worden gezien, van sommige mensen schaam ik me dieper dan diep dat ze bij ons in de Tweede Kamer zitten. Prijswinnende argumenten, die zijn er ook, snel naar Marcel toe, heb je dit al gelezen? Ook bij de buitenwacht is het aftasten geblazen.Waar sta ik, waar sta jij? Als ze nérgens staan, die mensen bestaan, ben ik ook weer woedend. Radio 1 en televisie, veel televisie. Journaal, Nieuwsuur, Op1, nog één keer journaal en dan veel te laat in bed liggen, stijf als een plank. De vrouwen op wie ik vertrouw: Ankie Rechess en Nasrah Habiballah. Flarden van vroeger, de momenten dat mijn eigen ouders voor de televisie zaten. Overdag, ongekend. De dood van Ceaușescu, de Golfoorlog, genocide in Rwanda, Srebrenica. Je wist niet precies wat er aan de hand was, wel dat het menens was. Ik herinner me geen discussies, wel een vaag gevoel van eensgezindheid. Ik neem me voor hetzelfde te doen. Alle kanten belichten, denk ik erbij, niet te veel van het een en niet te veel van het ander. Het helpt niet wanneer één van ons daar als een bootwerker bij zit te vloeken. Het gebeurt toch.De beelden worden bruter. Kunnen ze nog bruter? Of ben ik nu al afgestompt? En dan nog iets: heeft Marcel wel in de gaten dat het altijd en alléén mannen zijn die oorlog voeren? Opdracht en uitvoering? Ik leer over de Nakba, over fatsoenlijk vechten, de rol van de Russen.Weg die telefoon, flikker op allemaal. Dit stukje is geschreven op donderdag 12 oktober 2023, vijf dagen na de aanval van Hamas op onschuldige burgers in Israël, god weet hoe de wereld eruitziet als jullie dit stukje onder ogen komen. Ik heb er niets over te zeggen.</p>]]></description>
      <guid>https://www.volkskrant.nl/volkskrant-magazine/alles-wat-eva-hier-schrijft-over-de-oorlog-in-israel-is-nutteloos-maar-ergens-anders-over-schrijven-voelt-nog-nuttelozer~b47ba2c2/</guid>
      <pubDate>Thu, 19 Oct 2023 00:00:00 +00:00</pubDate>
    </item>
    <item>
      <title><![CDATA[Het is toch niet normaal hoeveel snoep kinderen tegenwoordig krijgen?]]></title>
      <description><![CDATA[<p>En weer kreeg ik een verdacht grijnzend kind (6) terug van een speelafspraak. Zo leuk was het geweest! Niet vanwege de trampoline in de tuin of het konijn in de schuur, ja óók, maar vooral om wat ze die middag allemaal had zitten snaaien. Ze somde op: ‘Een zakje chips, twee zure matten en toen haar vader thuiskwam kregen we ook nog een ijsje.’ ‘Zo,’ zei ik mompelend. ‘Jij boft maar.’ Zij: ‘Met spikkels.’ Thuis deed ik mijn beklag bij haar eigen vader. ‘Ik vind het echt niet normaal, hoor,’ zei ik terwijl ik een stapel tekeningen en een vergeten banaan uit een tas haalde. ‘Hoeveel snoep die kinderen tegenwoordig krijgen.’ Nooit het woord tegenwoordig gebruiken, schoot het door me heen, het maakt je een ouwe zeikerd, maar het was al te laat en bovendien méénde ik het. ‘Zakken chips, ijsjes, en gewoon op een doordeweekse dag, hè?’ Hij vouwde de krant dicht en haalde zijn schouders op, doet hij wel vaker als het over eetpatronen gaat. Daarom probeer ik het vandaag nog eens hier. Het is niet normaal hoeveel snoep kinderen krijgen! Nee, bij mij thuis niet, daar zorg ik wel voor. Dat kan prima zonder purist te worden: ze krijgen gewoon limonade en hagelslag, als ze jarig zijn trakteren ze iets uit het snoepschap aangezien ik niet het menstype ben dat de avond ervoor zelf lolly’s van havermout en rauwe cacao gaat staan draaien, en via hun vader komt er ook nog heel wat chips voorbij. Prima: ik wil mijn kinderen opvoeden, niet africhten. Maar daar houdt het feest wat mij betreft wel op, al was het maar omdat de buitenwereld zo royaal in de rest voorziet. Waarom hebben scholen de regel dat je de ene dag fruit meeneemt en de andere dag koek? Hoe leg je kinderen uit dat Liga’s helemaal niet zo gezond zijn? Waarom staan er kommen met spekjes klaar na afloop van een kindervoorstelling? Hoe behoed je kinderen voor het idee dat roze yoghurt gezond is omdat er aardbeien op het pak staan? Hoe houd je snoep thuis een traktatie als er daarbuiten al zo vaak wordt getrakteerd? Over de auteurEva Hoeke is journalist en voor Volkskrant Magazine chroniqueur van het moderne leven. Weerbaar maken, ik weet het, kinderen leven nu eenmaal niet in een vacuüm. Uitleggen dat ze best mogen snoepen, maar dat je ook goed voor je lichaam moet zorgen. Hen treft überhaupt geen blaam, als kind had ik mijn zakken zelf ook volgestopt als ik de kans had gekregen. Maar ik kréég de kans niet. Ik werd niet meegenomen naar de McDonald’s, we hadden geen snoeptrommel en aangezien ik niet beter wist, miste ik het ook niet. De suikerpaden in mijn brein werden nooit aangemaakt, en toen ik eenmaal over eigen wil en geld beschikte had ik er na een paar jaar brassen wel genoeg van. Nu, veertig jaar later, zie ik hoeveel me dat heeft opgeleverd en vooral wat het me heeft bespaard. Straks is het Sint-Maarten en Sint-Maarten gaat geruisloos over in Sinterklaas en Sinterklaas weer in Kerst, fijn dat we daarna ook nog oliebollen voor de boeg hebben. Daarmee leven we vanaf september in een regelrecht snoepseizoen en probeer jij dat als ouder maar eens af te remmen. Want ziedaar mijn andere bezwaar, al dat gesnoep buitenshuis pakt mij de kans af óók een keer de royale moeder te zijn. Nee mama is stom, want van mama mogen we nooit eens wat, die riedel krijg ik. Nou, van mama mogen ze alles, met name gezond opgroeien en op hun 50ste nog hun eigen tanden hebben en zich ondertussen niet verliezen in een beloningssysteem dat niets meer met belonen te maken heeft, maar alles met het onderhouden van een verslaving die hun eigen ouders erin hebben gestopt, maar ga dat je kind maar uitleggen, succes ermee.Maar ik doe het toch.</p>]]></description>
      <guid>https://www.volkskrant.nl/volkskrant-magazine/het-is-toch-niet-normaal-hoeveel-snoep-kinderen-tegenwoordig-krijgen~b756e448/</guid>
      <pubDate>Thu, 12 Oct 2023 00:00:00 +00:00</pubDate>
    </item>
    <item>
      <title><![CDATA[Ik had inmiddels zo vaak op de link geklikt dat ik het huis van buiten kende, maar het was te hoog gegrepen, te veel gedoe. Toch?]]></title>
      <description><![CDATA[<p>De telefoon ging, op het scherm las ik de naam van onze makelaar. Ik voelde mijn hartslag versnellen. Oké, dacht ik, daar gaan we. Net daarvoor had ik voor de zoveelste keer naar de foto’s gekeken. Ik had inmiddels zo vaak op de link geklikt dat ik het huis van buiten kende, de voordeur, de woonkamer, het luikje naar de keuken, de koekoeksklok aan de bakstenen muur, de plavuizen in de gang en zelfs de stroefheid waarmee ik de la open en weer dicht had gedaan, ik kon het bijna voelen, zo vaak was ik er geweest, niet in het echt dan wel in mijn hoofd – en toch. Het was moeilijk voor te stellen dat dit ooit van ons zou kunnen zijn. Te hoog gegrepen, te veel gedoe. Te mooi om waar te zijn. Over de auteurEva Hoeke is journalist en voor Volkskrant Magazine chroniqueur van het moderne leven. Een paar maanden eerder had Marcel ’m ontdekt. ‘Moet je kijken’, zei hij. ‘Het lijkt mijn moeders huis wel.’ Het was zo. De stijl van Paula van Roosmalen, de tegeltjes, de borduursels aan de muur en de sanseveria op de vensterbank, ik kon zijn moeder er zowat zien rondscharrelen. Hier had zich een kalm en tevreden leven voltrokken, en terwijl we van de ene naar de andere kamer klikten voelde ik wat hij voelde, heus wel, een aantrekkingskracht, ontegenzeggelijk, hier konden de kinderen groot worden, met rust in huis en het leven om de hoek. ‘Maar het is niks voor ons’, zei ik niettemin toen we bij het laatste plaatje aankwamen. Te oud, gedateerd zelfs, heb je die plafonds gezien, dan moeten we verbouwen en dat kunnen we niet, dat is verschrikkelijk, daar gaan mensen compleet aan onderdoor en wij zéker, alles wat wij kunnen zit in ons hoofd, verder kunnen we niks, niet aan beginnen. Trouwens, willen we echt terug naar Amsterdam? En dus keken we verder, in Arnhem en in Bussum en we keken zelfs naar een huis in Wormer, want dat doen zulke processen met een zoekend mens, je denkt aan al het gedoe dat voor je ligt en ineens denk je, zó erg is het hier nou ook weer niet, we hebben toch alles en die meiden gaan goed en wat haal je je nou toch allemaal op je hals, maar dan was er altijd weer iets waardoor het toch weer ging knagen. Maanden verstreken, ’t Gooi viel af, niks voor ons. Gelderland ook. Mijn leven voor Gelderland, maar nog meer voor mijn moeder, en die woont hier. En dat huis, dat bleef ondertussen maar te koop staan. ‘Zie je wel’, zei ik, ‘geen gek die zich hier aan waagt.’ Marcel: ‘Nog één keer kijken.’ ’s Avonds belde ik mijn vriendin. ‘Ik weet het gewoon niet’, zei ik, waarna ik aan mijn inmiddels vaste riedel begon. Hoe zouden we een verbouwing overleven als ik niks wist van vloeren en keukens en ik Marcel ook nog niet zo 1-2-3 een moodboard zag maken? Ik zuchtte. ‘Het moet gewoon goed zijn, meer niet.’ Mijn vriendin klonk verbaasd. ‘Maar dat is dan toch juist je voordeel? In elke verbouwing moet je concessies doen, maar bij jou zal het veel minder voelen als concessies omdat het je niet zoveel kan schelen.’ Alsof er een licht aan ging. We sliepen onrustig, die nacht. Honderdduizend vragen, weinig antwoorden, veel beren, veel bergen. Maar ook een beginnende fanfare, vage beelden van een tafel vol dochters met aanhang, en een klein, repeterend zinnetje. Er is altijd één gek. De telefoon ging nog steeds over, trillend schoof het ding over het tafelblad. Hup, opnemen, straks hangt-ie alweer op. ‘En?’, vroeg ik terwijl ik op mijn nagel kauwde.‘Gefeliciteerd’, zei de makelaar. ‘Het huis is van jullie.’</p>]]></description>
      <guid>https://www.volkskrant.nl/volkskrant-magazine/ik-had-inmiddels-zo-vaak-op-de-link-geklikt-dat-ik-het-huis-van-buiten-kende-maar-het-was-te-hoog-gegrepen-te-veel-gedoe-toch~b65582a1/</guid>
      <pubDate>Thu, 5 Oct 2023 00:00:00 +00:00</pubDate>
    </item>
  </channel>
</rss>
