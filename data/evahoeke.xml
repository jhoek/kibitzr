<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Zoals zoveel vrouwen in Iran verkende Mojgan de grenzen van het toelaatbare]]></title>
      <description><![CDATA[<p>Op de Valiasrstraat, de met bomen omzoomde winkelstraat in Teheran, de langste van het hele Midden-Oosten – 19,3 kilometer fruitkramen, kranten, koffie en verkeersopstoppingen van noord naar zuid, ontmoetten we in een koffiehuis een student met een gezicht dat er twee keer jonger uit zag dan haar werkelijke leeftijd. Ze was geheel in het zwart gekleed, met lelijke grote schoenen aan haar voeten en een stukje bruin krullend haar dat onder haar hoofddoek uitkwam en waarmee ze zoals zoveel vrouwen de grenzen van het toelaatbare verkende, oprekte, tartte.</p>
<p>Het was 2012, we hadden kind noch kraai en konden alle kanten op, het jaar daarop zouden we Libanon bezoeken, weer een jaar later Israël. Waarom ik was gefascineerd door Iran kon ik me naderhand niet meer herinneren, of het moest het boek</p>
<p>Not Without My Daughter</p>
<p>zijn dat ik las als puber. Gebalde vuisten, brok in de keel, toen ik de anti-Iran-propaganda er nog niet in herkende en slechts werd meegesleept door het tijdloze, menselijke drama van een Amerikaanse moeder en haar kind die vluchten voor een tirannieke echtgenoot.</p>
<p>Anti-reclame was het hoe dan ook niet geweest. Teheran trok, de taal, de mystiek, de politiek, en zo zaten we daar, op vijf uur vliegen van huis in een koffiezaak, op dat uur van de dag waarop de bomen van de Valiasrstraat werden verlicht met duizenden paarse of groene lampjes, surrealistisch, sprookjesachtig, en was student Mojgan nieuwsgierig geweest naar ons, en wij naar haar. Wat ze studeerde weet ik niet meer. Wat me bijbleef was dat jonge brein vol plannen en bravoure, de optimistische woede die past bij het begin van een volwassen leven. De avond ervoor hadden we een illegaal feestje bezocht in een appartement, er was drank geweest, de vrouwen die volledig bedekt binnenkwamen verdwenen in wc’s waar ze een minuut later weer als Kim Kardashians uitkwamen, en er werd onbedekt gesproken, over alles. Maar ook in dit openbare koffiehuis, met de zedenpolitie op de loer, spraken ze serieus en onverschrokken over vrijheid en de afwezigheid daarvan, over de staat als gevangenis, over de man als baas – droegen vrouwen in Nederland écht vrijwillig een hoofddoek? Er schoof nog een student aan, en nog een, en allemaal snakten ze naar zelfbeschikking in een periode in hun leven waarin niets belangrijker is dan dat. ‘Op een dag zullen we vrij zijn’, zei Mojgan om de zoveel tijd met gepaste pathetiek, en daar dronken we dan nog maar een koffie op.</p>
<p>Tien jaar later zit Mojgan ineens weer voor in mijn gedachten nu de dood van de 22-jarige Mahsa Amini voor een ongekende golf van protest zorgt in Iran. De zedenpolitie sloeg haar dood omdat haar hoofddoek scheef zat, net als die van Mojgan destijds. Op dit moment zijn er vrouwen die en plein public hun haren afknippen, middelbare scholieren die triomfantelijk vloekend het schoolhoofd wegjagen, moeders die hun verplichte hoofddoek verbranden. Het Iraanse regime slaat de protesten bruut neer, tientallen mensen zijn gedood, duizenden gearresteerd, maar de protesten verspreiden zich over het hele land, man en vrouw, jong en oud, en zoals elke keer hoop ik dat ze het voor elkaar krijgen, dat ze eindelijk krijgen waar ze recht op hebben.</p>
<p>Mojgan en ik werden Facebookvrienden, zoals dat gaat, een website die ze alleen via een IP-adres in Duitsland kan bereiken, net zolang tot de autoriteiten haar er weer vanaf gooien, het klassieke kat-en-muisspel. Haar laatste bericht is van 18 oktober 2021, ze schrijft iets in het Farsi, op de foto staat ze naast een man, ze is voller geworden, gesluierd, niet onvrolijk, wie weet zelfs gelukkig.</p>
<p>Maar nooit meer student.</p>]]></description>
      <guid>https://volkskrant.nl/columns-opinie/zoals-zoveel-vrouwen-in-iran-verkende-mojgan-de-grenzen-van-het-toelaatbare~bc84e00f/</guid>
      <pubDate>Thu, 20 Oct 2022 00:00:00 +00:00</pubDate>
    </item>
    <item>
      <title><![CDATA[Slecht nieuws uit het dorp: dé tweedehandswinkel schee ermee uit]]></title>
      <description><![CDATA[<p>Slecht nieuws op het dorp: La Curiosa, de tweedehandswinkel in witgoed, banken, tafels, stoelen, kasten, kleinspul (één woord) en eettafels, ‘voor ieder wat wils en voor ieder budget’, schee ermee uit, hoorden we toen we er op zaterdag naar binnen liepen. Wé, ja – na mijn aanvankelijke gemopper (‘Weer een tweedehandswinkel, doe ons liever een café’) hadden de eigenaren, twee vrouwen, een tante en een nicht, ooit Amsterdammers, een leven beheerst door gezond verstand en bescheiden dromen, zich al snel voor me gewonnen. Het waren aardige vrouwen, onopzienbarend en voortgekomen uit tradities die min of meer waren verdwenen, koffie in kannen, gehaakte kleedjes op armleuningen, zorgen zonder vragen, iedereen zijn rol, niet te veel zelfonderzoek. Wanneer de kinderen meekwamen mochten ze eindeloos rondscharrelen en helpen met sorteren, nuttig werk waarbij ze non-stop kwekten over hun levens, de vrouwen rustig doorwerkend aan hun zijde. Het was niet eens dat ze zo gek waren op de nostalgische kul maar ze voelden zich thuis tussen de verzamelingen en de kalme aanwezigheid van de vrouwen, en het was dan ook de favoriete uitvalsbasis van hun vader op woensdag, wanneer ik een paar honderd meter verderop stukjes zat te tikken. Wanneer de meisjes zich amuseerden in het magazijn, handelde hij wat telefoontjes af op een van de driezitsbanken, de koffie uit het geïmproviseerde keukentje werd al snel een gewoonte, en nu ik wist waar de snuisterijen die ze mee terug naar huis sleepten vandaan kwamen, kleine hondenbeeldjes, paarlemoeren onderzettertje, drie knikkers in een netje, wond ik me daar niet langer over op, al wist ik de aanschaf van een lederen fauteuil nog wel tegen te houden.</p>
<p>Maar nu was het afgelopen met de pret.</p>
<p>De reden was het bekende verhaal: te lage omzet, te hoge huur, een pand dat toch al op de nominatie stond gesloopt te worden en een vastgoedbaas die niet van wijken wilde weten, ondanks het lekkende plafond. Misschien moet ik eens bellen, dacht ik terwijl ik plaatsnam op een, ik moet toegeven, verdomd comfortabele leunstoel, vakje voor de afstandsbediening en televisiegids aan de ene, vakje voor je portie kaas of nootjes aan de andere kant. Misschien zou het helpen als een vaste klant door de telefoon eens flink op het gemoed zou spelen. Ach, zou ik zeggen, gun die vrouwen die laatste maanden, wees coulant, in je laatste hemd zitten geen zakken broeder, maar ik wist wel dat dit soort taal niet werkt bij vastgoedbazen, daarvoor zijn het vastgoedbazen. Ik keek naar Frida, die aan de hand van een van de vrouwen door de zaak liep. Het had iets Amerikaans, deze uitstalling onder fel tl-licht, iets sjofels en optimistisch tegelijkertijd, als de Amerikaanse Droom zelf, een ideaal zonder garanties, en ik dacht aan de keer dat we samen door Florida hadden gereisd, net verliefd en sentimenteel. Met een gehuurde auto reden we langs verlaten warenhuizen en autoshowrooms en winkelcentra met personeel zonder perspectief dat wel wist dat het beter kon, beter moest, maar toch het gevoel had dat het hen meezat, dat ze winnaars waren, en ik wist als we deze zaak daar hadden gezien, dat we er met tranen in de ogen zouden hebben rondgelopen, ontroerd van al die levens, van de reis, van onszelf. De Man keek me aan, en ik zag dat hij hetzelfde dacht. ‘We vinden het ook heel erg voor jou’, zei een van de vrouwen terwijl ze haar hand even op zijn arm legde.</p>
<p>En toen moesten we ineens allemaal lachen.</p>]]></description>
      <guid>https://volkskrant.nl/columns-opinie/slecht-nieuws-uit-het-dorp-de-tweedehandswinkel-schee-ermee-uit~bd21456a/</guid>
      <pubDate>Thu, 13 Oct 2022 00:00:00 +00:00</pubDate>
    </item>
    <item>
      <title><![CDATA[Mijn man had gelijk, maar ik kan het niet, klagen over eten]]></title>
      <description><![CDATA[<p>Laat ik vooropstellen: de kaas in het fonduepannetje wás ook niet geheel vloeibaar, en wat ze in de keuken met de gepofte paprika hadden gedaan was me ook niet helemaal duidelijk, of het moest de conclusie zijn dat ze juist vergeten waren er iets mee te doen. ‘Dat ze daar 20 euro voor durven te vragen’, mopperde de Man. ‘Lekker makkelijk, je gooit drie stronken prei op een bord en dat verkoop je dan als vegetarisch?’ Ik knikte, maar at toch maar door – soms gok je goed, soms niet, ik schaar zulke ervaringen onder de categorie Leven.</p>
<p>Jammer wel dat een gok tegenwoordig meteen een duur geintje is. Sinds corona wisten we al dat de horeca er altijd als eerste bij is om prijsstijgingen met een glimlach te verhalen op de ander, maar toen hadden ze nog onze sympathie. Het wás ook sneu, al dat geklooi met afhaalloketten en knutselpakketten, daarvoor was de horecamens geen horecamens geworden, dat snapten we best. Wat daarbij wel zichtbaar werd is hoeveel begrip de horeca heeft voor zichzelf. Geen beroepsgroep die zoveel klaagde, geen beroepsgroep ook die zichzelf daarna zo royaal heeft gecompenseerd. Zodra ze weer open mochten betaalden we ineens 4,50 voor een dubbele espresso, als je prijs stelt op enige garnering moet je dat er zelf maar bij bestellen en onderhand hebben ze echt alle medeleven verspeeld door er vooruitlopend op de energierekening nóg wat eurootjes bij te toveren. Ondertussen worden er vol trots groene vinkjes op de kaart gezet, maar die moet je lezen als een heel mooie winstmarge, want geen idee waar ze alle extra inkomsten aan besteden maar niet aan een blik mais en paar kaaskorsten.</p>
<p>Al deze gedachten gingen door me heen toen de ober weer aan onze tafel verscheen.</p>
<p>‘En, smaakt het allemaal?’</p>
<p>Ik wilde ja antwoorden, want zo ben ik, altijd bereid het gezellig te houden, maar ik zat helaas niet alleen aan tafel. ‘Nou, eerlijk gezegd vind ik dit wel een beetje afzetterij’, begon de Man. ‘Drie stronken prei en een paprika vind ik niet echt een maaltijd.’</p>
<p>De ober: ‘Dat is vegetarisch.’</p>
<p>De Man: ‘Je hebt een plak kaas in een tosti-ijzer gegooid. En dat noem je dan’ – hij pakte de kaart erbij – ‘een galette. En de kaasfondue is niet eens gesmolten.’</p>
<p>Ik voelde dat ik het warm kreeg.</p>
<p>De ober, stoïcijns: ‘Ik heb er nog nooit klachten over gehad.’</p>
<p>Mijn man had gelijk, honderd procent, kaasfondue hóórt ook vloeibaar te zijn, daar zeg je niks geks mee, maar ik kan het niet, klagen over eten, ik krijg het mijn strot niet uit, liever glimlach ik en slik ik de hele handel in één keer door, volgende keer beter, en dus verwijderde ik mezelf even uit de situatie. (Vanuit een zwevende positie hoog boven de tafel hoorde ik nog net hoe ik op quasiluchtige toon de meiden aanspoorde nog wat frietjes te nemen, toe, eet nog wat, maar die hadden om onduidelijke redenen de slappe lach en de baby bladerde in een</p>
<p>Uitkrant</p>
<p>die ze op tafel had gevonden. Ik moest dit helemaal zelf dragen.)</p>
<p>Even later was de ober weer weg.</p>
<p>‘Nou, dat zei ik toch subtiel?’, vroeg de Man.</p>
<p>Ik zei hem maar eerlijk dat ik het woord goor zelf niet zou hebben gebruikt.</p>
<p>Daarna zwiepte onze oudste dochter per ongeluk een bord frites van tafel, dat met een hoop lawaai op de straatstenen uiteenspatte. Er viel een lange stilte toen de serveerder het hele zaakje met stoffer en blik bij elkaar veegde. ‘Ter compensatie’, zei ik, maar niemand lachte. Gek, want dat is gratis.</p>]]></description>
      <guid>https://volkskrant.nl/columns-opinie/mijn-man-had-gelijk-maar-ik-kan-het-niet-klagen-over-eten~bbba9929/</guid>
      <pubDate>Fri, 7 Oct 2022 00:00:00 +00:00</pubDate>
    </item>
    <item>
      <title><![CDATA[Ik wist al dat je steeds opnieuw afscheid neemt van het kind dat is, maar moest dat zo vroeg?]]></title>
      <description><![CDATA[<p>Toen ik met Frida op mijn arm de viswinkel binnenstapte riep de verkoper, een struise vrouw met een Volendams accent die net bezig was een rechthoekige lap zalm af te snijden: ‘Dat gaat ook hárd, hè!’</p>
<p>Ja-haa, zei ik, nou en of, en toen ik die kleine neerzette om te demonstreren dat ze ook al een beetje kan lopen begon ze te gillen, en toen de visvrouw met rode werkersvingers een visfrietje uit een stalen schaal haalde en dat over de toonbank aanreikte, keek Frida haar enkel wantrouwend aan, want sinds een paar dagen bewoog ze zich anders door het leven, hoekiger, exclusiever. Het hinderde de vrouw niet, die was alweer bezig met haar bestelling, want ze houdt van haar vak en alles wat ermee te maken heeft. Toen haar collega even later informeerde of dat kind al een visfrietje had gekregen, riep ze zonder van haar snijplank op te kijken dat dat niet het geval was. En terwijl Frida haar tweede visfrietje vermaalde – tot zover haar verontwaardiging – en ik de visvrouw vragend aankeek, zei die met moederlijke onderonserigheid: ‘Ach. Omdat ze er nog van groeien moet.’</p>
<p>Ik hou van omgedraaide werkwoorden.</p>
<p>Ze zeggen hetzelfde, maar er ligt meer nadruk op.</p>
<p>‘Zeg nou gewoon wat je zeggen wil.’</p>
<p>Ja!</p>
<p>‘Dat hangt ervan af waar je wezen moet.’</p>
<p>Extra puntje voor gebruik van het woord wezen.</p>
<p>En nu weer dit, omdat ze er nog van groeien moet. Prachtig.</p>
<p>‘Hoe is het met haar zusters?’, haalde de visvrouw me uit mijn gedachten.</p>
<p>Die vraag was zo een-twee-drie niet te beantwoorden, tenminste, als ik me er niet met een beleefd leugentje vanaf wilde maken. Na de zomervakantie, waarin de oudste dochter 7 was geworden, hadden we van het ene op het andere moment te maken gehad met een puber in huis, inclusief oogrollen en driftbuien en zwarte hoodies die ze tot diep over haar ogen trok. Ik had ernaar zitten kijken als een kip naar het onweer, maar al snel was er een lichtje opgegaan dat het vast iets met de nieuwe klas te maken had, met het innemen van posities, de school als aperots. Toen we de juf erover spraken ging het inderdaad over storming en norming, een fase van groepsvorming die erbij hoorde, kon je overal opzoeken, het internet stond er vol mee, op zich niks geks, na twee weken stabiliseerde het meestal vanzelf, en zo niet dan waren er leraren om daar een handje bij te helpen.</p>
<p>Ik had er nog nooit van gehoord. De visvrouw ook niet, maar ze begreep me meteen. ‘Die van mij hadden precies hetzelfde’, zei ze met haar handen in haar zij. ‘Grote waffel, inene deugde niks meer. Dat je denkt: waar is mijn lieve kind gebleven.’</p>
<p>Ik wist al wel dat je elke keer opnieuw afscheid neemt van het kind dat is, van baby tot kleuter en van kleuter tot puber en zo maar verder, steeds maar verder, totdat je zelf achter de horizon verdwijnt, en ik wist ook al dat ik in haar dartele jaren een koekje van eigen deeg zou krijgen, 15, hooguit 16 en ze zou zonder helm achterop stappen bij een norse motorrijder en zo ons leven uit knetteren, daa-haag, ik bel nog wel, maar moest dat zo vroeg?</p>
<p>‘Gáán laten’, zei de visvrouw terwijl ze de vis in een papieren zak schoof. ‘Gaan laten, het waait vanzelf weer over. Je doet er toch niks aan. Elk kind moet zijn eigen fouten maken.’</p>
<p>Het klonk als een dreigement en een geruststelling in één.</p>]]></description>
      <guid>https://volkskrant.nl/columns-opinie/ik-wist-al-dat-je-steeds-opnieuw-afscheid-neemt-van-het-kind-dat-is-maar-moest-dat-zo-vroeg~b0b1ea1a/</guid>
      <pubDate>Thu, 6 Oct 2022 00:00:00 +00:00</pubDate>
    </item>
    <item>
      <title><![CDATA[Zolang je onder vrouwen bent lopen de zaken gesmeerd en in alle rust]]></title>
      <description><![CDATA[<p>‘Ik ben alleen thuis vandaag’, had ik ’s ochtends tegen de moeder van een klasgenoot gezegd. ‘Komen jullie spaghetti eten?’ Die avond zaten we met z’n zessen aan tafel. School was weer begonnen, de kinderen waren opgewonden en moe tegelijk, hun verhalen warrig en ongeremd. Terwijl ik met een half oor luisterde – waar haalden ze al die woorden toch vandaan? – keek ik naar de vrouw aan het hoofd van de tafel. Ze was nieuw in het dorp, anders dan de rest, alleenstaand, aanwezig, gul en vrijmoedig, wat je zegt een dijk van een wijf, en hoe kort onze historie ook was, het was voldoende om vanzelfsprekend te zijn. Op momenten als deze voelde ik hoezeer ik daarnaar had verlangd.</p>
<p>De borden waren leeg, stoelen werden naar achter geschoven, en even later was iedereen met iets anders bezig. Ik bracht Frida naar bed, vanuit de speeltuin naast ons huis hoorde ik het geëxalteerde gillen van de meisjes. Toen ik weer beneden kwam was de vloer, die eerder bezaaid was met kussens en verkleedjaponnen, leeg, de keuken aan kant. Met een sigaret in haar hand wachtte ze me op – jij ook één?</p>
<p>Vrouwen en hun stille choreografie – het was niet de eerste keer dat het me opviel. Het weekendje weg met mijn vaste vriendin, mét kinderen zónder mannen in een Drents vakantiehuisje, de dingen gingen die dagen vanzelf, afgestemd op een onzichtbare golflengte: ik de boodschappen, zij het koken, ik de pleisters, zij de aai, ik de deksel, zij de pot. Alles zouden we dat weekend hebben aangekund: drie dagen regen, een tijdelijk gesloten zwembad, een baby met koorts. Maar ook onder normale omstandigheden, in echte huizen, met rondslingerende bankafschriften op keukentafels en theedoeken door de handvatten van keukenladen gepropt, zelfs in andermans huis, met andermans gewoonten en rituelen, zolang je onder vrouwen was liepen de zaken gesmeerd, de concessies te klein om bij stil te staan.</p>
<p>Ik heb geaarzeld die dynamiek hier te bezingen, ik weet heel goed dat dit slechts het resultaat is van ervaring. In</p>
<p>Al die liefde en woede</p>
<p>, een boek dat ik even knikkend als knarsetandend las, om de zoveel tijd passages voorlezend aan de man naast me, waarop aanvankelijk instemmend, maar na verloop van tijd steeds korzeliger werd gereageerd, wat wilde ik nou eigenlijk zeggen?, schrijft Ianthe Mosselman hoe moeders nog altijd veruit het gros van de taken op zich nemen, chef kinderen zijn ze, al hun feministische voornemens ten spijt. Ze schrijft hoe dit geen kwestie is van talent, of genen, of van zo is het nu eenmaal, niet van natuur maar van cúltuur – dat vrouwen het vaak beter doen komt doordat ze simpelweg veel meer tijd en moeite in het leren van de vaardigheden hebben gestoken. De gedachte dat de moeder beter in staat is voor de kinderen te zorgen duwt mannen bovendien het argument in handen om de boel dan maar helemáál aan haar over te laten – nee, daar wil je niet aan meewerken.</p>
<p>Maar fijn was het wel, dacht ik toen eenmaal in de tuin zat. Het was niet alleen die lege vloer, de praktische kant. Het was de rust die het met zich meebracht, de overgave aan het idee dat alles goed zou komen, ook als ik er niet bij was. Het was de ruimte die er vrijkwam, om naast moeder ook mens te zijn. Wat dat betekent voor de status quo laat zich raden, het boek heet niet voor niets</p>
<p>Al die liefde en woede</p>
<p>. ‘We maken ruzie omdat ik liever de vader was geweest’, schrijft Mosselman aan haar pasgeboren zoon, ‘en dan kon je vader de moeder zijn.’</p>
<p>Het was al bijna donker toen we de kinderen bij hun kladden grepen, een half uur later was het stil in huis. Ik was niet moe.</p>]]></description>
      <guid>https://volkskrant.nl/columns-opinie/zolang-je-onder-vrouwen-bent-lopen-de-zaken-gesmeerd-en-in-alle-rust~b07c0549/</guid>
      <pubDate>Thu, 29 Sep 2022 00:00:00 +00:00</pubDate>
    </item>
    <item>
      <title><![CDATA[De een hoest, de ander krabt aan zijn kont, nou én? Zo piekert Eva zich de nacht in]]></title>
      <description><![CDATA[<p>‘Wist je dat jij altijd hoest wanneer je de trap op loopt?’</p>
<p>Dinsdagavond, net in bed, en al tijdens het stellen had ik spijt van mijn vraag. Het was natuurlijk ook geen vraag, het was een vaststelling, een oordeel, met een onderstroom van zorg en misschien zelfs een vleugje verwijt, want zo gaat dat na zoveel jaar huwelijk. Het was in ieder geval een ijzeren schop die ik de grond in had gedreven, recht in dat stuk waar de paranoia groeit, links van de zuurpruimen en net achter de complotten. Dat ik die vruchtbare aarde nu nota bene zelf had omgewoeld, om half 12 ’s avonds, in het donker – die drie kwartier lullen over iets wat niet gaat gebeuren en dan maar je best doen om niet je zelfbeheersing te verliezen, die had ik nu eens volledig aan mezelf te danken.</p>
<p>Ik heb een man die al zijn hele leven van het slechtste scenario uitgaat, hij heeft er zelfs een carrière op gebouwd. Voorbeelden van zijn doemdenken: altijd bang zijn voor te weinig werk, en zodra het met bakken op je afkomt je voortdurend afvragen wanneer het allemaal weer stopt. Lekker verdienen en dan meteen focussen op wat er allemaal naar de belasting moet. Een vakantie boeken en dan onmiddellijk zien wat je thuis misloopt.</p>
<p>Hij heeft zichzelf wijsgemaakt dat dat iets Arnhems is, en dat dát dan weer komt door de Slag om Arnhem in 1944, de grootste nederlaag van de stad waar hij werd gevormd, maar dat slaat natuurlijk nergens op. Doemdenkers denken doem omdat het ze dient. Het is niet constructief en volkomen zinloos, maar de doemdenker redeneert: als ik mijn verwachtingen maar laag hou, kan het alleen nog maar meevallen. Zo denken werkt verslavend. De echte doemdenker is bereid zich de grootste gruwels voor te stellen, niet ontmoedigd door zelfrelativering of gezond verstand, en o wee als je de doemdenker zijn zelfverkozen lijden afpakt met realisme of teksten als ‘dat zien we morgen wel’ of ‘men lijdt het meest door het lijden dat men vreest’, want dat vinden ze huis-tuin-en-keukenpsychologie en trouwens, zodra het ene probleem is opgelost door geduldig alle facetten te hebben gewikt en gewogen, of simpelweg omdat het probleem zichzelf al heeft opgelost, hoeft de echte doemdenker maar heel even te graven of hóp, daar dient zich alweer een nieuw probleem aan.</p>
<p>En daar hoort hoesten terwijl je de trap op loopt natuurlijk ook bij.</p>
<p>Ik wist wat we nu gingen krijgen, eerst het ontleden, dan de fictie, want ja, nú was het zover, nu zou hij de prijs betalen voor al die jaren zware shag, zie je wel, hij zei het toch, later zouden we tegen elkaar zeggen dat het begon met gehoest op de trap, toen merkten we voor het eerst dat het niet goed zat, was hij toen maar naar de dokter gegaan maar nee, hij dacht dat het toch al te laat was, gaat het eindelijk goed krijg je dit, nou ja, dan kan ik net zo goed weer beginnen, zorg jij straks voor een mooie dienst, zal je zien dat het dan wéér corona is.</p>
<p>Het was stil naast me. Ik draaide me naar hem toe om te zeggen dat hij zich vooral niet druk moest maken, het viel me alleen op omdat het ’s avonds zo stil is in huis, meer niet, het was gewoon een routinekuchje, de een hoest en de ander krabt aan zijn kont, nou én, niks om je druk om te maken, ga nou maar slapen, hee, ouwe Iezegrim van me, kom eens hier, maar verdomd, hij sliep al.</p>
<p>Hij wél.</p>]]></description>
      <guid>https://volkskrant.nl/columns-opinie/de-een-hoest-de-ander-krabt-aan-zijn-kont-nou-en-zo-piekert-eva-zich-de-nacht-in~b61f1946/</guid>
      <pubDate>Sat, 17 Sep 2022 00:00:00 +00:00</pubDate>
    </item>
    <item>
      <title><![CDATA[Het zweet gutste, het bloed liep uit mijn knie, mijn knot zat scheef, ik leek wel gek]]></title>
      <description><![CDATA[<p>Het was 24 graden, nu al, kwart over acht ’s ochtends, er lag een hittewaas over het land en toch rende ik over de Gelderse heide, die in deze tijd van het jaar dieppaars kleurde. In de verte zag ik het begin van het bos, met daarin het boshuisje en weer dáárin mijn gezin, dat nu zo’n beetje wakker zou worden. Ik keek op mijn klok: vijftien gedaan, nog twintig te gaan.</p>
<p>Nu mijn rugpijn op een enkele slechte nacht na was verdwenen, durfde ik niet meer te stoppen met hardlopen, zelfs niet op vakantie. De beloning voor die ijver zat ’m in het nieuwe decor, in dit geval een van Schotse hooglanders, een Wodanseik, kasten van huizen en een opvang voor psychiatrische patiënten. In het enige winkeltje in het dorp werd vooral snoep en tabak verkocht. De dag ervoor hadden we er kennis gemaakt met een ‘maatschappelijk geparkeerde’ die er koekjes kocht voor zijn neefjes en nichtjes, want ‘dat het leven voor mij anders is gelopen, betekent niet dat ik geen leuke oom kan zijn’.</p>
<p>Ik passeerde het vakantiehuis aan de achterkant en zag de badpakken aan de lijn, de dennenappels op de veranda, het zitje aan de zijkant. Nog vijf liedjes, schatte ik, vijf liedjes voor de koffie, en ik rende door naar het dorp.</p>
<p>Thuis had ik vaste rondes, vaste tijden, vaste gezichten, zelfs de honden die bij die gezichten hoorden, herkende ik. Ik wist precies waar het zwaar werd, hoe lang ik over elk stuk deed en ik wist zelfs waar ik mijn T-shirt omhoog kon trekken om de boel te luchten, omdat daar toch niemand liep. Om de lol erin te houden had je de variabelen, de muziek in mijn oren, nieuwe schoenen, en langzamerhand, ik begreep ook niet hoe het kon, begon ik me aan het rennen te hechten. Soms, wanneer ik lichter liep dan anders, fantaseerde ik over een New Yorkse finish, 42 kilometer in de benen, of beter nog, hoe ik meedong naar olympisch goud, en dan stelde ik me de laatste honderd meter voor, kon ze er nog meer uitpersen, ging ze het doen, nog één keer alles geven, deze atlete om wie je een half jaar geleden nog geen stuiver had gegeven, jawel hoor, daar kwam ze al, voorbij Jamaica en voorbij Kenia, E-va Hoe-ke, ze gaat het flikken, en wanneer ik dan dwars door het finishlint van glinsterend spinrag rende, was ik ontroerd door mezelf.</p>
<p>Misschien dat ik weer in die fantasie verstrikt zat.</p>
<p>Misschien lag er gewoon een ongelijke tegel, ik weet het niet. Ik weet alleen dat ik ineens onderuit ging, languit, knieën eerst, daarna handen en tot slot mijn rechterjukbeen, en daar lag ik dan, terwijl</p>
<p>Paradise by the Dashboard Light</p>
<p>naast me uit mijn oordopjes knetterde, ook dat nog. Ik deed wat iedereen op dat moment doet: schichtig om je heen kijken, snelle inventarisatie maken van de schade en dan maar net doen of er niks aan de hand is, maar nog voor ik opstond merkte ik hoe twee meter verderop een vrouw naar me zat te kijken. Ze zat op het bankje voor de ingang van de psychiatrische instelling, droeg een fluwelen muts, warrig haar, plastic tas aan haar voeten en was net bezig een shagje te draaien. Ik keek naar haar, zij keek naar mij, het zweet gutste langs mijn lijf, het bloed liep uit mijn knie, mijn knot zat scheef en het was inmiddels 60 graden, als het niet meer was, en ik zág haar denken: en dan vinden ze míj gek.</p>]]></description>
      <guid>https://volkskrant.nl/columns-opinie/het-zweet-gutste-het-bloed-liep-uit-mijn-knie-mijn-knot-zat-scheef-ik-leek-wel-gek~b5bd909d/</guid>
      <pubDate>Thu, 8 Sep 2022 00:00:00 +00:00</pubDate>
    </item>
    <item>
      <title><![CDATA[Als je enig besef wil hebben van wat je in handen hebt, mag je niet bezuinigen op ontspanning]]></title>
      <description><![CDATA[<p>Het regende, eindelijk.</p>
<p>De gordijnen bolden op langs de open tuindeuren, maar de hitte van de dagen ervoor liet zich niet zomaar verjagen. Ik keek op de thermostaat: nog altijd 26 graden. In de tuin, waar het speelgoed in het gras slingerde, kwam de boel zienderogen tot leven. Eén van de meisjes kwam uit de keuken met een glas water, de ander maakte een puzzel aan tafel. Frida sliep boven, de poes lag beneden in de box, ik hing de derde vakantiewas over het rek en vroeg me af of dit is waar je naar terugverlangt als je tachtig bent.</p>
<p>Na Turkije hadden we er nog een vakantie achteraan geplakt, een week in Arnhem en nog één in het boshuisje van aardige mensen. We hadden gefietst en gezwommen, wespen verjaagd en paarden geaaid, we hadden ons verveeld en gehakketakt, de middelste was in de brandnetels gevallen en de oudste bibberend uit de oorlogssimulator in het Airborne Museum gekomen en voor de zoveelste keer constateerden we dat op vakantie gaan met kleine kinderen hard werken is, maar op de beste avonden kwam Sinatra uit de speakers en belandden spaghettislierten tussen de kieren van de veranda terwijl op de achtergrond geplons was te horen, vrolijk en zonder één onvertogen woord, want alleen na bedtijd spelen kinderen in vrome harmonie. Wanneer we ze eindelijk in bed hadden gelegd, met rimpelvingers en de geur van zonnebrandcrème nog in de haren, aten we chips en dronken we wijn, net zolang tot we de wijzerplaten nog wel zagen, maar de wijzers niet meer.</p>
<p>En Frida, die had gebloeid.</p>
<p>Ik wist het wel, hoe zonlicht en aandacht als Pokon op kinderzieltjes werken, maar nu ik er met mijn neus bovenop stond was het zo concreet dat het bijna theatraal werd. Voor vertrek was ze uit haar doen geweest, chagrijnig van het wel willen maar nog niet kunnen, zo veel te zeggen en niet kunnen praten, maar één dag in Arnhem en daar stond ze, wiebelig maar los. Ik zag het gebeuren, die trotse snuit, de opwindende macht iets zélf te kunnen doen. Op de filmpjes die ik ervan maakte hoorde ik ons joelen, haar opzwepen tot meer, tot eerste stappen, misschien wel eerste woorden, en ik wist dat het niet lang meer zou duren.</p>
<p>We ontdekten nog meer.</p>
<p>Het belang van bomen, 30 graden in de stad betekent 28 in het bos, we sliepen zoals we dat thuis niet kunnen tijdens een hittegolf.</p>
<p>Dat</p>
<p>Better Call Saul</p>
<p>de beste serie aller tijden is.</p>
<p>Dat hoe hard je ook werkt, je nooit mag bezuinigen op ontspanning, niet als je enig besef wil hebben van wat je in handen hebt. Eenmaal terug, toen het leven terugkeerde naar herkenbare afmetingen, keek ik tien keer per dag naar de screensaver op mijn telefoon, een foto van Frida en haar vader op een bankje onder een enorme Veluwse eik, twee figuren in de verte, zwaaiend, en elke keer was het net zo goed een herinnering aan dat moment als een stomp in mijn maag.</p>
<p>‘Wat eten we vanavond?’</p>
<p>Ik hing nog een romper op (ineens te klein) en even later, in de miezer op weg naar de supermarkt, dacht ik aan de laatste dag van de vakantie, toen we kasteel Doorwerth hadden bezocht. Op de middeleeuwse binnenplaats, 32 graden in de schaduw, met stof op haar knieën en kiezels in haar hand, had Frida haar armen naar me uitgestoken en ineens, luid en duidelijk, gezegd wat ze al veel langer wilde zeggen, maar haar hier pas lukte: ‘Mama.’</p>
<p>Theatraal ja, als het geen liefde was.</p>]]></description>
      <guid>https://volkskrant.nl/columns-opinie/als-je-enig-besef-wil-hebben-van-wat-je-in-handen-hebt-mag-je-niet-bezuinigen-op-ontspanning~b8c6ebdf/</guid>
      <pubDate>Thu, 1 Sep 2022 00:00:00 +00:00</pubDate>
    </item>
    <item>
      <title><![CDATA[In een Turks all-inclusiveresort ontdeden we ons langzaam van schaamte]]></title>
      <description><![CDATA[<p>Omdat ik maar al te goed begreep waarom hij deze zomer nu eens echt weg wilde, weg van huis, weg van de computer en vooral weg van wéér zes weken rondscharrelen op eigen erf zoals we alle voorgaande jaren vanwege de steeds maar uitdijende gezinssituatie hadden gedaan, had ik ja geknikt op zijn verbazende voorstel een weekje all-inclusive te boeken in een Turks vakantieoord. Ik trok me daarna maar niet te veel aan van vrienden die ons met een vals plezier succes wensten, er was toch niets meer aan te doen. En dus vonden we onszelf op het heetste punt van het jaar terug in een onverwoestbaar huisje in een resort pal aan de Middellandse Zee, waar iedereen de hele dag in het zwembad lag.</p>
<p>Het duurde even voor we ontspanden.</p>
<p>’s Ochtends marcheerden we met z’n allen naar de eetzaal, daarna was het zoeken geblazen naar een plekje in de schaduw, tussendoor was er de mogelijkheid mee te doen met aqua-gym en ’s avonds onderdrukte ik de neiging Oekraïne te fluisteren tegen passerende Russen bij het buffet. Ook het brein achter deze reis ging niet naadloos op in het all-inclusiveconcept, letterlijk niet, het was de naad van zijn gesponsorde zwembroek die achter de rand van de glijbaan bleef hangen toen hij zich daar met zijn 5-jarige dochter van afstortte (alleen voor haar gaat hij een zwembad in met tachtig anderen, alleen voor haar hijst hij zich de trappen van een fluorescerend kasteel op). Vanachter zijn boek over de Tweede Wereldoorlog sloeg hij onparlementaire taal uit over de andere badgasten, in de mensa zag ik hem zich met een bord wafels achter een zuil verstoppen voor het Nederlandse stel dat we eerder die dag bij het midgetgolfen hadden ontmoet.</p>
<p>Op dag drie ontsnapten we aan de lethargie. Kijk, dit zien we de anderen nog niet doen, zeiden we zelfgenoegzaam tegen elkaar toen we in een bloedhete taxi op weg waren naar de lokale markt, nee, wij waren niet zoals zij, kom nou, je wilde toch wat zíén van de omgeving? Maar de markt viel tegen, de weg ernaartoe was stoffig en jezus christus wat was het warm, de klok bij het zwembad zou die dag 40 graden aangeven, rode cijfers, zelfs de mussen staarden met open snavels voor zich uit, nee, dit deden we niet weer, ben je gek, we gingen toch niet met een halve zonnesteek door een soek sjouwen als je ook op een opgeblazen watermeloen kon liggen?</p>
<p>De kinderen, díé vonden het allemaal schitterend. Koprol achterover, Engels spreken, de hele dag ijs bestellen, het kon niet op. Mijn waarschuwingen om niet meer te nemen dan ze op kunnen, schudden ze als natte honden van zich af. Ik liet het maar en las, meer dan thuis, eerst nog de krant maar al snel alleen nog maar boeken, want weg zijn is ook weg zijn van oorlog, stikstof, dramapolitiek.</p>
<p>En zo ontdeden we ons langzaam van schaamte.</p>
<p>Minder gedachten, minder moeten, minder zorgen. Meer baklava.</p>
<p>Bij zonsondergang, wanneer de herrie van de kinderdisco had plaatsgemaakt voor het koor van krekels, maakten we cirkels in de condens op het bierglas en keken we naar de zee, blauw en massief, zonder op te kunnen maken of het bergen of wolken waren waar ze in de verte in overging, en in dat laatste licht, waarin je een witte haar niet langer van een zwarte kunt onderscheiden, waren we gelukkig, we konden er niets aan doen.</p>]]></description>
      <guid>https://volkskrant.nl/columns-opinie/in-een-turks-all-inclusiveresort-ontdeden-we-ons-langzaam-van-schaamte~b08f297e/</guid>
      <pubDate>Sun, 28 Aug 2022 00:00:00 +00:00</pubDate>
    </item>
    <item>
      <title><![CDATA[Marion Bloem: ‘Ik was een durfal, onafhankelijk, en ik liftte vaak in mijn eentje’]]></title>
      <description><![CDATA[<p>‘Hier zit ik met mijn zus Joyce op schoot bij mijn vader en moeder. Joyce werd op Java verwekt maar in Nederland geboren, drie weken nadat mijn ouders met de boot waren gearriveerd. Ze kwamen in een pension in Limburg terecht, op een zolderkamertje, met het water en de wc helemaal beneden op het erf.</p>
<p>Naam</p>
<p>: Marion Bloem</p>
<p>Leeftijd</p>
<p>: 69</p>
<p>Bekend van</p>
<p>: films en romans, waaronder de bestseller</p>
<p>Geen gewoon Indisch meisje</p>
<p>.</p>
<p>En nu</p>
<p>: werkt aan de roman</p>
<p>Meisjes uit het dorp</p>
<p>.</p>
<p>‘Omdat de diploma’s die mijn vader in Indonesië had behaald hier niets waard waren – Nederland was niet erg fideel naar deze mensen toe – was hij voor studie en werk veel en ver van huis. Mijn moeder stond er alleen voor in een vreemd land, extra zwaar, omdat mijn vader eigenlijk helemaal niet naar Nederland had willen komen. Zijn standpunt was: ‘Wat moet ik daar, die Hollanders hebben mij altijd gediscrimineerd.’ Dus wanneer mijn moeder terecht klaagde over de omstandigheden, reageerde mijn vader met: ‘Jij wou toch zo graag naar Nederland?’</p>
<p>‘Mijn nieuwe roman gaat over het opgroeien van dorpsmeisjes, vriendschap en puberdromen, de ouders met onverwerkte oorlogstrauma’s, kleine behuizing, spanning in huis en lijfelijke straffen. Ook mijn moeder had de handen los, wat ik enigszins begrijp gezien de omstandigheden.</p>
<p>‘Als kind was ik introvert, maar mijn verbeelding werkte op volle toeren. Als je niet erg mededeelzaam bent, word je beter in het begrijpen van je eigen gedachten. Het enige wat ik wilde doen, was schrijven en lezen. En eigenlijk is dat nog steeds zo.’</p>
<p>‘Ik leerde Ivan in 1971 kennen in een discotheek waar ik eigenlijk nooit kwam, Club 33 in Amersfoort. Vanaf dag één was hij mijn man. Ik kan niet eens zeggen dat ik meteen verliefd was, maar hij was het gewoon. Maar ik moest nog 19 worden, en was eigenlijk van plan tot mijn 35ste alleen te blijven. Ik was een durfal, best onafhankelijk, en ik liftte vaak in mijn eentje. Zo durfde ik wel samen met Ivan naar Marokko te liften, maar na mijn eindexamen runde hij liever samen met mij in Spanje een studentenhotel. Ik vond het saai om in de kroeg te hangen en gaf de voorkeur aan een nachtelijke strandwandeling in mijn eentje. Ivan en ik hebben toen de afspraak gemaakt dat als we samen zouden blijven, we elkaar wel vrij moesten laten.</p>
<p>‘Terug uit Spanje wilden we samenwonen. Vanwege mijn ouders, die dat niet leuk vonden, wilde Ivan die stap geleidelijk zetten, maar ik trok onmiddellijk bij hem in. Trouwen wilden we niet. Na een jaar, toen ik van de huisarts van pil moest veranderen, is onze zoon Kaja gemaakt. Omdat Ivans achternaam, Wolffers, aan het uitsterven was – zijn Joodse familie is vermoord – wilde hij graag dat ons kind zijn achternaam kreeg. Daarom zijn we toen ik vijf maanden zwanger was alsnog getrouwd. Tegelijk met drie andere koppels, want dan kostte het maar 3 gulden. Dat vond mijn vader zo erg dat hij mij 100 gulden gaf voor een trouwjurk, en daar heb ik toen deze Afghaanse jurk van gekocht in een tweedehandswinkel. Dus dit is onze huwelijksfoto.’</p>
<p>‘Ik was een jaar of 40 toen ik op literaire uitwisseling ging naar Hongarije. De jaren tussen mijn 40ste en 50ste waren de drukste in mijn leven, zo veel gedaan, zo veel beleefd. Mijn zoon was toen net het huis uit, Ivan reisde als hoogleraar veel voor zijn werk, en dan kon ik wel mee, maar altijd als vrouw van. Dat betekende de hele dag naar mensen luisteren en ’s avonds opzitten voor het banket. Dat wilde ik niet, dus ging ik zelf weer reizen. Amerika, Australië, Bangladesh, Indonesië, Cambodja... En ik had altijd dagboeken bij me, er waren dagen dat ik non-stop zat te schrijven. In je eentje maak je natuurlijk van alles mee. In Hongarije hebben twee mannen me geprobeerd hun auto in te sleuren. Ik was mager maar ik droeg van die zware motorlaarzen van het Waterlooplein en deed aan judo en jiujitsu, dus dat feest ging niet door.</p>
<p>‘Ivan kwam naar Boedapest om vanaf daar samen met mij door Rusland te reizen. In de trein op weg naar Kyiv, stapte hij uit bij een station om water en brood te kopen. Er was omgeroepen dat de trein een kwartier stil zou staan, maar hij begon ineens te rijden. Ik wilde aan de noodrem trekken, want Ivan had de reisdocumenten en het geld. Een oude vrouw waarschuwde dat absoluut niet te doen. Uiteindelijk sprong Ivan 250 kilometer verderop – dankzij een gecharterde taxi – gelukkig weer op de trein, net op tijd, want de conducteur wilde me juist meenemen naar een hokje waar ze afrekenden met vrouwelijke reizigers zonder kaartje. Van Oekraïne herinner ik me verder dat het waanzinnig interessant was en dat je overal wodka en kaviaar kon krijgen.’</p>
<p>‘In mei 2016 trouwde onze zoon Kaja met zijn vrouw Kaya. Ik zat er met gemengde gevoelens: die ochtend was mijn zus Joyce vanwege uitzaaiingen opgenomen in het ziekenhuis. Mijn moeder, die naast mij zat, vroeg steeds: ‘Komt Joyce nog, komt Joyce nog?’, want die had toen al beginnende alzheimer. Tegelijkertijd was ik zo blij voor mijn zoon dat hij na zijn eerdere huwelijken iemand had gevonden bij wie hij zo goed past. Zeer gemengde gevoelens dus, die ik terugzie in mijn gezicht op deze foto.</p>
<p>‘Ivan was op deze foto ook al ziek maar daar was ik inmiddels aan gewend geraakt, want hij kreeg al in 2002 prostaatkanker. ‘Het is te laat,’ zeiden ze destijds, ‘de kanker is door het vlies heen, er is alleen nog palliatieve behandeling mogelijk.’ Twintig jaar later is hij er nog steeds en is hij daarmee de langst overlevende van prostaatkanker, er zijn mensen die dat bijhouden. Je moet dan niet gaan zeuren als er geen palliatieve behandelingen meer beschikbaar zijn, we horen dankbaar te zijn.</p>
<p>‘Sinds er dit voorjaar een vleesetende bacterie in zijn hand kroop ben ik mantelzorger, niet altijd makkelijk met een man die zijn eigen plan graag trekt. Hij heeft vier operaties gehad waarvan hij zeer goed is hersteld: gisteren hebben we voor het eerst weer eens sushi gegeten, met stokjes. Maar er zijn ook uitzaaiingen, hij heeft pijn. We hebben afgesproken met de dag te leven.</p>
<p>‘Ivan is zo’n fantastische vent, mede door hem is mijn leven geworden wat ik ervan hoopte. Ik wilde reizen en schrijven, en dat zou ik in mijn eentje ook wel hebben gedaan, maar met hem was het zoveel leuker. Ik raak ook nooit op hem uitgekeken, hij verrast me iedere keer weer met zijn verhalen, zijn inzichten, nog altijd. Hij is geen doetje, integendeel, ik moet af en toe echt tegen hem bitchen want anders loopt hij over me heen, maar hij is wel iemand die me wakker houdt. Hij is meedogenloos kritisch én mijn grootste fan, dat is volgens mij de formule om met iemand oud te worden.’</p>]]></description>
      <guid>https://volkskrant.nl/mensen/marion-bloem-ik-was-een-durfal-onafhankelijk-en-ik-liftte-vaak-in-mijn-eentje~b284ea82/</guid>
      <pubDate>Sun, 7 Aug 2022 00:00:00 +00:00</pubDate>
    </item>
  </channel>
</rss>
