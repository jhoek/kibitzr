<?xml version="1.0" encoding="utf-8"?>
<rss version="2.0">
  <channel>
    <title><![CDATA[Fokke Obbema]]></title>
    <link>https://www.volkskrant.nl/auteur/fokke-obbema</link>
    <description><![CDATA[Fokke Obbema]]></description>
    <item>
      <title><![CDATA[‘Er zijn zoveel Nederlanders wel betrokken bij nieuwkomers’]]></title>
      <description><![CDATA[<p>Wanneer in 2015 een grote stroom vluchtelingen via Turkije en Griekenland naar landen in Noord-Europa trekt, volgt Renée Frissen dat op televisie in haar appartement in Amsterdam, met op schoot haar eerste kind. ‘Ik zag vrouwen met kleine kinderen die ze voortdurend moesten dragen. Dat is zwaar. Als jonge moeder voelde ik me al kwetsbaar in mijn comfortabele omstandigheden, dus hoe moest dat voor hen zijn? Ik voelde grote verbondenheid. Toen ik me realiseerde dat er ook al Syriërs in Amsterdam waren, ben ik gaan kijken wat ik kon doen.’ Vlak bij haar huis blijkt, in een oud gevangenisgebouw, een noodopvang gevestigd. Daar bieden ‘honderden Amsterdammers met allerlei verschillende achtergronden’ hun hulp aan. ‘Die betrokkenheid was hartverwarmend. Maar ook chaotisch.’ Om aan dat laatste iets te doen, maakt ze dienstroosters voor de vrijwilligers. Gaandeweg valt haar op dat ‘nieuwkomers’, zoals ze vluchtelingen consequent aanduidt, met allerlei praktische vragen zitten, terwijl er ‘genoeg Nederlanders zoals ik’ bij de beantwoording willen helpen. Die vraag en dat aanbod kunnen online samenkomen, denkt ze , een gedachte die leidt tot haar initiatief OpenEmbassy. Geholpen door Ahmad Kabakibi, een Syrische programmeur die in een asielzoekerscentrum in Zeeland verblijft, bouwt ze een online-helpdesk die vragen van nieuwkomers aan ‘kennis van Nederlanders’ koppelt. Tien jaar later omvat haar organisatie naast de helpdesk, ook een onderzoeksinstituut. Ongeveer dertig medewerkers en tientallen vrijwilligers zijn er werkzaam. Met de ervaringen van nieuwkomers als voedingsbron voor beleid ondersteunt OpenEmbassy gemeenten en maatschappelijke organisaties bij de inburgering en integratie van vluchtelingen, arbeidsmigranten, Oekraïners, gezinsmigranten en ongedocumenteerden. Inmiddels is 30 procent van alle gemeenten klant of klant geweest, zegt ze. ‘Dat moeten er natuurlijk meer worden en we zijn ook bezig met Europese uitbreiding’, aldus de 41-jarige Frissen. Sinds 1 januari is ze bestuurder en niet langer operationeel directeur. ‘Ik heb in de afgelopen tien jaar drie kinderen gekregen, OpenEmbassy was mijn vierde. Na een decennium verantwoordelijkheid dragen, heb ik nu behoefte aan meer speelsheid en luchtigheid. Die verantwoordelijkheid heb ik erg serieus genomen. Dat kan ook niet anders. Als je tegen mensen zegt: ‘Vertrouw je verhaal aan ons toe, dan gaan wij ervoor zorgen dat je situatie beter wordt’, dan moet je dat ook waarmaken.’ Dat verantwoordelijkheidsgevoel heeft ze, zegt ze, van jongs af aan, naast ondernemingszin en durf. ‘Werd een klasgenoot gepest, dan kwam ik voor hem of haar op. Kenmerkend voor me was dat ik gemakkelijk de leiding nam en dingen organiseerde, zoals het met onze klas ondersteunen van een Foster Parents Plan-kind.’ Ze was niet uitsluitend serieus. ‘Ik zat ook vol levensvreugde en zelfvertrouwen. Als ik aan mijn jeugd terugdenk, zie ik mezelf radslagen makend door het leven gaan. Dat doe ik nog altijd graag.’ Wat heeft u in uw jeugd gevormd? ‘Voor mij was Beppe, onze oppas, belangrijk. Ze was anders dan mijn academisch geschoolde ouders: een alleenstaande moeder met drie kinderen. Haar beste vriendin, Tonnie, was buschauffeur, dat vond ik geweldig. Ook had ik in mijn vroege jeugd vriendinnen met verschillende achtergronden. Aan die tijd heb ik overgehouden dat diversiteit belangrijk voor me is. Als het te homogeen om me heen is, word ik onrustig. Hoe verschillend mensen ook zijn, ik vind het vanzelfsprekend dat we elkaar als gelijkwaardig zien en zo met elkaar omgaan. ‘Mijn ouders kwamen uit families waarin studeren niet gebruikelijk was. Beiden waren sociaaldemocratisch – je zou politiek de religie van ons huis kunnen noemen. Met mijn vader (de Tilburgse emeritus-hoogleraar bestuurskunde Paul Frissen, red.) voerde ik gesprekken over democratie en overheid, dat heeft me gevormd. Hij leerde me vooral tégen te denken: geloof niet direct wat je hoort, stel vragen, dat kreeg ik met de paplepel ingegoten. Mijn diepere verlangen is harmonie, maar rationeel zie ik de waarde van die houding in. Door tegen te denken, ontstaan nieuwe inzichten. Het is ook bevredigend voor mijn nieuwsgierigheid, mijn belangrijkste kernwaarde. En het helpt me niet te snel te oordelen. In mijn werkende leven heb ik geleerd hoe belangrijk dat is.’ Hoe is dat verlopen? ‘Na mijn studie theaterwetenschap kwam ik met wat omwegen terecht bij het Instituut voor Publieke Waarden. Dat was een droombaan, want ik mocht daar actie-onderzoek doen – direct contact met mensen die met schuldenproblemen kampten. Samen op de bank zittend hun shit oplossen door die rekeningen aan te pakken. Aan dat soort ervaringen koppelde ik systeemvragen: wat gaat hier mis, hoe valt het beleid te verbeteren? Ik leerde dat mensen financieel in de problemen komen door een ziekmakende schuldenindustrie, die veel hogere boetes oplegt dan de opgelopen schuld. ‘Ook ervoer ik hoe onze verzorgingsstaat mensen met een uitkering behandelt, hoe gemakkelijk er wordt geoordeeld, nog voordat duidelijk is wat hun kernprobleem is. ‘O, je bent wel stevig, eet je wel gezond?’, is commentaar waarmee mensen met een uitkering te maken krijgen van professionals die zelf hun leven op orde hebben. Terwijl hun kernprobleem niet hun levensstijl hoeft te zijn, maar bijvoorbeeld hun depressiviteit of hun overbelasting als mantelzorger. De hoepels waardoor mensen heen moeten springen voor uitkeringen, zijn soms mensonterend. Die vergen veel, zeker als je de taal van de verzorgingsstaat niet beheerst.’ OpenEmbassy doet actie-onderzoek door de ervaringen van nieuwkomers te gebruiken voor systeemverbeteringen. Kunt u een voorbeeld geven? ‘De gemeente Almere wilde mensen uit Oekraïne niet alleen opvangen, maar ook integreren. Want velen voelden zich in de stad verloren. Wij hebben toen een expertpool van twintig Oekraïners getraind om hun ervaringen te delen met gemeenteambtenaren. Die gingen met onze experts welkomstbijeenkomsten organiseren voor nieuwe groepen Oekraïners. Zij kregen te horen wat ze van de gemeente kunnen verwachten, hoe het maatschappelijk middenveld eruitziet en waar de taalschool is. Dat soort bijeenkomsten wordt nog altijd met succes georganiseerd. Een ander voorbeeld vind ik ook de gemeente Venlo, die ons onderzoek onder inburgeraars laat doen met de vraag: hoe kunnen we onze aanpak van inburgering beter laten aansluiten op de behoeften? ‘We hebben in de afgelopen tien jaar vooral geleerd hoe groot de impact is van wetten en beleid op iemands integratiekansen. Het vreemde van ons systeem is dat we allerlei juridische categorieën hebben gecreëerd om te bepalen of iemand toelating tot ons land krijgt, en dat we diezelfde categorieën blijven gebruiken nadat iemand is toegelaten. Dat leidt tot rare verschillen. Zo heb je voor nieuwkomers het Vluchtelingenverdrag, maar er zijn ook aparte verdragen voor gezinsmigranten en Oekraïners. In de praktijk leidt dat ertoe dat een jonge Syrische vrouw in hetzelfde schuitje zit als een oude Syrische man, terwijl ze meer gemeen heeft met een jonge Oekraïense vrouw. Redeneer je vanuit integratiekansen en niet vanuit juridische categorieën, dan wil je de Syrische vrouw dezelfde kansen op de arbeidsmarkt geven als de Oekraïense vrouw. Maar die laatste mag wel werken, terwijl de eerste eerst moet inburgeren. Wij proberen bestuurders te laten inzien dat je maatschappelijk betere resultaten krijgt wanneer je het anders organiseert.’ Wat ziet u als de grootste systeemfout? ‘De grootste schade die aan mensen wordt toegebracht, komt niet door hun vlucht naar Nederland, maar door het eindeloze wachten in asielzoekerscentra. Dat leidt tot een hartverscheurende verkwisting van talent. Het gebrek aan perspectief en de onzekerheid over de lengte van procedures vallen niet aan mensen uit te leggen. Ze moeten wachten op hun toelating, op hun huisvesting, op hun inburgeringscursussen; voordat ze kunnen werken, zijn er jaren verstreken. Terwijl de meesten juist willen werken, dat waren ze gewend in hun land van herkomst. Velen hadden een winkel of een baan. Ze willen juist niet van onze verzorgingsstaat afhankelijk zijn.’ Waarom hebben we een systeem opgetuigd dat zo weinig perspectief biedt? ‘Er is voor gekozen prioriteit te geven aan het uit Nederland verwijderen van mensen die geen recht op toelating hebben. Dat gaat ten koste van het snel perspectief bieden aan personen van wie we al weten dat ze mogen blijven. Voor die keuze kun je een cynische verklaring geven, maar het achterliggende probleem is dat we te lang de vraag hebben vermeden: wat kunnen we als land aan? Tegenover het ‘niemand is welkom’ van rechts staat het ‘iedereen is welkom’ van links. Daardoor is het pijnlijke gesprek over wat we aankunnen niet van de grond gekomen.’ Uw focus ligt op integratie en inburgering. Welke invloed hebben negatieve politieke sentimenten over migratie daarop? ‘Nieuwkomers ervaren politieke uitspraken herhaaldelijk als racistisch en discriminerend, wat verschrikkelijk voor ze is. Nog ingrijpender vind ik de strengere regels over gezinshereniging die de regering in het afgelopen jaar heeft ingevoerd. Stel je voor: je spant je in om een nieuw leven op te bouwen, in de hoop op hereniging met je partner en kinderen en dan blijkt dat plots niet te kunnen. Dat is schrijnend. ‘Het is verdrietig dat we om mensen te weren regels invoeren die een grote impact hebben op anderen van wie we vinden dat ze hier mogen blijven. De politieke sentimenten over migratie werken dan de inburgering tegen. Ik denk bij die negatieve verhalen vaak: kom nu toch eens kijken hoe het eraan toegaat, toets eens wat er van je opvattingen klopt.’ Is dat de voornaamste weerstand waarmee u te maken heeft? ‘Die zit vooral in de gebrekkige waardering. Doe je idealistisch werk dan beloont het systeem dat het minst, ook al is de maatschappelijke waarde aanzienlijk groter dan die van een product dat weinig toevoegt aan de wereld, maar waarmee wel veel geld valt te verdienen. Dat vind ik een fundamentele fout van ons maatschappelijk systeem.’ Welke lichtpunten ziet u? ‘Kijkend naar ons dagelijks werk ben ik optimistischer dan tien jaar geleden. Sinds gemeenten verantwoordelijk zijn voor inburgering, neemt hun bereidheid toe te doen wat ons voor ogen staat: ervaringen en gevoelens van nieuwkomers serieus nemen, waardoor beleid op kennis wordt gestoeld. Gemeenten voelen de noodzaak het goed te organiseren. Ze realiseren zich: we moeten data en kennis erbij betrekken, anders zitten we straks met de gebakken peren. ‘Een ander lichtpunt zie ik in de houding van burgers. Via media krijg je nogal eens de indruk dat er vooral verzet is tegen azc’s. Maar er zijn ook voorbeelden waarin buurtbewoners juist positief reageren; op het Marineterrein in Amsterdam kwam er protest toen de noodopvang moest verdwijnen, omdat die onderdeel van de buurt was geworden. Ondanks de politieke pogingen nieuwkomers tot zondebok te maken ben ik in die tien jaar zoveel betrokken Nederlanders tegengekomen dat ik hoopvol gestemd blijf.’</p>]]></description>
      <guid>https://www.volkskrant.nl/binnenland/er-zijn-zoveel-nederlanders-wel-betrokken-bij-nieuwkomers~b0af51a3/</guid>
      <pubDate>Fri, 13 Feb 2026 00:00:00 +0100</pubDate>
    </item>
    <item>
      <title><![CDATA[‘Wil je een zinvol leven leiden dan kan dat onplezierige dingen met zich meebrengen’]]></title>
      <description><![CDATA[<p>‘Een salonidealist’ noemt hij zichzelf bij aanvang van het gesprek. Of hij wel in een rijtje idealisten past, betwijfelt hij: ‘Ik ben niet met gevaar voor eigen leven naar vreselijke plekken op aarde gegaan om daar te helpen.’ Wel is hij altijd voor de belangen van milieu en duurzaamheid opgekomen, met een ‘uphill battle’ tegen economische belangen tot gevolg. Als directeur Milieu van het Rijksinstituut voor Volksgezondheid en Milieu (RIVM), directeur van het Planbureau van de Leefomgeving en hoogleraar milieukunde aan de Universiteit Utrecht leverde hij zijn bijdrage. In 2011 richtte hij met twee ex-topbankiers (Herman Wijffels van Rabo en Peter Blom van Triodos) het Sustainable Finance Lab (SFL) op. De financiële sector, met zijn ‘gerichtheid op het hoogste rendement op een zo kort mogelijke termijn’, draagt in zijn ogen eraan bij dat ‘we milieuvraagstukken niet oplossen, maar voor ons uitschuiven.’ De inmiddels 79-jarige Klaas van Egmond kan in zijn vrijstaande huis in Bilthoven nog altijd diep verontwaardigd raken over de kredietcrisis van zeventien jaar geleden, de directe aanleiding voor het SFL. ‘De crisis maakte me duidelijk dat ons financiële bestel feodaal en immoreel is. Feodaal, omdat grote publieke belangen in handen zijn van een kleine, private elite. Immoreel, omdat de financiële sector zich niets aantrekt van menselijke waarden.’ Zijn verontwaardiging (‘een drijvende kracht van me’) leidt ertoe dat hij momenteel pleit voor de digitale euro. ‘De strijd daarover tegen de bankenlobby is in het Europees Parlement in volle gang.’ Aan strijdlust is bij hem nog altijd geen enkel gebrek. ‘Ik heb niets met voetbal, maar ik las dat Johan Cruijff ooit zei: je moet doorvoetballen tot het laatste fluitsignaal. Dat voel ik bijna iedere dag. Bij de pakken neerzitten is het stomste wat je kunt doen.’ Het eerste fluitsignaal was in 1946. Van Egmond werd geboren in het Leidse Morskwartier, een wijk voor de kleine middenstand, als zoon van een uit een socialistisch nest stammende moeder die op een notariskantoor werkte, en een strenggelovige vader met een bloemenkwekerij. Zijn vader was ervan overtuigd dat ‘de knappe koppen in Den Haag wisten wat goed voor het land was’. ‘Dat ontzag voor autoriteiten heeft mij gevormd. Later heb ik in de Trêveszaal ministerraden mogen bijwonen. Toen zag ik vooral de juistheid van de metafoor van het vliegtuig dat voortraast door de nacht. De passagiers denken dat het wel goed zit, maar wanneer iemand gaat kijken blijkt de cockpit leeg. Dat is natuurlijk overdreven, maar als je daar mag kijken, valt het wel tegen, het blijkt allemaal mensenwerk.’ Wat is in uw jeugd vormend geweest? ‘Mijn jeugd speelde zich af in de jaren van de wederopbouw in een calvinistisch gezin. Dat betekende keihard werken, het avondeten werd snel naar binnen gewerkt, het was bittere noodzaak weer door te werken. Zelf heb ik dat ook altijd keihard gedaan. Later heb ik bij chique diners moeten leren niet te snel te eten, haha. Het calvinisme bracht me de aandrang om van betekenis voor de samenleving te willen zijn. Op zondag hield de dominee ons voor: ‘Gaat heen in de rust van deze zondag en aanvaard de verantwoordelijkheid voor de wereld en haar nood en de mens die God op je weg brengt.’ Goedemorgen! Dat kregen mijn zus en ik als instructie wekelijks in ons geprogrammeerd. ‘Wat me ook heeft beziggehouden, is de parapsychologie. Mijn moeder had bepaalde gaven. Een voorbeeld? Ik beland op een avond, al fietsend, door een tak op de weg in een sloot. Mijn moeder, op vakantie in Zwitserland, springt op dat moment op, roepend: ‘Er is iets met Klaas!’ Dat vond en vind ik fascinerend. Er is in dit bestaan veel om je over te verwonderen, niet alles laat zich vanuit de wetenschappelijk-materialistische kijk verklaren.’ Waarom koos u voor een studie levensmiddelentechnologie in Wageningen? ‘Dat heeft eveneens met verwondering te maken. Ik heb getwijfeld tussen Delft en Wageningen. In Delft draaide het om het toepassen van bestaande kennis, waarmee je bijvoorbeeld een brug bouwt. In Wageningen trof me de poging de natuur te willen begrijpen. Het was het verschil tussen een maakbare wereld en de onbegrijpelijke wereld van de natuur. De verwondering zit diep bij me, die had ik al als jongetje. Ik herinner me dat ik als 8-jarige bij een bloesemstruik in onze voortuin me afvroeg: ‘Wat is de bedoeling hiervan?’ ‘Dat ik voor levensmiddelentechnologie koos, paste bij mijn harde bètakant, met idealisme had dat niets van doen. Maar vanuit het calvinisme voelde ik behoefte aan de publieke zaak bij te dragen. Daar sloot het RIVM, waar ik in 1972 ging werken, beter bij aan dan bijvoorbeeld een bierbrouwer, hoe lekker bier ook is.’ Hoe kijkt u terug op uw tijd bij het RIVM? ‘In de jaren zeventig en tachtig hadden we met het milieu de wind in de zeilen en konden we helpen concrete problemen op te lossen. In de Rijnmond had je bijvoorbeeld een groot smogprobleem, waardoor jaarlijks tienduizend mensen, hoofdzakelijk bejaarden, wat eerder doodgingen – er gingen levensjaren verloren. De Tweede Kamer nam dat hoog op en gaf ons alle middelen. Wij werkten met een club jonge onderzoekers aan geavanceerde metingen van de luchtverontreiniging. Met die resultaten kon Pieter Winsemius, een geweldige milieuminister, de onderhandelingen met de Duitsers en de Belgen voeren over schonere uitstoot door fabrieken. Zo is de smog succesvol aangepakt. Ed Nijpels, ook van de VVD, wist Nederland als milieuminister aan de katalysator te krijgen. Dat kostte duizend gulden per auto, maar dat gebeurde gewoon!’ U kreeg ook met tegenwind te maken. ‘Dan zit je eind jaren tachtig, na de val van de Muur, toen er een overwinningsroes ontstond: wij van het Westen hadden gewonnen, dat was de sfeer in Den Haag. Dat heeft de weg vrijgemaakt voor de krachten van het neoliberalisme, die zich in de jaren ervoor rond iemand als Friedrich von Hayek (Oostenrijks econoom, 1899-1992, red.) hadden verzameld. De sfeer was dat het bedrijfsleven ruim baan moest krijgen –er moest worden geprivatiseerd, de overheid moest plaatsmaken. Ik herinner me een directeur-generaal van een ministerie die zei: ‘Wij, als overheid, kunnen het niet meer. Nou, mijn moeder zei altijd: ‘Willen is kunnen.’ Die drive om te willen ontbrak, met alle gevolgen van dien voor het milieu.’ U werkte in die jaren aan het rapport ‘Zorgen voor Morgen’. ‘Daar waren we trots op. Het verscheen nog voor de val van de Muur, eind 1988, en bevatte langetermijnscenario’s voor het milieu. We keken een kwart eeuw vooruit en namen in onze modellen alle aspecten mee – niet alleen de economie, maar ook de demografische ontwikkeling, landbouw, mobiliteit, energiegebruik, noem maar op. Zo’n geïntegreerde beleidsaanpak was nog nooit eerder gemaakt, het trok internationaal veel belangstelling. Het rapport was ook onderdeel van de kersttoespraak in dat jaar van koningin Beatrix, met de bekende zin: ‘Langzaam sterft de aarde.’ Daar heeft ze veel kritiek op gekregen. Lobbyclubs zoals werkgeversorganisatie VNO-NCW kwamen in het geweer, de koningin had zich door ons laten meeslepen en deed aan onnodige paniekzaaierij, vonden zij. Die reacties stonden symbool voor jarenlange tegenwerking.’ Wijst u dan vooral naar het bedrijfsleven? ‘Nee, het was breder dan dat. Links mag zich het milieu wat meer aantrekken en eerder het eigen gedrag willen aanpassen, maar doet even hard mee aan het grote feest dat welvaart heet. Een vooraanstaande sociaaldemocraat, ik vind het niet netjes zijn naam te noemen, herhaalde een keer dat Joop den Uyl (PvdA) over arbeiders had gezegd dat ze allemaal een auto voor de deur moesten krijgen. ‘Nu is dat gelukt en dan komen jullie zeuren over dat milieu’, voegde hij eraan toe. Ik begreep zijn perspectief wel: eerst hadden de rijken alleen een auto, maar nu iedereen er eentje had, was dat plotseling een probleem. Hij vond dat je mensen hun auto moest gunnen.’ Wat had er in uw optiek aan milieubeleid moeten gebeuren? ‘Het was doodeenvoudig geweest een effectief beleid te voeren waarmee je de CO2-uitstoot en stikstof had kunnen aanpakken, meer dan twee A4’tjes waren niet nodig. In plaats daarvan hebben we het veertig jaar lang op zijn beloop gelaten. We zijn zorgeloos overgegaan op steeds grotere auto’s, verdere vliegreizen en buitenlandse beleggingen. De mentaliteit is en blijft er een van: na ons de zondvloed, ook al is er inmiddels een overweldigende hoeveelheid bewijs voor de immensiteit van de problemen.’ Nu worden zelfs klimaatplannen wereldwijd teruggedraaid onder druk van een klimaatsceptische Amerikaanse president. Hoe kijkt u daarnaar? ‘Dat roept bij mij geen enkele verbazing op. Het ging al mis in Kopenhagen (de klimaattop in 2009, eindigend zonder juridisch bindende afspraken, red.); in Parijs (de klimaattop van 2015) ging het alleen maar om beloften van landen. Er werd daar dus met de collectezak rondgegaan: de een gooide een dubbeltje erin, een tweede een euro, een derde een pepermuntje. ‘O, veel te weinig’, was de reactie na afloop. Al jaren gaat het er veel te vrijblijvend aan toe. Maar ik verbaas me daar totaal niet over, nu individualisme en materialisme in de afgelopen decennia de dominante waarden van onze beschaving zijn  geworden.’ Ziet u lichtpunten? ‘Een politicus van wie ik weg ben, is Emmanuel Macron (de president van Frankrijk, red.). Hij ziet in dat we onze beschaving, ons ethische kader, moeten heruitvinden. Weg van het hedonisme, van die ‘na ons de zondvloed’-houding. Ik heb vrienden die zeggen: ‘Het leven mag toch ook plezierig zijn?’ Natuurlijk, maar wil je een zinvol leven leiden dan kan dat onplezierige dingen met zich meebrengen. Daar zou het om moeten gaan: een zinvol leven door bij te dragen aan het grotere geheel. ‘Natuurlijk oogt de buitenwereld momenteel somber, zeker als je naar de masculiene waanzin in de Verenigde Staten kijkt. Maar dat roept ook weer tegenkrachten op in de binnenwereld van mensen, die stemmen me hoopvol. Tegenover het masculiene zie je een groeiende behoefte aan meer zachte, feminiene krachten. Religie wordt weer belangrijker – de kerken stromen nog niet vol, maar er is wel een kentering gaande. Die kant moeten we op, naar een herwaardering van geestelijke waarden en een hoger bewustzijn. Dat kan samengaan met een andere leefstijl. Ik haal inspiratie uit mensen die dat voorleven door in de Vogezen te gaan wonen om een wezenlijk ander leven te kunnen leiden.’ Maar toch: die somber stemmende buitenwereld, is dat op uw 79ste niet extra lastig? U heeft niet het eeuwige leven. ‘Ik hoop nog een jaar of vijf à tien te mogen leven om de afloop hiervan mee te maken. We leven nu in een cruciale tijd, alles is tegelijkertijd op zijn fundamenten aan het schudden – het klimaatprobleem, het financiële bestel en meneer Trump zijn alle drie nog niet op hun dieptepunt beland. Ik zie ons afkoersen op een ultieme ervaring. Hopelijk kunnen we voorkomen dat die met de inzet van kernwapens gepaard gaat. Ik denk dat de mensheid het uiteindelijk wel gaat redden, mits we in staat blijken tot een hoger bewustzijn te komen.’</p>]]></description>
      <guid>https://www.volkskrant.nl/binnenland/wil-je-een-zinvol-leven-leiden-dan-kan-dat-onplezierige-dingen-met-zich-meebrengen~b8c48695/</guid>
      <pubDate>Fri, 6 Feb 2026 00:00:00 +0100</pubDate>
    </item>
    <item>
      <title><![CDATA[‘Het verspillen van je talent is het ergste wat je in je leven kan overkomen’]]></title>
      <description><![CDATA[<p>‘We horen vaak over het probleem van onderadvisering: biculturele jongeren die door hun docenten een lager schooltype aangeraden krijgen dan ze aankunnen. Bij mij was het omgekeerde het geval: ik zat op het vwo, maar had een sterke behoefte naar de havo te gaan, omdat mijn vrienden daar zaten. Maar mijn leraren op het vwo hebben me met een collectieve inspanning op het vwo gehouden. ‘Het verspillen van je talent is het ergste wat je in je leven kan overkomen’, zei een van hen. Achteraf moet ik ze gelijk geven, cognitief hoorde ik op het vwo. Ik ben dankbaar dat ze me erop hebben gehouden.’ Als onderwijssocioloog, verbonden aan de Erasmus Universiteit Rotterdam, heeft de 42-jarige Iliass El Hadioui naam gemaakt in de onderwijswereld. Met de door hem opgerichte De Transformatieve School, waarvan hij de programmaleider is, strijdt hij voor kansengelijkheid en een hoge onderwijskwaliteit voor alle leerlingen. Een ‘cultuur van hoge verwachtingen’ op scholen is het streven. Vooralsnog weten niet meer dan een op de tien basisscholen en een op de twintig middelbare scholen volledig aan die criteria te voldoen, een select gezelschap dat hij de ‘Zwarte Zwanen-scholen’ noemt. ‘Mijn ideaal is dat de helft van alle scholen daartoe gaat behoren. Dan bereiken we een omslagpunt, waarna de andere zullen volgen.’ Op weg daarheen ontmoet De Transformatieve School de nodige weerstand, onder meer van wat El Hadioui ‘kapitaalkrachtige omgevingen’ noemt. Hij doelt daarmee op alle belanghebbenden bij scholen die traditioneel gezien bovenaan de lijstjes staan met de hoogste Cito-scores in het primair onderwijs of met de meeste geslaagde eindexamenkandidaten in het middelbaar onderwijs. Voor de rangschikking van scholen stelt El Hadioui een andere maatstaf voor. ‘In mijn ogen horen die scholen bovenaan te staan die voor hun leerlingen de grootste relatieve vooruitgang weten te boeken. Een voorbeeld: in een achterstandswijk in Arnhem staat een basisschool die in groep 1 vrijwel alleen maar kinderen van kapitaalarme ouders binnenkrijgt. In groep 8 hebben die leerlingen een hogere leesvaardigheid dan het gemiddelde op de basisscholen in kapitaalkrachtige wijken.’ De sleutel voor dat soort opmerkelijke prestaties ligt wat hem betreft in het veranderen van de schoolcultuur, ‘waaraan iedereen een bijdrage kan leveren: de schoolleiding, de docenten, de leerlingen, de conciërge’. De verandering ervan moet gericht zijn op wat hij de ‘ik-we-balans’ noemt en omvat in grote steden nog een andere balans, gelegen in ‘de pedagogische driehoek’ van ‘schoolcultuur, jeugdcultuur en thuiscultuur’. El Hadioui, van 2019 tot 2022 lid van de Onderwijsraad, het hoogste adviesorgaan op onderwijsgebied, schreef erover in zijn boeken Hoe de straat de school binnendringt (2015), Switchen en klimmen (2019) en Grip op de mini-samenleving (2022). Met de laatste term duidt hij de schoolklas aan. De wetenschapper in hem theoretiseert graag, maar ‘voeding’ door de onderwijspraktijk ziet hij als onmisbaar. ‘Ik pleit voor het theoretiseren van de praktijk en het praktiseren van de theorie.’ Een essentiële schakel daarin vormen de ongeveer twintig trainers van De Transformatieve School die het collectief ontwikkelde trainingsprogramma sinds 2012 jaarlijks op circa honderd scholen in de praktijk brengen. U heeft een islamitische achtergrond, maar zat op een katholieke school in Maassluis en op een protestants-christelijke school in Vlaardingen. Hoe ervoer u die mix van religies? ‘Ik had een gedisciplineerde jeugd, als zesde kind in een groot gezin, pendelend tussen thuis, school, de voetbalvereniging en de moskee, met in de weekeinden veel familiebezoek. Op school kon ik goed gedijen. De traditioneel christelijke familiecodes liggen verrassend dicht bij de traditioneel islamitische familiecodes, met gedeelde waarden als eerlijkheid, bescheidenheid, beleefdheid en solidariteit. Die waarden staan nogal ver af van de vrijzinnige samenleving die nu de boventoon voert. ‘Dat wil niet zeggen dat er destijds geen botsende meningen waren. Van de middelbare school herinner ik me scherpe debatten met docenten. Die waren gelovig en hadden andere opvattingen over bijvoorbeeld het Midden-Oosten en de multiculturele samenleving. Het was in de tijd van de opkomst van Pim Fortuyn. Maar die controversiële thema’s konden worden besproken binnen een cultuur van geborgenheid en vertrouwen. Mensen konden fouten maken – soms verontschuldigde een docent zich over een al te scherpe uitspraak, waarna we weer overgingen tot de orde van de dag. Als leerling dacht je niet: ik ga hem beschadigen. Dat is nu anders, elk wissewasje kan worden gefilmd en op sociale media worden gezet.’ U prijst de schoolcultuur van wat u Zwarte Zwanen-scholen noemt. Wat doen zij zo goed? ‘Hun cultuur is inderdaad cruciaal. Die scholen hebben niet betere docenten of betere leerlingen, geen ander onderwijstype of andere schoolboeken, nee, het verschil zit in wat we de ‘ik-we-balans’ noemen. Dat betekent dat de ‘ikjes’, de docenten in de klas, zich gesteund weten door een ‘we’, het professioneel collectief van leraren en schoolleiding. Dat geeft hun rugdekking wanneer ze voor hun klas staan. Wanneer er voor de hele school geldende afspraken worden gemaakt, vormt die ‘we’ de spil, die de ‘ikjes’ in staat stelt de afspraken in de praktijk te brengen.’ Hoe moet ik me dat concreet voorstellen? ‘Een concreet voorbeeld daarvan is het gemeenschappelijk normatief kader: wat mag er wel en wat niet in klaslokalen? Dat gaat over telefoons, oordopjes, croissantjes, dat soort zaken, maar ook over waarden en omgangsvormen: over respect, een basisrust die er in de klas moet zijn, een manier van elkaar begroeten. Dat ondersteunt het kweken van een cultuur van hoge verwachtingen. Zwarte Zwanen-scholen zijn er goed in dat soort afspraken collectief na te komen.’ Is dat voor andere scholen zo moeilijk? ‘Veel scholen krijgen dit inderdaad minder goed voor elkaar. Dat heeft te maken met een verstoorde ik-we-balans. Als er op een school een individualistisch doorgeschoten cultuur is, heb je een groep docenten die zegt: ‘Prachtig hoor, dit schoolbeleid, maar ik ga over mijn eigen leerlingen, in mijn lokaal gelden andere regels.’ Als 30 procent van de docenten zo denkt, komt er van de beoogde uniformiteit niets terecht. Je hebt op een school wel individualiteit nodig, maar geen individualisme – wel collectiviteit, geen collectivisme.’ Hoe bedoelt u dat? ‘De eigenheid en de autonomie van de professional zijn essentieel, anders krijg je robots die lesgeven. Een van de grote problemen momenteel is de dominantie van lesmethoden, waardoor een docent zich niet meer emotioneel eigenaar over de lesstof voelt. Dat gaat ten koste van zijn spelgevoel – een goede docent weet hoe en in welk tempo hij de lesstof op leerlingen kan overbrengen. Zijn individualiteit is dan ook essentieel. Alleen moet die niet doorschieten in individualisme, dan wordt de ik-we-balans verstoord. ‘De collectiviteit van professionals stelt je als docent in staat te leren met en via je collega’s. Controversiële thema’s en kwesties worden dan niet uit de weg gegaan, maar als team gedragen. Alleen moet dat niet ontaarden in collectivisme, waarbij er van groepsdenken sprake is. Professionals krijgen dan opgelegd hoe ze moeten denken, ‘zo doen we dat hier nu eenmaal’ wordt dan de verstarrende schoolcultuur. Die is bedreigend voor de professionele ontwikkeling van alle docenten. Alle Zwarte Zwanen-schoolleiders snappen het belang van zowel collectiviteit als individualiteit.’ Ziet u uw ideeën als progressief of conservatief? ‘Beide. Dat blijkt ook wel uit het brede spectrum van scholen die ervoor openstaan, variërend van reformatorisch en islamitisch tot progressief Amsterdams. Het behoudende element is het gemeenschappelijk normatief kader. Maar we zijn ook radicaal progressief door onze nadruk op kansengelijkheid voor álle leerlingen, dus niet alleen die uit een kapitaalarme omgeving. Je hebt ook kinderen uit kapitaalkrachtige omgevingen die op een school belanden met een cultuur van lage verwachtingen. Hun kansen nemen daardoor ook af, hoe dik de portemonnee van hun ouders ook is. Dat ligt niet aan die leerlingen of hun docenten, maar aan de schoolcultuur.’ Welke weerstand komt u zoal tegen? ‘Het succes van de Zwarte Zwanen-scholen verdient een groter podium, maar het is niet eenvoudig ze dat te geven. Deels heeft dat te maken met de Zwarte Zwanen-schoolleiders, die vaak bescheiden van aard zijn. Maar er speelt soms ook een gebrek aan nieuwsgierigheid bij kapitaalkrachtige omgevingen. ‘Dit is niet iets voor ons, maar voor scholen met arme kinderen’, is nogal eens hun redenering. Terwijl het juist van belang voor alle scholen is. ‘We hebben een alternatieve rangschikking voor scholen gemaakt, met bovenaan de Zwarte Zwanen-scholen, omdat die relatief de grootste vooruitgang met hun leerlingen boeken. Daarop heb ik nogal wat reacties gekregen van mensen met gezagsposities in het onderwijs die me zeiden: ‘Heel goed dat je de aandacht op kansenongelijkheid vestigt, maar kun je voor die alternatieve ranking niet wat minder aandacht vragen?’ Dat heeft alles met belangen en imago te maken. Professionals in een kapitaalkrachtige omgeving zien hun school daarop lager scoren, ze zijn bang dat dat hen schaadt. Overigens reageren de meeste scholen wel positief op ons gedachtegoed.’ Welke weerstand is er binnen scholen zelf? ‘Een schoolleider die de schoolcultuur wil veranderen, bevindt zich in een complexe dynamiek – hij heeft te maken met zijn schoolbestuur, met de inspectie, met een docententeam. In dat krachtenveld moet hij een diplomatieke rol vervullen om iedereen de goede kant op te krijgen. Gelukkig kunnen onze trainers hem daarbij helpen. Een uitdaging die we geregeld tegenkomen zijn oudere docenten die zich in hun klaslokaal vereenzaamd zijn gaan voelen. Gesprekken met deze groep kunnen emotioneel pittig verlopen. Ze zijn geneigd te klagen over het gedrag van leerlingen, omdat de wereld die ze kenden aan het verdwijnen is, terwijl ze de nieuwe werkelijkheid waarin ze zijn terechtgekomen als een verslechtering ervaren. Soms zitten ze alleen nog in het onderwijs vanwege hun hypotheek. Om hen in een cultuurverandering mee te krijgen, is een hele kunst.’ Waar heeft u uw hoop op gevestigd? ‘Op de komende generaties, ik kan niet uit de voeten met pessimistische verhalen over de jeugd van tegenwoordig. Ik zie hen als spiegels van ons, de ouderen: als wij hun minder aandacht en waardering geven, krijgen we dat terug in de vorm van hun calculerend gedrag. We moeten ze het gevoel geven deel van de school uit te maken. Vaak voelen ze dat niet zo, omdat wat hen bezighoudt, zoals de jeugdcultuur, vooral uit de school wordt geweerd. Terwijl je jeugdcultuur ook kunt ontrafelen als een pakketje sociale codes over gedrag, kleding en taal, waarvan je met elkaar kunt bedenken wat wel en niet een rol op school kan spelen – de maatschappijkritische teksten van spoken word wel, de rapteksten die meiden tot lustobject reduceren niet. ‘We moeten zien te voorkomen dat leerlingen zich in hun eigen wereld terugtrekken, wat onder invloed van sociale media maar al te gemakkelijk gebeurt. Maar ik ben optimistisch, want ik zie een jongere generatie die veel creativiteit en talent heeft. De kunst is hen op te voeden conform hun eigen tijdgeest, niet conform die van ons. We moeten erover nadenken hoe ze kunnen floreren in een wereld waarin AI de norm wordt. Dat is ingewikkeld voor docenten – veel van wat ze gewend waren, raken ze kwijt. Maar mijn hoop is dat ze zich gaan realiseren: het gaat niet om mij, het gaat om hen.’</p>]]></description>
      <guid>https://www.volkskrant.nl/binnenland/het-verspillen-van-je-talent-is-het-ergste-wat-je-in-je-leven-kan-overkomen~b475a477/</guid>
      <pubDate>Thu, 29 Jan 2026 00:00:00 +0100</pubDate>
    </item>
    <item>
      <title><![CDATA[‘Ik geloof niet in dat irritante, radicale activisme, waarbij je meteen op een vrachtwagen klimt’]]></title>
      <description><![CDATA[<p>Als 10-jarige krijgt ze van haar Joods opgevoede grootmoeder een ‘romantisch’ verhaal opgedist over de gang van zaken bij het slachten van een koe. De rabbijn komt langs om het dier te bedanken voor zijn leven en voor het vlees dat het de mensen geeft, zo vertelt haar oma. ‘Een totaal nepverhaal, maar als kind geloof je volwassenen en ben je ervan overtuigd dat ze het beste met dieren voor hebben’, blikt Lesley Moffat terug. Haar grootouders hebben een boerderij met een veertigtal zoogkoeien, even ten noorden van het Canadese Toronto. Moffat, een stadsmeisje uit Montreal en de dochter van een astronoom en een bibliothecaresse, voelt zich sterk tot hun boerenbedrijf aangetrokken. Diepe indruk maakt een voorval met een pasgeboren kalfje. Dat komt ongelukkig ter wereld, met zijn kop ingeklemd in een gat tussen twee rotsen. Haar grootvader sprint erop af en doet er alles aan om het dier te bevrijden, tot de stier te dichtbij komt en hij het kalfje aan zijn lot moet overlaten. ‘Ik zag hoeveel risico en passie hij aan de dag legde, dat heeft grote invloed op me gehad.’ Ze trekt zich het lot van alle dieren aan. ‘Ze zijn voor mij niet anders dan wij, ze hebben ook emoties.’ Als 16-jarige komt ze bij een bezoek met haar opa aan een slachterij erachter dat haar oma een wel erg rooskleurig beeld van het slachtproces heeft geschetst. ‘Het was afschuwelijk, koeien werden gedood terwijl ze nog bij bewustzijn waren.’ Een veemarkt schokt haar evenzeer: ‘Dieren die niet waren verkocht, omdat ze bijvoorbeeld kreupel waren, werden daar op een berg gegooid en achtergelaten. Sommige leefden nog. Het schokte me dat mensen daartoe in staat waren. Ik heb een biggetje meegenomen, dat heeft nog enkele maanden geleefd.’ Sindsdien staat haar leven in het teken van dierenwelzijn. Op de middelbare school wordt ze veganist en droomt ze van de oprichting van McVegan, als tegenhanger van McDonald’s. ‘Ik dacht dat iedereen veganist zou worden als ik foto’s van het slachten van dieren zou laten zien.’ In haar studententijd kiest ze voor een studie diergedrag, haar masterscriptie wijdt ze aan de scharrelbehoefte van kippen. ‘Ik wilde wetenschappelijk bewijzen dat legbatterijen (grootschalig kippen houden met drie tot vijf kippen per kooi, red.) zouden moeten worden verboden. In Europa is dat uiteindelijk ook gebeurd.’ Haar relatie met een Duitse boer leidt in 2001 tot haar verhuizing naar Europa, tegenwoordig leeft ze in Brabant met een Nederlandse boer – de 50-jarige Canadese woont inmiddels haar halve leven in Europa. In Duitsland werkt ze sinds 2001 bij Animal Angels, een pressiegroep die dierentransporten dwars door Europa achternarijdt om misstanden aan autoriteiten en media te melden. In 2009 richt ze in Nederland haar eigen organisatie op, Eyes on Animals. Die spoort niet alleen op dezelfde manier misstanden op, maar gaat ook het gesprek met slachterijen aan om het lot van dieren te verbeteren. Voorlopig hoogtepunt is het door haar ontworpen slachthuis in opdracht van een Gelders bedrijf. Dat functioneert inmiddels: ‘Van die opdracht had ik al zo lang gedroomd’. Al sinds 2001 volgt u vrachtwagens waarmee dieren door Europa worden vervoerd. Wat doet u dan precies? ‘Rijden, rijden, rijden. We willen weten hoe de transporten zijn: hoelang duren ze en onder welke omstandigheden leven de dieren? Daarvoor gelden in Europa normen. Er wordt enorm met dieren gesleept, soms wel over duizenden kilometers. De omstandigheden kunnen veel te zwaar zijn: geen water, geen voedsel, of allebei niet. Ook staan er soms veel te veel dieren bij elkaar en kunnen sommige niet staan, met het risico te worden vertrapt. ‘Wanneer de chauffeur stopt bij een tankstation, kun je contact leggen. Ik vraag dan beleefd of ik een kijkje mag nemen. Ik geloof niet in dat irritante, radicale activisme, waarbij je meteen op een vrachtwagen klimt. Ik zou niet willen dat iemand zoiets bij mij zou doen. Meestal mag ik wel kijken. ‘Vaak weet je niet hoelang een rit duurt. Ik ben weleens tot Bari, in de laars van Italië, gereden. Gelukkig ben je altijd met een collega. We waren toen al een dag op de veemarkt, daarna moesten we de hele nacht door en pas de volgende middag kwamen we aan – wat was ik moe. Daarna maken we een rapport. Bij Animal Angels lichten we de Europese Commissie in, omdat die de regels over dierentransporten heeft opgesteld. Het is aan autoriteiten van de afzonderlijke landen om die te handhaven, maar die doen dat lang niet altijd.’ Wat gebeurt er met uw rapporten? ‘Van Brussel kregen we altijd te horen dat dierenwelzijn extreem belangrijk is, blablabla, en dat ze contact zouden opnemen met de nationale autoriteiten. Maar in de praktijk zagen we niks veranderen. Neem de Ierse kalverexport naar Nederland, waarvan het traject via het Franse Cherbourg loopt. Jaarlijks gaat dat om tienduizenden kalveren. Die beestjes zijn nog geen maand oud, zijn dagenlang onderweg en krijgen niet de melk waar ze recht op hebben. Dat is in strijd met de Europese regels. We stellen dit al decennia aan de kaak, maar het gaat nog altijd gewoon door. Aanvankelijk meldden we het bij Brussel, de Ierse overheid en de Ierse industrie. Omdat er niets veranderde, zijn we ook de media gaan inschakelen, ook al doe ik dat liever niet. De maatschappij is al gepolariseerd genoeg; mensen gaan dan negatief oordelen, waardoor een dialoog met de industrie onmogelijk wordt.’ Andere dierenrechtenorganisaties schakelen juist direct de media in om met schokkende beelden de publieke opinie te beïnvloeden. ‘Dat is ook nuttig en daar ben ik ook zeker niet op tegen, alleen is het niet wat ik doe. Het is goed wanneer, zoals wel is gebeurd, een slachterij moet sluiten, omdat daar dieren worden mishandeld. Maar zo’n sluiting leidt niet tot minder dode dieren, een andere slachterij neemt het werk dan over.  Met protesteren kun je de publieke opinie beïnvloeden, maar daarmee verander je nog niet de omstandigheden van de dieren. Daarom richt ik me op concrete verbeteringen, in dialoog met de slachterijen. Weigert een bedrijf dat of probeert het ons voor de gek te houden, dan kunnen we altijd nog naar de media stappen. Maar eerst ga ik het gesprek aan.’ Loopt u daarbij niet het risico vuile handen te maken? U hebt zelf een slachthuis ontworpen voor een slachterij in Gelderland. ‘Natuurlijk zou ik graag in een paradijs leven waarin geen enkel dier en geen enkele mens lijdt. Maar ik ben niet wereldvreemd, dus vind ik het al heel wat wanneer we het lijden van dieren weten te verminderen, dat is tenminste iets. Als we ons er niet mee zouden bemoeien, is het zeker dat slachterijen doorgaan met het slachten van varkens met veel stress. Ze werken namelijk met een CO2-verdoving, waardoor varkens twintig tot veertig seconden pijn en paniek moeten verduren voordat ze hun bewustzijn verliezen. Die methode wordt toegepast, omdat die het goedkoopst is en slachterijen in staat stelt duizend varkens per uur te slachten. Bij onze slachtlijn gaat het er veel rustiger aan toe – wij laten ze kalm naast elkaar lopen, zij aan zij, dat vinden ze fijn. Dan raken ze niet gestresst. De verdoving is elektrisch en werkt onmiddellijk, wat ook veel beter is.’ Dus u heeft niet het idee hiermee vuile handen te maken? ‘Nee, totaal niet. Dat zou juist het geval zijn wanneer ik niets doe, als ik verbeteringen zou kunnen aanbrengen maar dat nalaat om zo ‘schone handen’ te houden. Dat wij dit doen, maakt ons niet medeplichtig. Ik zie het als een vorm van barmhartigheid, gericht op minder lijden. We gaan niet meemaken dat de meerderheid van de mensen veganistisch wordt. Dus dieren zullen hoe dan ook worden geslacht. Laten we ons dan inspannen om dat zo humaan mogelijk te doen. ‘Het verwijt van vuile handen doet me denken aan de discussie die ik had met dierenrechtenorganisaties over Kalverliefde, dat is een initiatief om zuivel te verkopen van boeren die koeien en kalveren drie maanden bij elkaar in de wei houden, in plaats van ze abrupt van elkaar te scheiden. Dat is beter voor zowel de koe als het kalf. Ik vroeg dierenrechtenorganisaties om Kalverliefde, dat je bij supermarkten kunt krijgen, bij hun volgers onder de aandacht te brengen. Maar een aantal wilde dat niet doen, omdat het in hun ogen dierenmishandeling blijft en het ten koste zou gaan van hun veganistische boodschap. Zo houden ze misschien schone handen, maar ik zie het vooral als een gemiste kans.’ De slachterij waar u die slachtlijn voor heeft ontworpen, wil niet met haar naam in de krant. Waarom is dat? ‘Ze zijn bescheiden en vrezen dat het irritaties in hun branche oproept. Als bekend zou worden dat zij zich serieus voor dierenwelzijn inzetten, staan andere bedrijven klaar om hen te verwijten dat ze betweterig en arrogant zijn. Daar hebben ze geen zin in, zoals ze ook geen behoefte hebben aan het commentaar van activisten dat het toch niet diervriendelijk genoeg zou zijn.’ U bent trots op die slachtlijn. Heeft u nog meer concrete resultaten geboekt? ‘Waar ik ook trots op ben, is dat we in Frankrijk het politietoezicht hebben verbeterd. Dat begon bij het volgen van een transport met kreupele paarden. We probeerden toen de gendarmerie in actie te krijgen, dat lukte pas bij de tunnel van Fréjus, vlak bij Italië. Een van de gendarmes, een kapitein, trok zich het lot van de paarden zeer aan, maar hij kon toen niets betekenen, omdat hij geen kennis had van de Europese regels. Dat zat hem echt dwars. Hij is met ons in gesprek gegaan, met als uitkomst dat we een training aan zijn brigade mochten geven. Dat trok media-aandacht, waarna we bij het nationale trainingscentrum van de gendarmerie aan de slag mochten. Daardoor zijn onze trainingen landelijk ingevoerd. Ook de carabinieri in Italië zijn inmiddels beter getraind. ‘In Turkije is een van onze inspecteurs erin geslaagd zestien slachterijen zover te krijgen dat ze schietmaskers gebruiken om dieren mee te verdoven voordat ze worden geslacht. Dat is bijzonder, omdat verdoving er ten onrechte als strijdig met de halal-voorschriften wordt gezien. Mogelijk gaan de imams in Turkije het afleggen tegen het belang van dierenwelzijn. En in Ghana is het een inspecteur van ons gelukt bij acht varkensslachterijen schietmaskers te introduceren. Een grote vooruitgang, want tot dan toe werden varkens met een stuk hout op hun kop geslagen tot ze doodgingen.’ Wat hoopt u nog mee te maken? ‘Dat we in meer landen trainingsprogramma’s kunnen opzetten, waardoor er beter toezicht komt en dus minder dieren lijden. We zijn maar een kleine organisatie, het zou mooi zijn als we daarvoor financiële steun van donateurs krijgen. Verder hoop ik vooral dat mensen op den duur radicaal anders met dieren omgaan, maar dat ga ik vermoedelijk niet meer meemaken. Voor nu is mijn grootste hoop dat genoeg jonge mensen zich bij ons aanmelden om dit werk voort te zetten.’</p>]]></description>
      <guid>https://www.volkskrant.nl/binnenland/ik-geloof-niet-in-dat-irritante-radicale-activisme-waarbij-je-meteen-op-een-vrachtwagen-klimt~b5fdb47d/</guid>
      <pubDate>Fri, 23 Jan 2026 00:00:00 +0100</pubDate>
    </item>
    <item>
      <title><![CDATA[Gijsbert Koren is oprichter van We Are Stewards: ‘Ik probeer bij te dragen aan een hemel op aarde’]]></title>
      <description><![CDATA[<p>‘Het is toch wonderlijk: we hebben voor na onze dood een plek bedacht waar we iedereen weer ontmoeten en waar alles goed is. Maar wat als vandaag het enige moment is waarop je iedereen ontmoet, dan is dít toch de plek waar het goed moet komen? Ik voel me verantwoordelijk aan de hemel op aarde bij te dragen.’ De protestantse kerk in Amsterdam-Noord waar hij als bassischolier in de jaren negentig iedere zondag met zijn ouders kwam, bezoekt hij al lang niet meer. Tegenwoordig beschouwt hij zichzelf als een agnost, met daarbij als kanttekening: ‘Het morele kader van het geloof, dat zo vanzelfsprekend was in mijn kinderjaren, blijft het frame waardoor ik naar de wereld kijk. We moeten elkaar helpen zin aan de wereld te geven en het goed te hebben met elkaar. Ook heeft het calvinisme gemaakt dat ik soms hard voor mezelf kan zijn, waardoor ik in staat ben me volledig op iets toe te leggen.’ Als 40-jarige ondernemer heeft Gijsbert Koren dat laatste herhaaldelijk gedaan, met als rode draad: de samenleving vooruit willen helpen. Na zijn studie industrieel ontwerpen aan de TU Delft belandde hij in 2008, tijdens de kredietcrisis, in de wereld van crowdfunding. Geld ophalen bij familie, vrienden en (on)bekenden werd voor veel ondernemers op dat moment de oplossing voor het probleem waarmee ze werden geconfronteerd: de stelselmatige afwijzing van kredietaanvragen door plots sterk risicomijdende banken. Een tijd lang geloofde Koren dat crowdfunding tot een wezenlijke systeemverandering zou kunnen leiden, tot ‘een meer menselijke, meer verantwoorde financiële wereld’. Maar na verloop van tijd zag hij in dat het niet meer dan ‘een niche zou blijven, naast andere manieren van financiering voor ondernemingen. Het is gelukkig wel een blijvende innovatie gebleken.’ Sinds 2019 maakt hij zich hard voor een betrekkelijk nieuw fenomeen, de ‘steward owned’-onderneming. De zeggenschap over zo’n bedrijf ligt bij een stichting met een langetermijnvisie die op de missie van de onderneming is afgestemd; de aandeelhouders die het normaliter voor het zeggen hebben, krijgen wel een rendement, maar maken niet langer de dienst uit. Met vier anderen spant Koren zich in om via de stichting ‘We Are Stewards’ het aantal steward owned-ondernemingen in Nederland te laten groeien. Dat lukt geleidelijk: in zes jaar tijd is er sprake van een verdubbeling, tot honderdvijftig: ‘Zeker de laatste jaren is er sprake van een opmars, zowel bij start-ups als familiebedrijven.’ De waarde van dit soort ondernemingen ziet hij vooral in het afzien van winstmaximalisatie: ‘Een steward owned-bedrijf ervaart meer ruimte om naar de lange termijn te kijken. Ik ben er heilig van overtuigd dat dat leidt tot meer menselijkheid en duurzaamheid.’ U wilde eerst industrieel ontwerper worden. Wat bracht u van dat pad af? ‘Toen ik in Delft begon wilde ik aanvankelijk BMW’s ontwerpen, dat leek me supervet. Vervolgens bedacht ik liever bij Philips te willen werken, omdat hun dagelijkse gebruiksvoorwerpen me belangrijker leken. Maar toen las ik Design for the Real World van de ontwerptheoreticus Victor Papanek. Hij stelde dat de ontwerper van de kalasjnikov medeverantwoordelijk is voor alle doden door dat machinegeweer. Dat was een eyeopener. Zou ik de volgende waterkoker van Philips ontwerpen, dan werd ik medeverantwoordelijk voor de afvalberg van de toekomst, bedacht ik. Want waterkokers worden weer afgedankt. Ik wilde daar niet aan bijdragen en ben me op duurzaam ontwerpen gaan toeleggen. Tijdens mijn masterstudie heb ik wieken voor een watermolen ontworpen. Die werden tot dan toe van metaal gemaakt, ik koos voor natuurlijke materialen, vooral bamboe. De armste arbeiders van India konden ze maken.’ Toch bent u niet op dat pad doorgegaan. ‘Met medestudenten richtte ik in 2009 het crowdfundingsplatform CrowdAboutNow op.  Ondernemers waren destijds hevig verontwaardigd dat ze als gevolg van de kredietcrisis geen geld van banken kregen, ze waren daaraan gewend geraakt. Aanvankelijk ging ik mee in dat klaagverhaal, maar gaandeweg stelde ik me de vraag: waarom denken ze eigenlijk recht daarop te hebben? Ik begon het als een kredietverslaving te zien. Het zou beter zijn als ondernemers het aantrekken van geld als hun eigen verantwoordelijkheid zien, dat maakt ze onafhankelijk van de bank en daarmee sterker.’ Komt dan niet een verslaving aan crowdfunding ervoor in de plaats? ‘Nou, crowdfunding is hard werken. In plaats van de bank moet je zo veel mogelijk mensen in je netwerk enthousiast krijgen. Voor hun geld voel je een grotere verantwoordelijkheid. Bij een bankkrediet kun je denken: pech voor die bank, als het misgaat. Maar bij crowdfunding staat het spaargeld van mensen die je kent op het spel. Dat maakt het persoonlijker, het creëert een gemeenschapsgevoel. ‘Wat je doet is het instituut bank er tussenuit halen, want geld dat de bank aan een ondernemer leent, is indirect afkomstig van spaarrekeningen. Bij crowdfunding maken die spaarders zelf uit aan wie ze hun geld toevertrouwen, ze vragen zich af welke goede zaak het waard is te worden ondersteund. Daardoor voelen ook zij zich meer verantwoordelijk en betrokken bij de gemeenschap. In die gezamenlijkheid schuilt voor mij de kracht van crowdfunding.’ Ook bij de steward owned-onderneming staat de gemeenschap voorop: het bedrijf als een gemeenschap van aandeelhouders, directie, werknemers, klanten en leveranciers. Waarom hecht u zo veel waarde aan gemeenschappen? ‘Waar het mij om gaat is een manier van leven te creëren die eerlijk en goed is voor alle deelnemers, ongeacht de rol die ze vervullen. Ik spreek vaak ondernemers die zeggen: ‘Het lukt me niet het gehele productieproces maatschappelijk verantwoord in te richten.’ Het risico is dan dat ze hun ogen sluiten voor wat niet goed loopt. Ik vind dat een Nederlandse ondernemer niet kan zeggen: ‘Voor de rotzooi die ik in China produceer voel ik me niet verantwoordelijk.’ Hij is verantwoordelijk voor het geheel. Dus moet hij zich afvragen of hij zélf die rol wil van de Chinese werknemer die met gif moet werken. Dat is de verantwoordelijkheid voor het geheel waar Papanek op wijst. ‘Wat ik een mooi gedachte-experiment vind is ‘de sluier van onwetendheid’ (van de Amerikaanse politiek filosoof John Rawls (1921-2022), red.). Stel dat je niet weet welke rol je zelf vervult, of je nu aandeelhouder, directie, werknemer, klant of leverancier bij een bedrijf bent: hoe zou je dan ieders positie inrichten, wat vind je rechtvaardig? Ben je onwetend over je positie, dan ga je het eerlijker voor iedereen bedenken dan wanneer je iets verzint vanuit je rol als aandeelhouder.’ Wat maakte u zo enthousiast over steward owned-bedrijven? ‘Eerlijk gezegd was ik dat in eerste instantie helemaal niet zo. Een sociale onderneming waarbij ik als crowdfunder was betrokken, wilde steward owned worden. Mijn eerste reactie was: dit is vast een constructie die iemand op de Zuidas heeft bedacht. Ik werd achterdochtig van de splitsing van economische en juridische zeggenschap over een onderneming. Wie wordt hier beduveld?, vroeg ik me af. Het leek me zo’n complex financieel product waar toch weer iemand rijker van wordt, al zag ik niet wie dat zou zijn. Toen bij die sociale onderneming de aandeelhouders ‘nee’ zeiden, vond ik dat vreemd. Toen ben ik me er echt in gaan verdiepen en viel bij mij het kwartje. ‘Waar het om draait is het juridische fundament van een bedrijf. Dat klinkt saai, maar is wezenlijk en bepalend voor de toekomst. Je kunt een bedrijf als een gebouw zien waar je met zijn allen jarenlang hard aan bouwt. Dat staat op een fundament, de juridische structuur. Geef je het een steward owned-fundament dan helpt dat te voorkomen dat je bedrijf in handen valt van een concurrent of een durfkapitalist. Die kunnen de missie van een bedrijf willen veranderen of uit zijn op het omlaag brengen van de kosten, met banenverlies tot gevolg. Een voorbeeld is het ijsmerk Ben&amp;Jerry, dat een sociale missie had, maar in handen van de toenmalige nieuwe eigenaar, Unilever, bleef daarvan nog maar zo weinig over dat de oorspronkelijke eigenaren het wilden terugkopen.’ Kunt u ook een positief voorbeeld geven? ‘Camping Zeeburg in Amsterdam is al dertig jaar maatschappelijk gedreven. Eigenaar Toon Weijenborg steunt met zijn winst sociale projecten, zijn camping heeft een vegetarisch restaurant, kleurige huisjes en een stukje bos. Toen Weijenborg over verkoop nadacht, kwam hij in gesprek met een commerciële keten. De manager daarvan zag een pizzeria en chaletjes op de plaats van het stukje bos voor zich. Daarop besloot Weijenborg zijn aandelen over te dragen aan een stichting waarvan hij een van de drie bestuurders werd. Dankzij die constructie heeft hij zijn pensioen op orde en wordt het karakter van de camping niet aangetast. De winst gaat naar goede doelen, niet naar aandeelhouders.’ Is het ook interessant voor grotere bedrijven? ‘Zeker, een van de grootste bouwbedrijven van Nederland, TBI Holdings, heeft de aandelen in een stichting ondergebracht (de winst gaat naar de eigen bedrijven, cultureel erfgoed en studie van kinderen van werknemers, red.). Voor Nederland kan vooral Denemarken een voorbeeld zijn, daar werkt 10 procent van alle werknemers bij steward owned-bedrijven. Grote concerns als Carlsberg (bierbrouwerij), Maersk (containervervoer) en Novo Nordisk (farmacie) hebben ervoor gekozen. Bij deze bedrijven is het bijzondere dat een deel van de aandelen via de beurs wordt verhandeld. Bij Carlsberg bijvoorbeeld zit het leeuwendeel van de aandelen bij een stichting; die aandelen hebben tien keer meer zeggenschap dan die op de beurs. Dat blijkt goed te werken.’ Wat verklaart de Deense hang naar steward owned-bedrijven? ‘Bedrijven staan in Denemarken meer dan bij ons midden in de maatschappij. Ook is er een fiscale regeling die het voor een bedrijfseigenaar aantrekkelijk maakt aandelen over te dragen aan een stichting. Dat omarmen van steward owned heeft tot heel andere uitkomsten geleid dan in buurland Zweden. Daar zie je dat vergelijkbare bedrijven in de afgelopen decennia zijn overgenomen door buitenlandse partijen, met alle gevolgen van dien voor de werkgelegenheid vandaag de dag. In Denemarken zijn die bedrijven autonoom gebleven, waardoor hoogwaardige banen behouden zijn gebleven. Steward owned heeft er een impact op de economie als geheel.’ Loopt de Nederlandse politiek er warm voor? ‘Positief is dat er begin 2024 een Kamermotie van D66 en NSC is aangenomen die de regering oproept werk te maken van een rentmeester-vennootschap. Wanneer die rechtsvorm er komt, en daar wordt aan gewerkt, wordt het gemakkelijker naar een steward owned-vorm over te stappen. Wat ik vreemd vond, was dat de VVD de motie niet heeft gesteund, terwijl uit onderzoek van Ipsos I&amp;O blijkt dat maar liefst de helft van de ondernemers denkt dat het voor bedrijven interessant kan zijn.’ Wat hoopt u nog te bereiken? ‘Ik hoop dat steward owned in Nederland net zo groot wordt als in Denemarken. Ik ben ervan overtuigd dat dat kan, het past bij deze tijd. Alleen moet het nog bekender worden. Samen met de Erasmus Universiteit Rotterdam beginnen we daarom dit jaar een opleiding, de Stewardship Academy. Ondernemers en hun adviseurs willen we als stewards leren denken. Ik hoop dat zij gaan helpen het gedachtegoed van steward ownership verder te dragen.’</p>]]></description>
      <guid>https://www.volkskrant.nl/binnenland/gijsbert-koren-is-oprichter-van-we-are-stewards-ik-probeer-bij-te-dragen-aan-een-hemel-op-aarde~b3fdd868/</guid>
      <pubDate>Fri, 9 Jan 2026 00:00:00 +0100</pubDate>
    </item>
    <item>
      <title><![CDATA[‘Wanneer activisme als diskwalificatie wordt gebruikt, staat dat me tegen’]]></title>
      <description><![CDATA[<p>Voor dit jaar staan een tentoonstelling in het Rijksmuseum, een VPRO-serie en een boek, alle gewijd aan de energietransitie, op het programma. Zijn vorige project over de mondiale voedselindustrie leidde eveneens tot zo’n drieslag. Op de bijbehorende tentoonstelling Food for Thought in het Scheepvaartmuseum kwamen tweehonderdduizend bezoekers af. Het is maar om te zeggen: als zestiger is fotograaf en filmmaker Kadir van Lohuizen aan het oogsten. Zijn naam is inmiddels zo gevestigd dat hij zijn projecten ruim voor hun afronding weet te verkopen – een wereld van verschil met voorgaande decennia, toen hij zijn foto’s maakte in de hoop ze later te kunnen slijten. Zo’n zes à zeven maanden per jaar was hij daarvoor overal ter wereld op pad, ver van zijn woonplaats Amsterdam. Zijn positie mag dan zijn veranderd, de druk is er voor de 62-jarige Van Lohuizen, winnaar van vele fotografieprijzen, niet minder op geworden: ‘Ik vraag me vaak af: waarom ben ik weer aan zoiets groots begonnen? Heb ik niet te veel zitten bluffen, zijn de verhalen die ik wil vertellen wel goed genoeg? Daar kan ik soms wakker van liggen. Je kunt diep vallen.’ Onderzoeksjournalist, activist, avonturier en kunstenaar zijn enkele van de etiketten die worden gebruikt om hem te duiden. Vraag hem naar zijn diepste beweegredenen en hij komt uit op zijn hoop op een betere wereld, al koestert hij minder grote illusies dan voorheen: ‘Vroeger dacht ik dat ik met mijn beelden de wereld zou gaan veranderen. Al vrij snel kwam ik erachter dat dat niet ging gebeuren. Tegenwoordig hoop ik vooral mensen tot nadenken aan te zetten over ons gedrag. Hopelijk heeft dat vervolgens een politiek effect.’ Zijn idealisme brengt hij in verband met zijn opvoeding. Zijn vader, een planoloog die eerst bij de NS werkte en later hoogleraar werd, en zijn moeder, een kunsthistoricus en museumconservator, maakten deel uit van de soefibeweging; een mystieke stroming binnen de islam die in het Westen is gericht op het verbinden van oosterse en westerse religies. Voor de jonge Kadir betekende dat ‘langdradige diensten’ in de soefitempel in Katwijk, ‘waar werd voorgelezen uit alle zeven heilige geschriften van de wereldgodsdiensten. Die passages kende ik bijna uit mijn hoofd.’ Als links-geëngageerde jongere in de jaren zeventig hekelt hij het apolitieke karakter van het soefisme: ‘Mijn ouders waren in mijn ogen veel te veel losgekoppeld van de politiek. Ze vonden dat ze op vakantie konden gaan naar Griekenland, terwijl daar het kolonelsregime aan de macht was, en naar het Spanje van Franco. Ik ben me hevig gaan verzetten.’ Twintig jaar later krijgt hij wel weer waardering voor het soefisme, wanneer hij zijn ouders in een arme soefiwijk in New Delhi opzoekt: ‘Zij woonden daar een deel van het jaar om er sociale projecten te doen.’ Zijn opvoeding heeft hem ‘ruimdenkendheid’ en ‘nieuwsgierigheid naar de wereld’ bijgebracht, meent hij. Zijn ouders zijn inmiddels overleden, evenals zijn twee jaar jongere broer Hamid, het enige andere gezinslid. Die was kapitein op Greenpeace-boten en sloeg in 2001 overboord, op 35-jarige leeftijd: ‘Op dat moment verloor ik mijn onschuld.’ Ziet u zichzelf als onderzoeksjournalist of als activist? ‘Ik heb nooit geloofd in objectieve journalistiek. Fotografie en journalistiek zijn per definitie subjectief, ik bepaal welke kant ik op kijk wanneer ik dat knopje indruk. Dan kan ik nog wel proberen een neutrale rol in te nemen, maar daarmee wordt het niet objectief. Met het etiket ‘activist’ heb ik lang geen problemen gehad, maar ik vind het lastig dat het tegenwoordig in rechtse kringen wordt gebruikt om mijn werk in diskrediet te brengen. ‘Bij opnamen van Buitenhof ontmoette ik een keer Thierry Baudet, die vroeg: ‘Jij bent toch die fotograaf van klimaatverhalen?’ Waarna hij tegen iemand anders riep: ‘Dat is die radicale klimaatfundamentalist.’ Wanneer activisme als diskwalificatie wordt gebruikt, staat dat me tegen. Boven alles voel ik me onderzoeksjournalist. In het uitzoeken van de feiten gaat veruit de meeste tijd van mijn projecten zitten, of het nu gaat om de stijging van de zeespiegel, bloeddiamanten in Afrika of de voedselindustrie.’ Hoe bent u tot die vorm van onderzoeksjournalistiek gekomen? ‘Ik kwam er snel achter dat ik niet een nieuwsfotograaf ben. Een van mijn eerste ervaringen was op de Filipijnen, toen daar in 1987 een volksopstand uitbrak tegen president Marcos. Op dat moment zat ik op een eiland, terwijl het in de hoofdstad gebeurde. De journalist in mij werd wakker, ik ben halsoverkop met mijn camera naar Manilla gegaan. Daar ontmoette ik journalisten en fotografen met perskaarten, met hen kon ik door de politielinies heen. Dat leverde mijn eerste nieuwsfoto’s op die ik aan De Waarheid (het communistische dagblad, red.) voor 15 gulden (7 euro, red.) per foto verkocht. ‘Toen al realiseerde ik me dat nieuwsfotografie niet iets voor mij was. Je staan verdringen tussen twintig collega’s past niet bij mij – ik ben een einzelgänger die zijn eigen verhalen wil vertellen. Later is daar mijn weerzin tegen nieuws als waan van de dag bij gekomen. Als iets de krant niet haalt, lijkt het ter plekke goed te zijn, terwijl dat allesbehalve het geval is, kijk maar naar Soedan. Van die nieuwsgolven ben ik afkerig, ze leerden me dat ik het over een volkomen andere boeg moet gooien.’ Uw project over bloeddiamanten is daarvan een voorbeeld. U toont daarin de hele handelsketen, van de winning in een Afrikaanse mijn tot de verkoop aan de westerse consument. Wat dreef u om dat omvangrijke, meerjarige project te gaan doen en hoe financierde u dat? ‘Ik ontdekte dat in landen als Angola, Congo en Sierra Leone diamanten werden gebruikt om oorlogen mee te financieren. De opbrengsten gingen direct naar de strijdende partijen, terwijl de mijnwerkers nauwelijks betaald kregen en de westerse consument nergens weet van heeft, maar ondertussen wel medeverantwoordelijkheid draagt; hij vormt een cruciale schakel. ‘Daarom wilde ik het verhaal van de gehele handelsketen vertellen. Tegenwoordig is die meer in beeld, maar destijds, meer dan twintig jaar geleden, was dat nog niet het geval. De term ‘bloeddiamant’ moest nog worden bedacht en het oorzakelijke verband tussen diamanten en conflicten werd nog niet gezien. Dus kreeg ik glazige blikken bij redacties van kranten en tijdschriften toen ik dit kwam pitchen, er volgde geen enkele opdracht. ‘Ik besloot het maar zelf te gaan financieren, ook al is reizen door Afrika bepaald niet goedkoop. Ik geloofde erg in het belang van het verhaal. Die gok pakte goed uit. Paris Match (Frans weekblad, red.) wilde mijn werk hebben, waarna nog vijftig publicaties wereldwijd volgden. Uiteindelijk is het mijn bestverkochte productie ooit geworden.’ In Sierra Leone werd u door een rebellenleider bijna vermoord, in Kasjmir en Colombia bent u bijna gekidnapt. Is uw werk het nemen van zulke risico’s waard? ‘In de loop van de jaren ben ik daar anders tegenaan gaan kijken. Ik heb diverse malen een engeltje op mijn schouder gehad. In Colombia ben ik op het nippertje gered, toen ik samen met een Amerikaanse collega een afspraak had bij de guerrillabeweging Farc. Er leek niet zoveel mis te kunnen gaan, ik had goede contacten met ze. Maar vlak voor onze afspraak kwam er een Farc-decreet: iedere buitenlander moest worden gekidnapt. We hadden het grote geluk dat een lid van een andere guerrillabeweging ons ’s nachts heeft gewaarschuwd dat we direct moesten vertrekken. ‘Toen ik jong was, voelde ik me onschendbaar, maar gaandeweg realiseerde ik me dat dat engeltje op mijn schouder er niet eeuwig zou zitten. Er waren collega’s gewond geraakt en ook omgekomen. Het drong tot me door dat als er iets mis zou gaan, er niet alleen gevolgen voor mij zouden zijn, maar ook voor mijn familie en vrienden. Zou ik aan het front het leven laten, dan is dat niet alleen jammer voor mezelf.’ Had het overlijden van uw broer daarmee te maken? ‘Zeker. Daardoor ervoer ik wat voor ongelooflijke impact dat op mijn ouders en onze vrienden heeft gehad, dat had ik me van tevoren niet zo gerealiseerd. Sindsdien ben ik me er zeer van bewust dat dingen plots kunnen veranderen, je leven hangt aan een draadje. ‘Na de dood van Hamid heb ik nog wel riskante projecten ondernomen, maar op den duur ben ik toch voorzichtiger geworden. Hij overleed op 15 juni 2001. Enkele maanden later was het 9/11. Hoewel ik geen nieuwsfotograaf ben, voelde ik een enorme aandrang erheen te gaan. Mijn vrienden dachten dat ik aan het ontsporen was toen ik op de allereerste vlucht naar New York zat. ‘Ik ben gaan vastleggen wat het met de New Yorkers deed, het verlies van een geliefde vader of moeder, broer of zus. Al die duizenden mensen die in ongeloof waren, omdat ze van de ene op de andere dag iemand waren kwijtgeraakt. Ik denk dat het onbedoeld therapeutisch voor me was, na het verlies van mijn broer. Ik dacht dat het uniek was wat me was overkomen, dat werd toen enorm gerelativeerd.’ Roept uw werk ook weerstand op? ‘Ja. Mijn moeilijkste project was dat over de voedselindustrie, omdat het enorm lastig bleek in Nederland toegang te krijgen tot een Nederlandse slachterij en een distributiecentrum. Het is gemakkelijker om in een Angolese diamantmijn te komen. ‘Het journalistieke adagium luidt dat je nooit met ‘nee’ genoegen nemen, maar ik bleef daar maar op stuiten. Uiteindelijk gaf iemand van de communicatie van zo’n bedrijf me als tip: ‘Wij van communicatie zijn er om ervoor te zorgen dat jij niet binnenkomt. Maar als je een groot netwerk opbouwt met lijntjes naar de directie, gaat het je wel lukken.’ Dat bleek te kloppen, maar dat heeft me veel tijd gekost. ‘Een vorm van weerstand die ik vaak heb ondervonden, kwam van media die mijn ideeën niet zagen zitten. Dat was niet alleen het geval bij de bloeddiamanten, maar bijvoorbeeld ook bij mijn project over de stijgende zeespiegel. Redacties gingen ervan uit dat dat een probleem van de verre toekomst was, maar ik had in Panama en Bangladesh gezien hoe mensen nu al hun landbouwgrond verliezen aan de zee. Uiteindelijk is het me bij The New York Times gelukt om er groen licht voor te krijgen. ‘Bij mijn project over de voedselindustrie heb ik als kritiek gekregen dat ik onvoldoende stelling neem. Dat vinden sommige mensen ingewikkeld: waarom spreek je je niet uit, loop je dan niet aan de leiband van de industrie? Mensen vroegen ook wat ze ervan moesten vinden. Alsof ze dat zelf niet meer kunnen bedenken! ‘Ik heb juist bewust geen stelling genomen, ik wilde niet het etiket van dierenactivist opgeplakt krijgen. Zo ben ik ook niet aan dit project begonnen, het kwam voort uit pure nieuwsgierigheid naar het antwoord op de vraag: waar komt wat er op mijn bord ligt eigenlijk vandaan? Daarom heb ik ervoor gekozen te registreren, alleen te laten zien wat er aan de hand is. Uiteindelijk ben ik in die rol denk ik het effectiefst.’</p>]]></description>
      <guid>https://www.volkskrant.nl/binnenland/wanneer-activisme-als-diskwalificatie-wordt-gebruikt-staat-dat-me-tegen~b06fe512/</guid>
      <pubDate>Fri, 2 Jan 2026 00:00:00 +0100</pubDate>
    </item>
    <item>
      <title><![CDATA[‘Van al die aanvallen slaap ik geen moment slechter’]]></title>
      <description><![CDATA[<p>In de jaren vijftig groeit hij op in Langerak, een dorpje aan de Oude IJssel, nabij Doetinchem. Rond het akkerbouwbedrijf van zijn vader wemelt het van de fazanten, patrijzen, konijnen en hazen. ‘Als je jong bent, denk je dat dat normaal is. Maar ik heb met lede ogen moeten aanzien hoe de natuur steeds verder achteruit is gegaan. Door de verzuring zijn abnormaal veel bomen gestorven, en al dat wild is weg door onttrekking van grondwater en pesticiden. Het komt vooral door de intensieve veehouderij.’ De 76-jarige Johan Vollenbroek constateert het nuchter, maar van acceptatie is geen sprake. ‘Ik wil iets daartegen doen, nietsdoen is voor mij nooit een optie geweest.’ Dat heeft Nederland geweten. In 2019 won hij met zijn organisatie Mobilisation for the Environment (MOB) bij de Raad van State een procedure tegen het parlementair goedgekeurde PAS (Programma Aanpak Stikstof). Als gevolg van die overwinning ging het land ‘op slot’: duizenden bouwprojecten vielen stil, boeren kregen geen vergunningen meer voor uitbreiding en automobilisten moesten langzamer rijden. Zes laar later is er nog altijd sprake van een ‘stikstofcrisis’, al bevalt Vollenbroek, in deze krant getypeerd als ‘stikstofstrijder des Vaderlands’, die benaming slecht. ‘Het is een natuurdegradatiecrisis, zo moet je het zien.’ Als scholier is hij ‘vooral nieuwsgierig en eigenwijs’. Dat laatste ondervindt zijn vader, met wie Johan, tweede zoon in een gezin met vier kinderen, voortdurend in discussie gaat. ‘Ik begreep bijvoorbeeld niet waarom wij als kinderen wel, maar hij niet op zondag naar de kerk hoefde. Ook verplichtte hij ons op het land te werken; bieten trekken, wat erg zwaar was. Ik heb er twee versleten ruggenwervels en een hernia aan overgehouden. Kinderarbeid vond ik het. Ik las liever een boek.’ Al op 16-jarige leeftijd verlaat hij het huis, waar de spanningen met zijn vader debet aan zijn. Met baantjes voorziet hij in zijn levensonderhoud. Zijn schoolcarrière verloopt met omwegen, maar brengt hem op zijn 23ste bij de Radboud Universiteit Nijmegen. In Nijmegen en Eindhoven studeert hij schei- en natuurkunde. ‘Je had toen nog geen milieustudies, anders had ik die wel gedaan.’ Bij zijn studie scheikunde leert hij over het stikstofprobleem. ‘We maakten berekeningen waaruit bleek dat het met de koralen mis zou gaan wanneer de zuurgraad van het water zou oplopen.’ Zijn keuze voor een vegetarische leefstijl dateert uit die tijd – inmiddels is hij veganist. Na zijn studie belandt hij in het midden van de jaren zeventig bij het ingenieursbureau Haskoning. Ongeveer twintig jaar werkt hij aan ‘klussen over de hele wereld’, waarna hij samen met een collega, Imre Csikós, opstapt en MOB opricht. Kon u bij het ingenieursbureau iets van uw idealisme kwijt? ‘Ik kwam er op de milieuafdeling terecht, dus ik kon met concrete projecten wel wat voor de natuur doen. Een productieproces waarbij veel ammoniak in de buitenlucht vrijkwam, hebben we bijvoorbeeld inpandig gemaakt, prachtig project. Maar ik deed het werk niet alleen uit idealisme, het was ook uit nieuwsgierigheid naar de wereld. Belandde ik plots in Kirgizië om een project op te zetten, hartstikke leuk. Of in Colombia, in India voor een Wereldbank-project, in Oost-Europa, ga zo maar door. Ik pakte van alles aan, al zei ik wel tegen onze divisiedirecteur: ‘Geen vee-industrie, daar zoek je maar iemand anders voor.’ Dat vond hij geen enkel punt, ik haalde genoeg omzet binnen. Ik heb daar een leuke tijd gehad.’ Toch besloot u op uw 47ste het over een andere boeg te gooien. Waarom? ‘Omdat ik zag dat je als ingenieursbureau aan veel milieuproblemen niet toekwam. Met het reduceren van ammoniakuitstoot bij een project kon ik wel een steentje bijdragen, maar op het grotere plaatje stelde het bar weinig voor. Wat ook meespeelde, was dat we in Oost-Europa hadden gezien hoe de natuur na de val van de Muur aan het opknappen was – de vervuilende, zware industrie ging failliet en in plaats daarvan kwamen schoner producerende bedrijven, zoals westerse autofabrikanten. Tegelijkertijd zagen we het in Nederland juist de verkeerde kant opgaan; er werd een nationaal milieubeleidsplan opgesteld, maar dat belandde in een lade, terwijl de natuur ondertussen achteruitkachelde. Dat konden we niet over onze kant laten gaan. We wilden grote, vervuilende bedrijven aanpakken, maar dat kun je van een ingenieursbureau niet verwachten. In goed overleg zijn we toen opgestapt.’ Met procedures tegen olieconcerns als Shell, Esso en BP als eerste, grote testcase. Wat deden zij in uw ogen verkeerd? ‘Hun vergunningen voor de regio Rijnmond om met hun raffinaderijen zwaveldioxide en stikstof te mogen uitstoten, klopten van geen kanten. De Europese wetgeving eist dat een bedrijf de ‘best beschikbare technieken’ toepast, maar dat gebeurde helemaal niet. Ze stookten hun raffinaderijen op olie, waardoor de uitstoot vele malen hoger was dan wanneer ze het op aardgas, de best beschikbare techniek, hadden gedaan. ‘Toen ik de rechtszaal binnenkwam, zag ik dat het Shell-team uit twintig man bestond, managers, juristen en ingenieurs. Er was ook een flink team van de overheidsinstantie die de vergunning had afgegeven, de Dienst Centraal Milieubeheer Rijnmond (DCMR). Een van hen vroeg waar ons team was. ‘Dat staat hier’, zei ik. ‘Ik was alleen, maar had er toch vertrouwen in, want technisch stonden we stevig – in een rechtsstaat telt gelukkig niet hoe groot je team is, maar of je goede argumenten hebt. Dat bleek nog voor de zitting. De rechter zei toen dat hem iets van het hart moest. ‘Ik vind het onbestaanbaar dat een groot bedrijf als Shell de Europese wetgeving niet naleeft. En ik vind het ook niet kunnen dat een grote overheidsorganisatie als DCMR dit laat lopen, en dat een club als MOB het moet afdwingen.’ Toen wist ik: bingo! Ze zijn allemaal voor de bijl gegaan en hebben hun productieprocessen moeten aanpassen, van olie- naar gasstook. De uitstoot van Shell is van 6.000 naar 1.800 ton stikstof per jaar teruggegaan.’ Hoe verklaart u dat de olieconcerns zo lang wegkwamen met het niet naleven van Europese regels? ‘Dat is simpel, voor de politiek had dat geen prioriteit. Met name de VVD zit er voor de grote bedrijven. Die kregen hierdoor een concurrentievoordeel ten opzichte van bedrijven elders in Europa. Zo’n omgevingsdienst als DCMR kreeg vanuit Den Haag te horen: hou je gedeisd, we willen de industrie behouden. Tot frustratie van de directeur van die dienst. Die vond wat wij deden fantastisch.’ Ook bij uw grootste juridische succes, de uitspraak over het PAS in 2019, ging het om niet-naleving van Europese regels. ‘Ja, wat me ergert is dat Rutte daarna met een zure bek Brussel de schuld geeft van de maatregelen die hij na dat vonnis moet nemen, zoals bouwprojecten stilleggen en overdag niet harder rijden dan 100 kilometer per uur. Rotmaatregelen noemde hij ze. Brussel kreeg daarvan de schuld, terwijl het PAS natuurlijk zijn eigen stommiteit was. Wat ik jammer vind, is dat de media hem op zo’n moment niet fileren. Van alle kanten was hij gewaarschuwd dat het PAS een programma op krediet was – eerst meer stikstof produceren, daarna pas maatregelen ten behoeve van de natuur. Terwijl het uiteraard andersom moet zijn, zo slecht gaat het met de natuur. Rutte sprak ik daarna in het Catshuis tijdens een bijeenkomst met allerlei organisaties. In een onderonsje zei hij me dat hij het stikstofprobleem niet ging oplossen, dat zou hem te veel stemmen op rechts kosten. Als je het partijbelang zo boven het algemeen belang plaatst, ben je toch geen staatsman? Voor mij was die uitspraak het signaal: we moeten de tent professionaliseren, jonge mensen bij MOB betrekken. We hebben nu een kernteam van acht, met daarnaast tientallen vrijwilligers. Mensen weten de donatieknop op onze site gelukkig te vinden, onlangs kwam er zelfs een erfenis onze kant op.’ Uw juridische succes heeft ook weerstand opgeroepen en tot persoonlijke aanvallen geleid. Welke staan u bij? ‘Veel aanvallen kwamen uit de agrarische sector, in 2020 wilden boeren zelfs met tractoren naar mijn huis rijden, de politie heeft dat tegenhouden. In de ogen van Farmers Defence Force zijn we een terroristische organisatie. Ook zijn er types als (voormalig-FvD-Kamerlid, red.) Wybren van Haga, die beweren dat MOB voor geld bereid is van procedures af te zien, dat zou mijn persoonlijke verdienmodel zijn. En ik ben met de dood bedreigd. Maar ik slaap er geen moment slechter door, ik blijf daar stoïcijns onder. Laatst stond er een stuk vol leugens en verdachtmakingen in De Telegraaf, prompt stroomden de donaties binnen. ‘Als je zo in De Telegraaf staat, doe je iets goeds’, schreef een donateur, haha. Ook komen er aanvallen uit de politiek. Twee jaar geleden kreeg Chris Stoffer van de SGP een Kamermeerderheid voor een motie die MOB het procederen wil verbieden. Wat een ongelooflijke nitwits, dat kan rechtsstatelijk natuurlijk niet. ‘Wat ik wel griezelig vind, is dat mensen zich steeds minder aan de feiten gelegen laten liggen. Dat Lidewij de Vos van FvD roept: ‘We moeten het stikstofprobleem afschaffen’, waarna boeren op haar stemmen, dat is toch niet te geloven? Of minister van Landbouw Femke  Wiersma, die mij tijdens een bijeenkomst het stijgende aantal zelfmoorden onder boeren verweet. Toen ik antwoordde dat uit CBS-cijfers het tegendeel bleek, begon ze maar snel over iets anders. Het geeft aan hoe er met feiten wordt omgesprongen en gemanipuleerd. De waarheid lijkt er steeds minder toe te doen.’ Wat geeft u hoop? ‘Dat het aantal aanmoedigingen de negatieve reacties vele malen overtreft – de stroom aan spontane donaties die we krijgen, vormt het bewijs. Mensen beseffen dat de regering hen niet beschermt tegen het verzieken van de lucht, het verpesten van het grondwater en het dreigende tekort aan drinkwater door pfas. Dus zijn ze blij met een club als MOB. ‘Wat me verder hoop geeft, is dat onze juridische strijd navolging heeft gekregen. De grote milieuorganisaties van ons land deden nooit iets aan juridische procedures, maar sinds de stikstof-uitspraak van 2019 is een flink aantal clubs dat gaan doen: Pesticide Action Network, Milieudefensie, Aardige Buren, Meten=Weten in Drenthe, Advocaat van de Aarde, het is echt een olievlek. ‘In Europa en de VS worden allerlei klimaatplannen teruggedraaid. Dat gaat ons straks een enorme kater opleveren. Vanwege het klimaat, maar ook economisch, want China holt ons op technologisch vlak met wind- en zonne-energie voorbij. Wat me geruststelt, is de wetenschap dat het met de natuur goed gaat aflopen. We stevenen nu af op verlies van driekwart van onze biodiversiteit, wat tot allerlei ziekten en epidemieën gaat leiden. Tel de klimaatcatastrofe daarbij op. We gaan er maar van uit dat onze beschaving niet ten onder zal gaan, maar dat is al herhaaldelijk onjuist gebleken. Ik denk dat die arrogantie van ons zal worden afgestraft. Over de natuur maak ik me niet echt zorgen. Bekijk je het over pakweg tienduizend jaar, wat helemaal niks is op de tijdschaal van de aarde, dan herstelt die zich vanzelf weer van deze episode. Dat vind ik een geruststellende gedachte.’</p>]]></description>
      <guid>https://www.volkskrant.nl/binnenland/van-al-die-aanvallen-slaap-ik-geen-moment-slechter~b66a8cf06/</guid>
      <pubDate>Fri, 19 Dec 2025 00:00:00 +0100</pubDate>
    </item>
    <item>
      <title><![CDATA[‘Het is te gemakkelijk rechts alle schuld te geven van wat er in dit land misgaat’]]></title>
      <description><![CDATA[<p>‘Voor werkelijke verandering is bedachtzaamheid nodig. Tijdens een revolutie is daarvoor geen ruimte, die gaat daarvoor te snel. Tijd, aandacht en reflectie zijn essentieel voor verandering. Dan moet niet geweld, maar medemenselijkheid vooropstaan.’ Als 63-jarige hoogleraar diversiteit en integratie aan de Vrije Universiteit in Amsterdam is Halleh Ghorashi tot een inzicht gekomen waar ze als 17-jarige nog niet aan toe was. Destijds maakte ze de Iraanse Revolutie mee in haar geboorteland. In 1979 juichte ze als 17-jarige in de straten van Teheran over de val van de sjah. In de voorafgaande jaren had ze zich vooral in de steek gelaten gevoeld – van haar 9de tot haar 17de zat ze op een kostschool, omdat haar moeder geestesziek was en haar vader, een tandarts, een nieuw gezin was begonnen. Als hun enig kind voelde ze zich verloren: ‘Ik dacht vaak: ik ben overbodig.’ Haar leven veranderde drastisch toen een tante vanuit Italië naar Iran kwam voor de revolutie. ‘Ze nam me bij haar in huis. Voor het eerst van mijn leven kreeg ik een eigen kamer, waar ik mijn eigen posters kon ophangen en waar ik veel boeken ging lezen, onder meer over de Franse en de Russische Revolutie. Ik ontwikkelde er een eigen, positieve identiteit. Ik werd iemand die staat voor vrijheid en democratie en bereid is daarvoor te vechten. En daarmee voelde ik me opgenomen in een grote beweging. Ik had het idealistische gevoel onderdeel te zijn van sociale veranderingen wereldwijd, ik voelde me een kosmopoliet.’ Slechts twee jaar kan ze van haar vrijheid genieten, totdat ayatollah Khomeini de absolute macht grijpt, waarna een nietsontziende jacht op alle oppositiegroepen wordt ingezet. ‘Het was bloedig, op grote schaal vonden er executies plaats. Mensen die werden opgepakt, gingen anderen aanwijzen. Ik was doodsbang en dook onder op een boerderij van mijn grootvader, even buiten Teheran.’ Na enkele jaren tomaten en aubergines kweken, durft ze weer terug te gaan naar de hoofdstad. Allerlei baantjes volgen, tot ze op haar 26ste uit Iran moet vluchten, omdat haar revolutionaire verleden alsnog aan het licht dreigt te komen. Min of meer toevallig komt ze in Nederland terecht, waar ze culturele antropologie gaat studeren, wat de basis zal vormen voor een carrière in de wetenschap. In 2005, op 43-jarige leeftijd, zeventien jaar na haar aankomst als vluchteling, wordt ze bijzonder hoogleraar aan de Vrije Universiteit (VU) in Amsterdam, waar ze de leerstoel management van diversiteit en integratie bekleedt. Later in haar carrière komen oer-Nederlandse instituten als de Sociaal-Economische Raad en de Koninklijke Nederlandse Akademie van Wetenschappen op haar pad en wordt ze lid van de staatscommissie tegen discriminatie en racisme. Haar hoop voor de toekomst is gericht op sociale basisbewegingen die zich tegen ongelijkheid en uitsluiting keren. ‘Die zijn vaak weinig zichtbaar, maar ik geloof dat de kracht van Nederland daarin schuilt.’ Zeventien jaar dictatuur, twee jaar vrijheid en dan opnieuw een dictatuur; hoe heeft dat u gevormd? ‘Die vraag heb ik aan veel Iraanse vrouwen gesteld, mijn promotieonderzoek ging erover. In twee jaar hebben we het paradijs en vervolgens de hel meegemaakt, dat contrast is enorm vormend voor ons geweest. Daarna kun je niet meer met het normale leven genoegen nemen – gewoon huisje-boompje-beestje schiet tekort wanneer je hebt ervaren dat vrijheid en democratie bestaan, maar je ook kunnen worden afgepakt. Dan weet je dat je niets meer vanzelfsprekend mag vinden. Vrouwen die een vergelijkbare ervaring als ik hebben gehad, doen daarna hun uiterste best een betekenisvol leven te leiden. ‘Dat geldt ook voor mij. De idealen die ik destijds had voor een betere wereld waren communistisch, maar hebben nu een andere vorm gekregen. Het denken van Karl Marx en Max Weber over macht is nog altijd een leidraad voor me, maar ik ben niet meer een marxist in de oude zin. In mijn werk ben ik erop uitgekomen dat in een democratische samenleving het essentieel is aandacht te hebben voor allerlei subtiele, vaak onzichtbare vormen van uitsluiting op basis van beelden die we van bepaalde groepen hebben. Dat is waartegen je moet strijden, die beelden moet je zien te veranderen. Want daarmee wordt macht uitgeoefend – niet op een traditionele manier, van boven naar beneden, maar horizontaal, ingebed in ons dagelijks leven.’ Kunt u dat uitleggen? ‘In een dictatuur is de uitoefening van de macht eenvoudig: er is een dictator en hij is je vijand, je gaat er tegenaan, dat is een helder, overzichtelijk doel. Maar de macht van beelden is minder zichtbaar en werkt subtieler. Via een bepaalde taal kun je het denken over de ander beïnvloeden en vervolgens normaliseren – denk aan een antimigrantenpartij die vluchtelingen afschildert als gelukszoekers die van uitkeringen profiteren. Wanneer je zo’n beeld constant herhaalt, raakt dat genormaliseerd en beginnen andere partijen het over te nemen. Onze taal is op dit vlak enorm verhard. Wat de Centrumdemocraten onder leiding van Hans Janmaat zeiden, werd in de jaren tachtig verafschuwd, maar nu wordt dat normaal gevonden.’ Heeft u zelf ook last gehad van dat soort beeldvorming? ‘Toen ik naar Nederland kwam, ervoer ik niet zozeer een cultuurclash, waar iedereen me naar vroeg, maar vooral een beeldclash. Ik zag mezelf als een geëmancipeerde, intellectuele vrouw, die gevormd was door jaren van revolutie – een vrijheidsstrijder en wereldburger. Maar in mijn omgeving gingen veel mensen ervan uit dat ik een zielige vluchteling was, een islamitische, ongeëmancipeerde vrouw die hulp nodig had. Alsof ikzelf niks te bieden had. Mensen schrokken van mijn achtergrond. Ik herinner me een man die in een café een praatje met me maakte en direct wegliep toen ik zei uit Iran te komen. Verbijsterend. Tegen onrecht wist ik wel te strijden, maar hoe ik met dit soort beelden moest omgaan, wist ik niet.’ U kwam in een linkse woongroep in Nijmegen terecht. Kreeg u daar ook met vooroordelen te maken? ‘Toen ik daar heenging, had ik hoge verwachtingen – het had iets utopisch voor me om op deze manier samen te gaan leven. De werkelijkheid bleek al snel heel anders. Er was geen enkele diversiteit in deze woongemeenschap, ik was de enige met een vluchtachtergrond. Ik voelde vooral afstand en onverschilligheid. Ze hadden wel vergelijkbare, progressieve idealen, maar die kregen geen vertaling in onze omgang. Dat is wat progressief Nederland als focus zou moeten hebben – een praktische vertaling geven aan de eigen maatschappelijke idealen. Het is te gemakkelijk rechts alle schuld te geven van wat er in dit land misgaat, er is ook zelfreflectie nodig over het onderliggende zelfbeeld: we zijn progressief, gutmenschen, dus hoeven we niet naar onszelf te kijken.  Maar alleen goede intenties zijn niet genoeg, je moet ook je daden tegen het licht durven te houden.’ Waaraan denkt u dan concreet? ‘Bijvoorbeeld mensen met een andere achtergrond tot je netwerk toelaten en je inzetten om hun een plek in je organisatie te geven. Mensen zeggen diversiteit iets positiefs te vinden, blijkt uit onderzoek, maar de netwerken van autochtone Nederlanders zijn nog altijd erg homogeen. Er is dus wel tolerantie, maar weinig engagement. Wat daarbij meespeelt, is het eigen superioriteitsgevoel. Nederlanders hebben dat, ongeacht of ze links of rechts zijn. Gloria Wekker (emeritus-hoogleraar antropologie, red.) heeft daar in haar boek Witte onschuld over geschreven. Wat progressief Nederland zou moeten doen, is die diepgewortelde vorm van nationalisme niet ontkennen, maar juist bevragen. Dat kan helpen een antwoord te vinden op het groeiende, tegen migratie gerichte nationalisme op rechts.’ Hoe wordt dat superioriteitsgevoel door buitenstaanders ervaren? ‘Ik heb veel met vrouwelijke vluchtelingen uit Iran gesproken. Die zijn vaak hoogopgeleid, werken keihard, hebben goede banen, maar merken na dertig jaar dat ze nog steeds als minderwaardig worden behandeld, bijvoorbeeld doordat ze op hun accent worden aangesproken. Dat is vernederend, als je inmiddels volledig bent geïntegreerd. Dat accent raak je nooit kwijt als je op latere leeftijd de taal hebt geleerd.’ Heeft u dit ook zelf meegemaakt? ‘Toen ik een tijd lang zichtbaarder in de media was en kritiek op Nederland gaf, kreeg ik nogal eens de reactie: wees dankbaar dat we je hier een plek hebben gegeven. In de hiërarchie blijf ik dan de ontvanger en word ik niet gezien als gever, als iemand die kwaliteiten meebrengt en daarmee Nederland verrijkt. In 2005 werd ik uitgeroepen tot beste docent van de VU. Wat ik studenten te bieden heb, is mijn passie voor onderwijs en vrijheid. De eerste keer dat ik over Marx doceerde, deed ik dat met tranen in mijn ogen, omdat ik besefte dat ik daar elders voor zou worden gedood. Ik kan mijn studenten laten zien wat het betekent in vrijheid te leven. Ik heb het ook openlijk over mijn accent. Een vriendin zei me: ‘Je moet het niet over je zwakheden hebben.’ Ik zei: ‘Jawel, mijn kwetsbaarheid wordt mijn kracht wanneer ik het bespreekbaar maak’.’ U bent hoogleraar diversiteit. Hoe kijkt u naar de aanvallen in de Verenigde Staten op uw vakgebied? ‘Die aanvallen komen niet alleen van Donald Trump en radicaal-rechts, maar ook uit het progressieve kamp. Dat vindt dat diversiteit te weinig aandacht heeft voor machtsverhoudingen, waarop uitsluiting van mensen met een andere achtergrond vaak is terug te voeren. Daar ben ik het mee eens – diversiteit is te vaak gebruikt voor showcases, zoals benoemingen van mensen van kleur, waarmee je nog niets aan de cultuur en de structuur van een organisatie verandert. Er wordt te gemakkelijk gedacht: we zijn met die benoemingen toch goed bezig? Je moet als organisatie aanvaarden dat diversiteit altijd tot spanningen leidt, maar ook beseffen dat die goed zijn, omdat die tot een verruiming van je denkbeelden en mogelijkheden kunnen leiden. Erken je dat niet, dan ontstaan er vroeg of laat conflicten en verdwijnen mensen met een andere achtergrond weer uit de organisatie. ‘Wat er nu in de VS gebeurt, kun je zien als een reactie op Black Lives Matter, dat institutioneel racisme aankaartte, en op een sterke lhbti-beweging, die het onderscheid naar gender ter discussie heeft gesteld. De backlash die er nu is, is best wel bedreigend, maar je ziet er ook alweer een reactie op, zie de verkiezing van de burgemeester in New York (Zohran Mamdani, geboren in Oeganda, red.). Zo’n backlash kan alleen groter worden als we hem laten gebeuren, we moeten hem beantwoorden.’ Bent u hoopvol? ‘Jawel. De jonge generaties hebben met veel meer onzekerheid te maken dan mijn eigen generatie – wij konden er nog van uitgaan het even goed als onze ouders te krijgen. Maar ik zie bij jongeren ook veel idealisme. Hoopgevend vond ik dat tijdens de vluchtelingencrisis van 2015 er spontaan veel mooie initiatieven van kleine basisbewegingen ontstonden. Hun gezamenlijke maatschappelijke kracht is in mijn ogen groot, aan dat maatschappelijke middenveld zouden we meer aandacht moeten schenken. Als die bewegingen hun krachten weten te bundelen en zichtbaar weten te maken, kunnen zij van grote betekenis voor Nederland zijn. Natuurlijk kunnen radicaal-rechtse politieke partijen hen in de toekomst tegenwerken. Maar we moeten voor ogen houden dat wij als democratische samenleving altijd groter zijn dan die partijen.’</p>]]></description>
      <guid>https://www.volkskrant.nl/binnenland/het-is-te-gemakkelijk-rechts-alle-schuld-te-geven-van-wat-er-in-dit-land-misgaat~b063a84f/</guid>
      <pubDate>Fri, 12 Dec 2025 00:00:00 +0100</pubDate>
    </item>
    <item>
      <title><![CDATA[‘Ik dacht altijd dat onze democratie top was’]]></title>
      <description><![CDATA[<p>Tot aan de verkiezingsdag stond hij maandenlang ‘in de drek’ bij het in de gaten houden van ‘extreme uitingen’ op sociale media, zoals de TikTok-filmpjes waarin ex-GroenLinks-PvdA-leider Frans Timmermans werd geslagen of door een leeuw werd gebeten. ‘Als je dat allemaal hebt gezien, ben je niet verbaasd als iemand in een café Timmermans de Hitlergroet brengt.’ Zijn doel is ‘digitale bedreigingen van de integriteit van de verkiezingen’ te melden bij toezichthouders. ‘Toen de verkiezingen werden aangekondigd, vroeg ik me af: wie gaat dit soort politieke uitingen op sociale media volgen? Daar bleek nog niemand zich mee bezig te houden, dus heb ik met de Universiteit van Amsterdam, drie ngo’s en geld van twee ideële fondsen een observatorium opgezet.’ Die snelle actie met inschakeling van diverse organisaties typeert de werkwijze van de 39-jarige Pieter van Boheemen. Twee jaar geleden begon hij zijn stichting Post-X Society uit bezorgdheid over de staat waarin de democratie verkeert. ‘Wereldwijd zie je dat democratieën worden bedreigd. Nu de Verenigde Staten, Rusland en China alle drie een antidemocratische agenda hebben, ben ik niet optimistisch. Ook niet over de Nederlandse democratie. Ik dacht altijd dat die top was, maar als je de kwaliteit ervan onderzoekt, blijkt die in de afgelopen tien jaar achteruitgekacheld te zijn.’ Die uitspraak baseert Van Boheemen op de mede door Post-X Society ontwikkelde Democratie Monitor, waarmee aan de hand van 45 indicatoren wordt vastgesteld hoe de democratie ervoor staat. De naam van zijn stichting is geen toespeling op het socialemediaplatform X (‘al zou ik best willen dat we dat achter ons kunnen laten’). ‘Post-X’ drukt uit dat ‘we in het publieke debat aangeven van alles niet te willen, maar voor mij is dan de vraag: hoe moet de maatschappij er dan wel uitzien?’ In ieder geval democratisch, luidt zijn antwoord: ‘Alleen met een democratie als manier om conflicten te beslechten is vrijheid, gelijkheid en rechtvaardigheid voor iedereen mogelijk.’ Zijn jeugd brengt Van Boheemen door in het dorpje Kesteren in de Betuwe, waar hij deel uitmaakt van een ‘warm gezin, met drie oudere zussen die de paden voor mij vrij hadden gemaakt’.  Zijn vader is landbouwkundige in Wageningen, zijn moeder huisvrouw en vrijwilliger. In zijn tienerjaren is van idealisme nog niet echt sprake, of het moet zijn deelname aan de hackerswereld zijn geweest. ‘Voor de buitenwereld heeft hacken een negatieve connotatie van inbreken en kapotmaken. Maar voor mij als computernerd is het eerder een geuzennaam, die staat voor creatief zijn met technologie en voor kritisch onderzoek naar alternatieve manieren om die in te zetten. Als tiener hielp ik anderen als ze met hun techprojecten vastliepen. Dat was altruïstisch, maar ik werd ook gedreven door het verlangen het maximale uit mezelf te halen en de wereld te laten zien waartoe ik in staat was.’ Na uw afstuderen als biotechnoloog aan de TU Delft wilde u dat laten zien op de Amsterdamse Zuidas. ‘Ja, dat avontuur heeft maar kort geduurd. Ik kwam bij een internationaal IT-consultancybedrijf, in de hoop dat ik als consultant biotechnologische bedrijven kon helpen. In plaats daarvan werd ik ingezet als softwaretester voor grote olieconcerns. Die werden diamond clients genoemd, zogenaamd geweldige klanten, alleen vond ik niets geweldigs aan ze. Tot mijn verbazing was ik een van de weinigen die moeite hadden te werken voor de fossiele industrie, de anderen lieten hun moraal verdoven door een luxeleventje met vliegreisjes, dure hotels en bijzondere restaurants. Ik had het gevoel in een morele woestijn te zijn beland. Na acht maanden was ik weer weg.’ In uw vrije tijd deed u aan biohacking. Wat is dat? ‘Als biotechnoloog was ik geïnteresseerd in experimenteren met hightech biotechnologische toepassingen buiten de omgeving van een universiteit of het bedrijfsleven om. Wereldwijd hield een gemeenschap van een man of honderd zich daarmee bezig via een opensource-aanpak, op internet deelden we informatie over hoe je laboratoria bouwt en hoe je bacteriën en virussen kunt kweken. Het was in de tijd van de antrax-poederbrieven. Op een bepaald moment werd ik naar San Francisco uitgenodigd door de FBI en de afdeling massavernietigingswapens van het Pentagon. Die wilden weten waar wij als biohackgemeenschap mee bezig waren. Het ging hun vooral om mogelijke contacten met lieden met slechte bedoelingen, ze wilden zich niet nog eens door jihadisten laten verrassen. We zijn inmiddels vijftien jaar verder, maar gifgassen of dodelijke virussen zijn nog altijd niet door terroristen ingezet. Wie dat probeert, legt zelf als eerste het loodje. Het grappige is dat de FBI heeft bijgedragen aan de versterking van onze hackersgemeenschap. Wij kenden elkaar alleen maar van internet, maar doordat we in San Francisco dagenlang met elkaar optrokken, zijn er echte vriendschappen gesmeed.’ Leidde biohacking ook tot concrete resultaten? ‘We zagen het als een uitdaging laboratoriumapparatuur te bouwen die goedkoper zou zijn dan wat je in een academisch laboratorium aantreft. Dat lukte erg goed bij een diagnoseapparaat voor malaria. Voor een paar tientjes heb ik met twee anderen een apparaat gemaakt dat in het lab duizenden euro’s kost. We konden er nauwkeurige diagnoses mee maken en hebben er zelfs een prijs mee gewonnen. ‘Wat vervolgens leerzaam was, was dat we ondervonden dat je wel nieuwe technologie kunt bedenken, maar dat het daarmee nog niet maatschappelijk relevant is. Zowel regeringen als investeerders bleken ons apparaat niet te zien zitten. Afrikaanse regeringen wilden hun geld liever besteden aan acute behoeften, zoals watervoorziening en wapens, niet aan een diagnoseapparaat voor malaria. Investeerders geloofden niet dat we kopers ervoor zouden vinden, dus die haakten ook af.’ Wat leerde dat u? ‘Dat nieuwe technologie een sociaal-maatschappelijke bedding nodig heeft om te kunnen aanslaan. Maar er zijn wel grote verschillen tussen technologieën. Bij biotechnologie wordt kritisch gekeken naar de maatschappelijke effecten van innovaties, het zijn vaak de bedenkers zelf die vinden dat regelgeving nodig is. Maar bij digitale technologie hebben degenen die met innovaties komen die maatschappelijke antenne helemaal niet. Het is toch vreemd: bij vrijwel alle producten om ons heen wordt over alle risico’s nagedacht en wordt er getest, maar bij algoritmen doen we dat niet en zeggen we ‘probeer maar’. Doet zich vervolgens schade voor, dan moeten allerlei maatschappelijke organisaties en academici in verzet komen om er nog iets aan te doen.’ Hoe verklaart u dat verschil? ‘In de digitale wereld komen innovaties van bedrijven, in de biotechnologie domineren wetenschappers. Dat maakt een groot verschil als het gaat om de roep om regelgeving. Bovendien geldt bij biotechnologie dat het de gezondheid van mensen direct raakt, terwijl dat verband bij digitale technologie minder duidelijk is. Maar de digitale technologie heeft wel grote maatschappelijke gevolgen. Het zou daarom goed zijn wanneer wij als samenleving de algoritmen van bigtechbedrijven kunnen onderzoeken. We hebben sterk de indruk dat die aanzetten tot geweld, fascisme, discriminatie en haatzaaien. Maar bewijzen kunnen we dat niet, zolang we niet onder de motorkap van die systemen kunnen kijken. De bigtechbedrijven hebben baat bij die mist en schermen hun algoritmen af. Maar we moeten kunnen meekijken.’ Hoe kunt u hen aanspreken? ‘Techbedrijven hebben het erg ingewikkeld gemaakt om een melding bij ze te doen. Ik heb dat zelf ondervonden. Je moet door complexe menu’s heen. Bij Meta (het moederbedrijf van Facebook, Instagram en WhatsApp, red.) moet je zelfs een wetsartikel aangeven dat zou zijn overtreden. Bij TikTok kun je je melding niet meer in zijn systeem terugvinden, terwijl het bewijs daarvan wel noodzakelijk is voor de toezichthouder. Bovendien is het dweilen met de kraan open: TikTok haalt weleens een video na een melding weg, maar via een ander account kan datzelfde filmpje opnieuw worden geplaatst, waarna je het weer opnieuw moet melden. Zo proberen ze je te ontmoedigen.’ Kunnen toezichthouders wel een vuist maken? ‘Bij de laatste verkiezingen lag het toezicht bij de Europese Commissie, omdat verkiezingen als een systeemrisico worden gezien. Dus was er een ‘rapid response system’ opgezet, waar je met je melding naartoe kon. Uiteindelijk kon de Commissie serieuze boetes opleggen. Maar het probleem is dat de Europese Commissie een politieke instantie is, zij onderhandelt bijvoorbeeld met de Amerikaanse regering van Donald Trump over handelstarieven. En Trump is fel gekant tegen boetes voor Amerikaanse bigtechbedrijven. De Europese Commissie kan dus geen onafhankelijke toezichthouder zijn. ‘Wat nog een probleem is, is dat je bigtechbedrijven alleen kunt aanspreken op de regels die ze zelf hebben opgesteld, dus alleen op hun eigen beleid. Terwijl je zou willen dat de normen door een onafhankelijke instantie worden opgesteld.’ Hoe is dat systeem te verbeteren? ‘Je zou het moeten omkeren: dus geen controle achteraf, zoals nu gebeurt, maar vooraf tegen die platforms zeggen: maak duidelijk dat je geen rommel bovenaan plaatst. Laat zien dat het filmpje over bloemetjes het wint van filmpjes over explosies. Kortom: eis dat ze hun algoritmen inzichtelijk maken. Dan draai je het spel om, net als bij alle andere producten, die worden vooraf getest.’ Zien politieke partijen zo’n nieuw systeem zitten? ‘In veel partijprogramma’s lees je wel dat er meer zicht op algoritmen moet komen en dat een grotere rol voor de toezichthouder (de Autoriteit Consument &amp; Markt, red.) belangrijk is. Er is duidelijk behoefte aan een grotere onafhankelijkheid van bigtechbedrijven, dat stemt me wel een beetje hoopvol. Maar het is de vraag of er veel draagvlak onder de bevolking voor is. Mensen ervaren hun Instagram of TikTok niet als een maatschappelijk probleem, maar als iets plezierigs. En kom maar eens in opstand tegen iets wat je elke dag plezier geeft en waaraan je verslaafd bent. Bovendien voeden deze systemen je met verontwaardiging, wat ten koste gaat van je vermogen zelfstandig te kunnen redeneren. Deze systemen zijn voortdurend bezig ons autonome denken te ondermijnen.’ Waar put u hoop uit? ‘Wat ik mooi vind, is de beweging van tiktokkers die extreme filmpjes tegen bijvoorbeeld asielzoekers met humor belachelijk maken – mensen met een migratieachtergrond gaan op de muziek van zo’n anti-immigratiefilmpje dansen of playbacken. Dat zie ik als een vorm van democratische weerbaarheid die we hard nodig hebben. Verder is het goed te zien dat er financiers zijn voor organisaties die opkomen voor democratie, zoals het VFonds, Fonds Democratie en Media en Porticus, de stichting van de familie Brenninkmeijer. Alleen is er maar een handvol van dat soort organisaties. Er werken gedreven en talentvolle mensen, maar het is een klein wereldje en daarmee kwetsbaar. Het is een van de redenen dat ik met Post- X Society ben begonnen. Ik vroeg me af: wie doet dit nu eigenlijk?’ Kunt u het financieel bolwerken? ‘Dat lukt me door van project naar project te gaan, maar het zou fijn zijn wanneer we meerjarige financiering ontvangen. Voorlopig vertrouw ik op mijn eigen ondernemerschap om dit voort te zetten. Het is in ieder geval belangrijk dat dit soort werk gebeurt, want ons democratisch huis staat in de fik. Wat me echt verbaast, is dat het bedrijfsleven niets van zich laat horen. Werkgeversorganisatie VNO-NCW zou democratisch burgerschap bij haar leden actief moeten promoten, dat zou een goede stap zijn. Maar tot nu toe heeft ze totaal geen agenda om de democratische rechtsstaat te beschermen, terwijl ze daar wel een groot belang bij heeft.’</p>]]></description>
      <guid>https://www.volkskrant.nl/binnenland/ik-dacht-altijd-dat-onze-democratie-top-was~be1cbaf0/</guid>
      <pubDate>Fri, 5 Dec 2025 00:00:00 +0100</pubDate>
    </item>
  </channel>
</rss>
