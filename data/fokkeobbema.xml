<?xml version="1.0" encoding="utf-8"?>
<rss version="2.0">
  <channel>
    <title><![CDATA[Fokke Obbema]]></title>
    <link>https://www.volkskrant.nl/auteur/fokke-obbema</link>
    <description><![CDATA[Fokke Obbema]]></description>
    <item>
      <title><![CDATA[‘Er is geen alternatief voor diplomatie en internationale samenwerking’]]></title>
      <description><![CDATA[<p>‘Ik voel me geen idealist, maar ben het wel. Ik ben iemand die zich richt op de mensheid en de wereld, dat vind ik normaal. Eerlijk gezegd snap ik niet goed waarom andere mensen dat niet doen.’ Op 55-jarige leeftijd kan Caecilia van Peski nog altijd met verwondering naar haar medemens kijken. Van jongs af heeft ze het gevoel ‘er niet bij te horen’ en ‘van een andere planeet’ te komen, tegelijkertijd zetten die gevoelens haar aan tot ‘uitreiken, tot een diepe interesse in de ander’. Haar carrière speelt zich voor een belangrijk deel in het buitenland af. Na een studie psychologie komt ze aanvankelijk in het Nederlands hoger onderwijs terecht, maar daarnaast ook bij internationale jongerenorganisaties als Youth for Europe en CISV (Children’s International Summer Villages); indachtig de idealen van de Verenigde Naties beogen die via culturele uitwisselingsprogramma’s bij te dragen aan wereldvrede. Haar internationale werk vormt de opmaat voor een rol vanaf 2002 als verkiezingswaarnemer voor de OVSE, de Organisatie voor Veiligheid en Samenwerking in Europa. Vier jaar later leidt dat tot meerjarige uitzendingen naar landen als Georgië en Oekraïne voor onder meer de Europese Unie en de OVSE. Haar laatste standplaats is Ramallah, de Palestijnse stad op de Westelijke Jordaanoever, waar ze een vredesproject probeert op te zetten namens defensie, haar werkgever sinds 2021. Vanaf komend jaar vormt het Zuid-Italiaanse Brindisi haar standplaats voor werkzaamheden rond de veiligheid bij VN-missies wereldwijd. Ze ziet zichzelf als onderdeel van een ‘vreemdelingenlegioen’ – een internationaal ingestelde groep mensen die ze aanduidt als ‘een specialistenpool van oud-militairen, oud-politiemensen en burgers’, maar ook als ‘een verzameling idealisten, realisten en avonturiers’. Haar grootste aversie geldt de ‘onverschilligen’ onder hen; degenen die door hun missies zo veel van de wereld hebben gezien ‘dat ze niet meer door menselijk leed worden geraakt’. Voor haar zelf geldt dat laatste zeker niet, al heeft ze ‘de meest verschrikkelijke beelden’ op haar netvlies staan. Zo was ze in juli 2014 als een van de eerste Nederlanders op de rampplek van MH17 in Oekraïne. Bij de aanslag met een Russische luchtdoelraket kwamen alle 298 inzittenden, onder wie 196 Nederlanders, om. ‘Daarover wil ik het nu niet hebben’, zegt ze beslist. Ook het ‘grote lijden’ van de plaatselijke bevolking doordat het Oekraïense leger en ‘separatisten’ in het oosten van Oekraïne elkaar vanaf 2014 bestrijden, ziet ze voor zich: ‘Veel mensen, onder wie ook kinderen, hebben dat met hun leven moeten bekopen.’ Dat soort ervaringen maakt dat ze geregeld fantaseert over ‘het kunnen schoonwassen van mijn ogen’. Toch heeft ze geen spijt van haar uitzendingen. ‘Ik voel tevredenheid over het langs deze weg deelnemen aan de wereld.’ Hoe zou u uw idealen omschrijven? ‘Bij mij komen dan vooral de begrippen autonomie en authenticiteit naar boven. Ik wil dat de mens zijn potentieel kan verwezenlijken, dat gaat me zeer aan het hart. Dat komt voort uit een diepe behoefte: het is wat ik voor mezelf wil, me ontwikkelen tot de kern van wie ik ben. Dat gun ik iedereen. Maar dan moet de omgeving waarin we leven dat wel toelaten. Dus moeten we proberen een wereld te bouwen waarin dat mogelijk is. Daarvoor zijn veiligheid, vrijheid en gelijkwaardigheid nodig. Als die er zijn, kan iedereen zijn potentieel benutten. Dat streven naar zelfverwezenlijking geldt trouwens niet alleen voor mensen, maar voor de hele schepping, dus ook voor planten en dieren.’ Waarom is die zelfverwezenlijking zo belangrijk? ‘Hoe beter we daartoe in staat zijn des te beter functioneert het grotere geheel. In mijn ogen is er een samenhang tussen alle entiteiten, tussen mensen, dieren en planten. Die vormen geen opzichzelfstaande levende wezens, maar zijn van grote invloed op elkaar. Ik geloof dat er voor ieder mens een plan is, een blauwdruk van zijn leven, dat zich aan het ontvouwen is, al kennen we het niet.’ Wat is de herkomst van die kijk op het leven? ‘Ik ben een domineesdochter, mijn vader was remonstrants predikant – een vrijzinnige stroming die veel ruimte laat je eigen denkbeelden te vormen. Vanaf mijn puberteit was ik met de kerk niet veel meer bezig, na een jeugd die ik vanwege mijn vaders werk grotendeels in Zwitserland had doorgebracht. Maar ook al nam ik afstand van de kerk, toch was ik van het geloof doordrongen. Op mijn 40ste heb ik alsnog belijdenis gedaan. Nu zie ik het als mijn taak te helpen het ideeëngoed door te geven. Het idee van dat levensplan moet je overigens niet zien als een boekje waarin alles over je bestaan is vastgelegd. Er zijn juist allerlei richtingen mogelijk, denk aan boomblaadjes die zich ontvouwen. Er is alle ruimte voor de vrije wil, maar dat het leven uit louter toeval zou bestaan geloof ik niet.’ Die vrije wil bracht u in 2010 naar Georgië. Kon u daar van betekenis zijn in het licht van uw idealen? ‘De bevolking zat in doodsangst na de vijfdaagse oorlog tussen Rusland en Georgië. Toen wij arriveerden, was er nog volop oorlogsdreiging. Gori, de geboortestad van Stalin waar we terechtkwamen, was grotendeels verwoest. Uitgebrande tanks stonden op straat. De inwoners verwelkomden ons, we vormden een missie van de Europese Unie die moest toezien op naleving van een zespuntenvredesplan van de EU, Rusland en Georgië. Dat deden we met zestig man. De wapens van de beide strijdende partijen moesten grotendeels op hun eigen grondgebied worden teruggetrokken. We zorgden voor een hotline tussen Rusland en Georgië om te voorkomen dat incidenten zouden escaleren, we reden patrouilles en inspecteerden troepen en wapens. Geleidelijk verminderde de stress van de bevolking over het hervatten van de oorlog, we konden de mensen geruststellen. ‘Allerlei onverwachte problemen kwamen op ons af. Op het platteland dreigde bijvoorbeeld een muizenplaag, omdat boeren geen verdelgingsmiddelen op hun land durfden te spuiten omdat er mijnen lagen. We deden daar eerst lacherig over, dat wij ons als internationale waarnemers met muizen moesten bezighouden. Maar die bedreigden de graanoogst en daarmee de voedselvoorziening, terwijl de voedselsituatie voor de bevolking al nijpend was. Dus gingen we dagelijks ‘muizenpatrouilles’ rijden, dat werd ons codewoord voor het toezien op het ontmijnen. Dat heeft geholpen.’ U kreeg een ernstig auto-ongeluk tijdens zo’n patrouille. ‘Er was op een bepaald moment sprake van een gespannen, chaotische situatie in het gebied van onze missie. Mijn chauffeur verloor daarbij de macht over het stuur en onze wagen ging over de kop, terwijl ik op de achterbank zat en ons voertuig geen veiligheidsgordels achterin had. Ik werd door de achterruit naar buiten geslingerd. Ik brak van alles, maar vooral mijn nekwervels. Dat was einde missie.’ U had wel dood kunnen zijn. Vindt u zo’n missie zulke grote risico’s waard? ‘Dat heb ik me nooit diep afgevraagd, want dat zou het einde van dit werk kunnen betekenen. Ik ben geen thrillseeker, maar ik ben ook niet in de wieg gelegd om maandenlang naar dezelfde Albert Heijn te gaan. Wat ik bijzonder aan een missie in een oorlogsgebied vind, is dat je veel intensiever leeft, je zintuigen staan de hele dag volop open. Ik voel me dan echt onderdeel van de wereld. Dat is iets moois, zeker als ik ervan overtuigd ben met het goede voor de wereld bezig te zijn. De risico’s voor mezelf zijn er zeker, maar die aanvaard ik. ‘Meer moeite heb ik met nare gebeurtenissen. Die maken dat mijn leven zwaar kan gaan aanvoelen – en ik ben toch al nooit erg blijmoedig geweest. Een voorbeeld? In Hranitne, een stadje in Oekraïne, zagen we op onze patrouilles vaak hetzelfde groepje kinderen langs de weg spelen. Op een lenteochtend in 2015 lagen vijf van hen bewegingloos op straat. We stopten, ze bleken geëlektrocuteerd door neervallende hoogspanningskabels. Die waren door beschietingen beschadigd geraakt. Pas na afloop van een missie kan ik met de verwerking van dat soort gebeurtenissen beginnen.’ Na Georgië kreeg u het in Oekraïne nog veel zwaarder, u kwam in een oorlog terecht. ‘Ja, dat was echt gevaarlijk. Ik had nooit eerder midden in een zich ontvouwende oorlogssituatie gezeten en hoop dat ook nooit meer mee te maken. Aanvankelijk had niemand door hoe ernstig het zou worden. We bleken te zijn ondergebracht in een hotel zonder schuilkelder, terwijl straaljagers van het Oekraïens leger even verderop het vliegveld van Donetsk bombardeerden, wat heel gevaarlijk voor ons was bij gebrek aan een schuilplek. Ik zat bij de eerste groep van onze OVSE-missie – we begonnen met tien man in Donetsk, first responders. Later werden dat er zeshonderd in het hele gebied. We waren ter plekke de ogen, de oren en de neuzen van de 57 landen die de OVSE vormen. Iedere dag gingen we in gepantserde wagens uit op fact finding-missies; gevaarlijk, maar ook belangrijk werk, want verder kon niemand zien wat er in dat deel van het land gebeurde; journalisten en niet-gouvernementele organisaties werden niet toegelaten, er was zelfs geen Internationaal Rode Kruis. Dus overdag reden we rond en verzamelden we overal informatie, ’s avonds tikten we die razendsnel op in onze rapportages zodat alles op tijd bij de OVSE in Wenen en daarna bij de regeringen van die 57 landen belandde.’ Kon u ook iets voor de lokale bevolking betekenen? ‘Absoluut, maar natuurlijk altijd te weinig. We hebben bijvoorbeeld een vrijgeleide kunnen regelen voor de zeshonderd inwoners van Shyrokyne, een dorpje aan zee in de buurt van Marioepol. Er woonden vooral oude mensen in datsja’s met kleine tuintjes, her en der afgewisseld met boerderijen, heel idyllisch. De inwoners waren klem komen te zitten tussen het Oekraïense leger, dat het hoger gelegen gebied in handen had, en de separatisten, die beneden zaten. Die beide partijen waren elkaar de hele dag aan het beschieten, de burgerbevolking zat er tussenin, volledig klem. ‘Uiteindelijk hebben we bijna alle inwoners met bussen kunnen evacueren – het waren scènes zoals ik die kende van oorlogsfilms. Wat het nog wranger maakte, was dat die mensen in de jaren tachtig ook al eens huis en haard hadden moeten verlaten, omdat ze destijds in de buurt van Tsjernobyl hadden gewoond. Een grootvader die met zijn kleinzoon vertrok zei tegen me: ‘Dertig jaar geleden lieten we ook alles wat we hadden opgebouwd in de steek. We vertrokken toen met onze buren, nu vertrekken we weer met hen om helemaal opnieuw te beginnen.’ Zijn lot maakte diepe indruk op me.’ Hoe kijkt u naar de tijd waarin we leven? ‘Het zijn donkere tijden waarvan we niet weten hoe lang die gaan duren, maar ik zie toch ook veel mensen die hoop willen houden – niet op een naïeve manier, maar gebaseerd op de overtuiging dat er in deze wereld geen alternatief bestaat voor diplomatie en internationale samenwerking. Die mogen nu dan onder druk staan, maar de organisaties waarvoor ik werk gaan er wel mee door, zij houden het vuurtje brandend. Dat doen al die mensen bij vredesdemonstraties ook, zij geven me hoop. Het mogen dan geen goede tijden zijn voor dialogen over alle grenzen heen, voor het openhouden van communicatiekanalen met iedereen, dus ja, ook met Moskou, maar tijden veranderen ook weer. Daar vertrouw ik op.’ Klaar?  Vergeet de doorleessuggesties niet</p>]]></description>
      <guid>https://www.volkskrant.nl/binnenland/er-is-geen-alternatief-voor-diplomatie-en-internationale-samenwerking~ba443c04/</guid>
      <pubDate>Fri, 14 Nov 2025 00:00:00 +0100</pubDate>
    </item>
    <item>
      <title><![CDATA[‘Een gemeenschap zie ik als een leslokaal voor vrede’]]></title>
      <description><![CDATA[<p>‘Ik ben niet iemand die tegen kernwapens of kernenergie gaat demonstreren. Voor mij gaat het erom: hoe kan ik met positieve daden iets voor de wereld betekenen? Die vraag heb ik mijn hele leven gesteld, mijn hele ondernemerschap is eruit voortgevloeid.’ Ondernemer Henry Mentink is 72 jaar, maar nog volop in beweging. Zo liep hij in 2022 met een kruiwagen vol aarde van zijn woonplaats Varik in de Betuwe naar het Unesco-hoofdkantoor in Parijs, omdat de aardbol in zijn ogen een plek op de Werelderfgoedlijst verdient. ‘Ik kreeg bij Unesco te horen dat dat niet mogelijk was, maar ze vonden het wel een mooi idee, ze hebben me met open armen ontvangen.’ Onderweg kwam hij langs ‘kleine, groene initiatieven van mooie mensen’. Dankzij Mentinks publiciteitstrekkende ‘krui-tocht’ kregen die aandacht. Na die 45 dagen (‘een theatervoorstelling met 45 aktes’) gaat hij door met aandacht voor de aardbol vragen, met zijn camper en kruiwagen toert hij momenteel langs ‘gemeenschappen die voor de aarde zorgdragen’. Via crowdfunding hoopt hij hen financieel bij te staan. Zo wil hij voor permacultuurtuinderij De Veldhof in Gorssel ‘de aarde aan de aarde terugschenken’, zoals Mentink het omschrijft. Praktisch betekent dit dat de stichting, die eigenaar van de grond is, wordt verlost van een ‘drukkende lening’. Tuinder en abonnementhouders kunnen daardoor voortaan financieel zorgelozer oogsten. Het is maar een van de talloze projecten die hij in zijn leven heeft ondernomen. Mentink, de oudste van zes kinderen, werd in de jaren vijftig in een katholiek gezin in de Noordoostpolder geboren. Al jong wist hij dat hij de woonplaats van het gezin, Tollebeek, wilde verlaten. ‘Ik voelde me niet thuis in die dorpse omgeving. Net zoals mijn vader, die uit een gezin met dertien kinderen kwam, weg wilde uit zijn geboortedorp in Twente.’ Waar vader Mentink pionierde in een braakliggende polder, doet zijn oudste zoon dat in het zakenleven. Na studies aan de Hogere Landbouwschool en Nyenrode werkt hij tien jaar in het ‘reguliere’ bedrijfsleven. Begin jaren negentig begint hij een wereldwinkel in het Noord-Hollandse Grootebroek en richt hij een autodeelbedrijf op, het latere MyWheels. Cruciaal in zijn leven is de ontmoeting in 1991 met de Friese kunstenaar en wereldverbeteraar Pieter Kooistra. Die geldt als de geestelijk vader van de kunstuitleen in Nederland en als strijder voor een wereldwijd basisinkomen. Na Kooistra’s dood in 1998 wordt diens Veerhuis in Varik door Mentink voortgezet als een ‘doe- en kennishuis voor de nieuwe economie’, geheel in de geest van zijn ‘zielsverwant’ Kooistra. Mentink, vader van vier kinderen, is de beheerder van het Veerhuis. Hij woont er, als hij niet in zijn camper zit. Waar kwam dat verlangen bij u vandaan om aan de wereld te willen bijdragen? ‘Toen ik 10 jaar was, maakte de moord op John F. Kennedy (de Amerikaanse president werd in 1963 doodgeschoten, red.) een enorme indruk op me. Voor mij, als jochie, stond hij voor al het goede; met zijn speeches natuurlijk, met zijn poging de wapenwedloop te stoppen en natuurlijk met die beroemde uitspraak: ‘Vraag niet wat je land voor jou kan betekenen, vraag wat jij voor je land kunt doen.’ Dat laatste sprak sterk tot mijn verbeelding. Ik wil altijd bijdragen aan vrede. Bij ons thuis was ik degene die bij conflicten tussen mijn vader en mijn broers en zussen vrede wilde stichten.’ Waarom koos u voor een bedrijfskundige studie op Nyenrode? ‘Ik wilde het bedrijfsleven ervaren om te begrijpen hoe je moet ondernemen. Maar ik behoorde op Nyenrode al wel tot een kleine minderheid die anders naar de economie keek. Ik zag daarin kansen op vrede. In de economie draait het allemaal om concurrentie, elkaar bestrijden. Als dat anders eraan toe zou gaan, kan dat tot een vreedzamere wereld leiden, dacht ik. Daarvan ben ik nog steeds overtuigd.’ U kwam bij een grote zaadhandelaar terecht, de Zaadunie. Kon u daar met uw idealisme uit de voeten? ‘Niet echt, want ik werd er informatiemanager. Het bedrijf had interesse in biotechnologie, terwijl ik voor zoiets alternatiefs als biologisch-dynamische zaden belangstelling had. Volgens de directie kon je daarmee geen geld verdienen. Ik probeerde een festival voor landbouwinnovaties van de grond te krijgen, maar kreeg als reactie dat ik maar beter naar ander werk kon omzien. Ik was toen 37 en kostwinner, maar toch heb ik toen ontslag genomen. Dat was wel spannend.’ Wat dreef u? ‘Ik had gelezen dat we als westerse wereld meer geld uit ontwikkelingslanden haalden dan we er aan ontwikkelingshulp instopten. Daar wilde ik iets aan doen. Dus heb ik een plan bedacht voor een wereldwinkel in Grootebroek. Door de inkoop en verkoop van fairtradeproducten wilde ik producenten in ontwikkelingslanden helpen. Samen met andere vrijwilligers ben ik dat gaan doen. ‘Aanvankelijk zaten we bij de pastorie van de kerk en waren we maar zes uur per week open, maar later konden we naar een winkelcentrum waar we veertig uur open gingen. Toen liep het als een tierelier, de omzet verviervoudigde. Overigens verdiende ik daaraan geen cent voor mijn gezin. Dat deed ik met advieswerk over cultuurverandering en informatiesystemen bij organisaties. Maar in de wereldwinkel stopte ik wel mijn meeste tijd.’ U bent in die jaren ook met autodelen begonnen. ‘Ik had gelezen dat het maken van een enkele auto net zoveel energie kost als dertig jaar lang een mens voeden. Ongelooflijk, het maakte voor mij in een klap het belang van autodelen duidelijk. Dat is heel rustig begonnen, eerst met mijn eigen auto. Jaren later ging ik er meer tijd aan besteden, toen ik bij de wereldwinkel vastliep. Ik had daar voorgesteld iemand in vaste dienst te nemen, maar dat stuitte op weerstand. Ik ben dan niet iemand die zijn zin doordrukt. Ik had een clubje van medestanders kunnen vormen en het gevecht kunnen aangaan, maar dat is niks voor mij. Iemand heeft eens tegen me gezegd: ‘Waar een wil is, is een omweg.’ Dat spreekt me erg aan. ‘Met MyWheels wilde ik een dubbelslag maken. Autodelen is goed vanuit de optiek van duurzaamheid, maar ik wilde met het bedrijf ook aan het economisch systeem sleutelen. Dus heb ik het opgezet als een coöperatie, met als achterliggend idee: ik ga de waarde ervan niet voor mezelf opstrijken wanneer ik er ooit uitstap. Cash je dat geld wel, dan moet de koper dat bedrag weer terugverdienen, dat gaat altijd ten koste van het bedrijf en de klanten. Toen ik er in 2015 uitstapte, is het geld dus bij de gemeenschap, het bedrijf zelf, gebleven. Ik vind het mooi dat MyWheels tegenwoordig eigendom is van de ideële The Sharing Group. Dat is een groep van twintig innovatieve bedrijven met stewardownership (bedrijven met ingeperkte macht van de aandeelhouders, red.) die in dezelfde geest opereren.’ Welke reacties kreeg u op dat afzien van uw beloning als oprichter? ‘Destijds bleven die uit, maar wanneer ik het nu tijdens lezingen vertel, vinden mensen het prachtig. Ik leg dan uit dat de financiële economie van investeringsfondsen en andere geldschieters vele malen groter is dan de reële economie van bedrijven en consumenten, en hoe bedreigend dat voor het hele systeem is. Want die investeringsfondsen hangen bedrijven vol met schulden. Toen ik vorig jaar een lezing daarover gaf, zat de topman van een van de grootste pensioenfondsen in de zaal. Na afloop nodigde hij me uit voor een gesprek. Zijn fonds verdient het meest aan die investeringsfondsen, vertelde hij me, met rendementen tot wel 18 procent. Hij ziet ook hoeveel ze kapotmaken door zich niets van duurzaamheid aan te trekken. Eigenlijk wilde hij ermee stoppen, maar hij wist niet hoe vanwege die hoge rendementen.’ Welk advies heeft u hem gegeven? ‘Mijn antwoord was: je moet iets geheel nieuws ernaast beginnen. Investeer in gemeenschappen waarin mensen samen zorgdragen voor elkaar en voor de natuur. Dat is de nieuwe weg. Iemand zei me laatst: ‘Wat het probleem ook is, de gemeenschap is de oplossing.’ Dat vind ik een mooie gedachte. Een gemeenschap zie ik als een leslokaal voor vrede. Als mensen hebben we nooit goed geleerd met elkaar samen te werken. Op school krijg je vooral mee dat je een diploma voor jezelf moet halen, tijdens je carrière hoor je dat je voor je pensioen moet sparen. Dat is allemaal denken vanuit angst, vanuit je hoofd. Maar als je uit je hart leert denken, liefdevol, dan ga je in het belang van de gemeenschap handelen. Dat zit ook in onze genen, maar we zijn het door het westerse denken kwijtgeraakt.’ Een gemeenschap heeft ook leiders nodig. ‘Mijn bron van inspiratie daarvoor is Damanhur, een spirituele gemeenschap in Italië. De inspirator erachter was Falco Tarassaco, hij is in 2013 overleden. Toen hij nog leefde, kwamen er wekelijks in een theater tweehonderd mensen naar hem luisteren. Hij vertelde geen verhalen, maar beantwoordde alleen vragen. Want mensen met een vraag staan open, was zijn filosofie. Wanneer zich serieuze problemen in de gemeenschap voordeden, kwam hij niet met een oplossing, maar vroeg aan de betrokkenen een theaterstuk erover te maken. Dan leerden ze verschillende perspectieven te zien en kwamen ze zelf met oplossingen. ‘Verder geloof ik in sociocratisch besluiten nemen, waarmee Kooistra me in aanraking heeft gebracht. Tijdens een vergadering krijgt iedereen het woord om alle facetten van een kwestie te belichten. Daarna praat je net zolang met elkaar tot iedereen een compromis omarmt, of er in ieder geval geen bezwaar meer tegen heeft. Bij MyWheels heeft dat goed gewerkt. In eerste instantie kost het meer tijd, omdat je iedereen aan het woord moet laten, maar op den duur heb je juist minder vergadertijd nodig.’ Hoe kijkt u naar deze tijd? ‘Het systeem dat we collectief hebben opgebouwd loopt aan alle kanten vast – de politiek, het geldsysteem, het klimaatprobleem. De angst bij mensen wordt alleen maar groter. Ik sluit me ervoor af. Je kunt je over al die negatieve zaken druk gaan maken, maar daarvan gaat je energie alleen maar omlaag. Ik houd liever ruimte in mijn hoofd om het nieuwe vorm te geven. ‘Daarbij besef ik alleen te kunnen doen wat in mijn vermogen ligt. Dus ik heb één wereldwinkel willen oprichten, maar nooit een hele keten van wereldwinkels willen runnen. Je kunt ook niet iets voor alle kinderen wereldwijd doen, maar wel iets belangrijks voor eentje. Ik heb drie kinderen, van wie de derde is geadopteerd. ‘Voor mij gaat het niet om het bereiken van een bepaald doel. Als me wordt gevraagd waarop ik het meest trots ben, antwoord ik ook niet MyWheels of mijn krui-tocht naar Unesco in Parijs. Belangrijker vind ik dat mijn ziel in dit leven iets is gegroeid, omdat ik heb geleerd naar mijn intuïtie te luisteren, naar mijn ingevingen. Daarmee heb ik hopelijk iets kunnen bijdragen aan een nieuw, liefdevol bewustzijn, waardoor we beter met elkaar en de aarde om kunnen gaan.’ Klaar?  Vergeet de doorleessuggesties niet</p>]]></description>
      <guid>https://www.volkskrant.nl/binnenland/een-gemeenschap-zie-ik-als-een-leslokaal-voor-vrede~bc65abae/</guid>
      <pubDate>Fri, 7 Nov 2025 00:00:00 +0100</pubDate>
    </item>
    <item>
      <title><![CDATA[‘Ongedocumenteerden bestaan formeel niet, maar leven hier wel’]]></title>
      <description><![CDATA[<p>‘In Angola aten we twee warme maaltijden per dag. Mijn middagmaal gaf ik altijd weg aan een buurman, een buurmeisje of iemand anders van wie ik wist dat die het meer nodig had dan ik. Met religie had dat nog niets te maken, daar had ik in mijn jeugd niets mee. Wel met een wij-gevoel, dat heb ik altijd gehad. Ik ben altijd onderweg naar anderen, naar waar leed, verdriet, armoede is. Waar pijn is, daar wil ik zijn.’ De 40-jarige Gianni da Costa, opbouwwerker van de protestantse diaconie in Amsterdam, heeft zijn plek gevonden: ‘In Amsterdam ben ik geworteld. Als mensen aan me vragen waar ik vandaan kom, zeg ik altijd: Nederland. En wanneer ik op vakantie in het buitenland ben, denk ik al na een week: het is wel genoeg, ik wil weer terug naar huis. Ik voel me honderd procent Nederlander.’ Sinds 2018 zet hij zich in voor ‘ongedocumenteerden’, in Amsterdam een groep van ten minste tienduizend mensen zonder verblijfsvergunning. ‘Formeel bestaan ze niet, waardoor ze veel minder rechten hebben dan andere Amsterdammers.’ Voor kinderen met deze status is hij de weekendschool Giving Back Projects begonnen. ‘We bereiken nu honderdvijftig kinderen. Dat is een mooi aantal, maar ons voortbestaan is wel in gevaar. We moeten het hebben van donaties. De gemeente applaudisseert voor ons werk, maar springt financieel niet bij.’ Tot zijn 17de woont hij in de Angolese hoofdstad Luanda, waar hij de oudste van vijf broers is. Zijn vader is een ‘strenge handelsman’, zijn protestantse moeder zorgt ervoor dat het thuis ‘warm en liefdevol’ is. Het gezin Da Costa behoort tot de middenklasse, ‘al waren er perioden dat de zaken van mijn vader minder goed gingen’. Zit de handel mee dan wordt de voorspoed royaal gedeeld met familieleden en buren; in huis wonen twee nichtjes en een neefje, terwijl een buurman ‘als een broer’ wordt gezien, ‘zo vaak kwam hij bij ons over de vloer’. Op zijn 17de begint hij van Nederland te dromen, ingegeven door de wens van zijn ouders dat hun zonen in Europa studeren: ‘Zoals Nederlandse ouders hopen dat hun kinderen op een Amerikaanse of een Engelse universiteit terechtkomen.’ Met twee broers belandt hij in 2003 in Oss, waar een broer van zijn vader met zijn Nederlandse vrouw woont. ‘Hij heeft ons opgevangen alsof we zijn zonen waren.’ Een jaar later verhuist hij naar Nijmegen, waar hij in 2009 de mbo-studie handel en ondernemen afrondt. ‘Met die studiekeuze leefde ik de droom van mijn ouders, ik wilde dat ze trots op me zouden zijn. Maar ik kwam erachter dat die studie niet bij me paste, ik was mezelf niet.’ Waardoor is het geloof zo’n grote rol in uw leven gaan spelen? ‘Het korte antwoord is: liefdesverdriet. Ik had een Nederlandse vriendin, met wie ik na elf jaar zou gaan samenwonen. Maar dat is niet gebeurd, in 2013 besloten we uit elkaar te gaan. Toen ging het slecht met me. Mijn jongere broer die in Tilburg woonde, was al langer met religie bezig. Hij nodigde me geregeld uit een Braziliaanse kerk in Amsterdam te bezoeken. Ik hield dat af. ‘In Angola ging ik wel naar de katholieke kerk, maar dat was alleen omdat daar de mooiste meisjes kwamen. ‘De kerk is voor domme mensen, die worden daar gebrainwasht’, beweerde ik altijd. Maar nu was ik wanhopig. Toen mijn broer er voor de derde keer op aandrong, ben ik erheen gegaan. Het gesprek met de pastor voelde direct als een warm bad. Ik wist: hier ben ik thuis. Die ervaring kan ik verder niet goed beschrijven. Maar ik weet wel: zonder liefdesverdriet was het geloof niet op mijn pad gekomen.’ Wat bent u daarmee gaan doen? ‘Ik ben, naast mijn werk voor een Amsterdamse bank, religiestudies in Utrecht gaan doen. Ik voelde een groeiend verlangen mijn geloof te praktiseren. Aan het eind van mijn studie heb ik de overstap gemaakt en ben ik diaconaal opbouwwerker bij de protestantse kerk geworden. ‘De Braziliaanse kerk heb ik vijf jaar bezocht, maar gaandeweg voelde ik dat de kerkleden te veel naar binnen waren gericht. Ze hielden zich vooral bezig met de eigen organisatie en eigen vieringen, terwijl ik behoefte had aan direct contact met mensen in kwetsbare posities.’ Hoe bent u bij ongedocumenteerden uitgekomen? ‘In die Braziliaanse kerk kwamen veel mensen die tot die groep behoorden, veel Braziliaanse vrouwen maken huizen schoon in Amsterdam. Een van hen had grote problemen met haar 10-jarige zoon, die zich op school niet goed gedroeg. Dus vroeg ze mij of ik hem huiswerkbegeleiding wilde geven. Binnen vier weken had ik tien kinderen onder mijn hoede en dat aantal is almaar verder gegroeid. Kennelijk deed ik iets goed.’ Wat was dat, denkt u? ‘Wat ik de kinderen vooral probeerde mee te geven was de boodschap: ongedocumenteerd zijn is een ervaring, maar niet je identiteit. Mensen kunnen wel dat stempel op je willen drukken en daardoor je het gevoel geven dat je er niet bij hoort, maar laat dat je leven niet bepalen. Als kind zonder verblijfsvergunning heb je net als ieder ander kind recht op onderwijs, dat kan niemand je afpakken, dus doe je best, dan vergroot je je kansen. Morgen kan je leven er daardoor beter uitzien. ‘Die positieve boodschap is belangrijk voor de kinderen. Want gaandeweg hun leven komen ze erachter dat hun status anders is dan die van hun vriendjes en vriendinnetjes, bijvoorbeeld wanneer ze een bijbaantje willen: zij krijgen dat niet, hun leeftijdgenoten wel. Dat kan ze het gevoel geven er niet bij te horen, tweederangs te zijn, wat zwaar is, zeker voor tieners. Dan helpt het als ze inzien dat hun status wél een ervaring is maar níét hun identiteit.’ U bent na uw studie ook politiek actief geworden. Met welk motief? ‘Wanneer je roept: ‘Ik wil niks met de politiek te maken hebben’, dan vergeet je iets belangrijks: de politiek heeft altijd wel iets met jou te maken, of je dat nu fijn vindt, of niet. Daarom wilde ik niet langer langs de zijlijn staan. Ik wil daar zijn waar de besluiten worden genomen die een impact hebben op de mensen voor wie ik me inzet. Dus heb ik me aangemeld bij de ChristenUnie, omdat ik me met die partij kon identificeren. In Amsterdam heeft mijn partij voorgesteld de gemeente een zorgplicht te geven voor ongedocumenteerden. Dat is een stap in de goede richting.’ Werd u politiek actief uit verontwaardiging over de houding van Nederlanders tegenover ongedocumenteerden? ‘Zeker! Ik ben daarover nog steeds verontwaardigd. Wat ik het ergst vind, is dat deze jongeren na hun 18de hun recht op onderwijs verliezen. Daardoor zie ik ze op de middelbare school afhaken, omdat ze denken dat ze hun dromen toch nooit kunnen waarmaken. Zowel jongens als meisjes vallen soms voor de verleiding van gemakkelijk geld. Zij hebben gezien hoe zwaar het leven van hun ouders is, met lange werkdagen en weinig geld. Als je dan te horen krijgt dat je niet mag doorleren, worden criminaliteit en prostitutie aantrekkelijk. Als dat gebeurt, voelt het alsof ik zelf heb gefaald.’ Terwijl niet u, maar het systeem faalt? ‘Toch vraag ik me altijd af wanneer we iemand aan de criminaliteit kwijtraken of we wel genoeg voor hem of haar hebben gedaan. Ik kan daar echt wakker van liggen. In mijn ogen zijn we nu potentiële criminelen aan het opleiden door ze na hun 18de niks meer te bieden. Gelukkig is er in Amsterdam sinds 2022 een convenant, waardoor doorleren voor hoger onderwijs ook voor ongedocumenteerden mogelijk wordt. Enkele leerlingen van onze school hebben die sprong weten te maken, daar ben ik trots op. Maar veel kinderen in deze doelgroep tikken dat niveau van hbo en universiteit niet aan.  Dat heeft lang niet altijd met hun talenten te maken. Maar probeer maar eens te leren, wanneer je in een tweekamerappartement drie gezinnen om je heen hebt.’ Krijgt u enige steun van de gemeente? ‘Ik krijg vaak van ambtenaren te horen hoe belangrijk ons werk is, hoe goed het is dat we deze doelgroep helpen aan beter onderwijs. De burgemeester is ook al eens op bezoek geweest. Maar daarna krijgen we dan meteen te horen: we kunnen geen gemeenschapsgeld besteden aan mensen die niet rechtmatig in ons land zijn. Formeel gezien zijn ze niet in het land aanwezig.’ Waarna u zegt dat ze er feitelijk wel zijn. ‘Ja, de gemeente zegt een inclusieve stad voor iedereen te willen zijn. Dan moeten jullie meer voor deze mensen doen, zeg ik, want zij wonen ook hier. Als antwoord krijg ik dan te horen dat dat onmogelijk is, met als pijnlijk argument: ‘Het zijn de ouders die hiervoor hebben gekozen.’ Punt, einde discussie. Dat is zo simplistisch. Daar hoort geen punt te worden gezet, maar een komma. Die zet je, wanneer je beseft dat het hier gaat om mensen die vaak alles achter zich hebben gelaten. Als je dat tot je laat doordringen, kun je je niet blind blijven staren op hun status van ongedocumenteerden. ‘Van veel vrouwen hoor ik dat ze zich in Brazilië onveilig voelen, daarom zijn ze vooral hier – ze willen dat ze zelf en hun kinderen ongestoord over straat kunnen lopen. Maar Brazilië geldt voor Nederland als een veilig land, dus in een asielprocedure maken ze geen enkele kans. Wat ik vooral pijnlijk aan dat antwoord vind: de ouders hebben hiervoor misschien wel gekozen, hun kinderen zeker niet. De meesten zijn hier geboren – zij zijn wel Amsterdammers, maar geen Nederlanders.’ De strafbaarstelling van hulp aan illegalen ging deze zomer politiek van tafel, nadat de PVV uit de regering was gestapt. Hoe keek u daar tegenaan? ‘Weet je wat mij het meest daaraan heeft geraakt? Niet de onrust die het heeft veroorzaakt onder ongedocumenteerden of het aanpakken van hen en hun hulpverleners. Nee, wat me vooral raakte, is dat de waarden van onze maatschappij erdoor strafbaar werden gesteld, het omzien naar elkaar en de solidariteit met anderen. Die waarden waren we aan het criminaliseren, ik was geschokt dat we als samenleving op dat punt waren beland. Dat deed mij de meeste pijn, dat is niet het Nederland waar ik zoveel van houd. Als het wet zou zijn geworden, zou ik overigens door zijn gegaan met hulp verlenen. Ik blijf mijn idealen trouw.’ Welke hoop koestert u? ‘Net als ieder jaar hoop ik dat het ook dit jaar lukt de financiering van onze weekendschool rond te krijgen. Dat is lastig. We krijgen donaties via de stichting Rondom de Klas, die kansenongelijkheid in het onderwijs bestrijdt. Onlangs moesten we met onze school ons gebouw uit zonder dat we uitzicht op iets anders hadden. Ik heb daar nachten van wakker gelegen, want ik wilde niet al die ouders en al die kinderen teleurstellen. Gelukkig is het op het nippertje goed gekomen. Wat er ook verder gebeurt: ik ga door met de weekendschool, net zolang tot al deze jongeren worden gezien, gehoord en gewaardeerd.’</p>]]></description>
      <guid>https://www.volkskrant.nl/binnenland/ongedocumenteerden-bestaan-formeel-niet-maar-leven-hier-wel~bd6858e3/</guid>
      <pubDate>Fri, 31 Oct 2025 00:00:00 +0100</pubDate>
    </item>
    <item>
      <title><![CDATA[‘Het is fijn dat ik met mijn ellende iets positiefs kan doen’]]></title>
      <description><![CDATA[<p>‘We zijn allemaal in staat om degenen van wie we het meest houden pijn te doen. Als de situatie maar slecht genoeg is, als je diep in de ellende en de stress zit, dan kun je je meest dierbare een klap geven. Ik kan me voorstellen dat ik die geef aan mijn zus, van wie ik het allermeest houd. Maar dat dat in ons zit, willen we niet erkennen. Liever houden we onze eigen agressie op afstand en dus maken we van daders van kindermishandeling monsters die niets met ons van doen hebben. ‘Het zijn tokkies’, wordt er dan gezegd. Of: ‘Het zijn buitenlanders.’ Dat is veel te simpel, het komt voor in alle lagen van de bevolking.’ Dertien jaar geleden, op haar 50ste, begon Ted Kloosterboer met haar stichting Praat om gevallen van kindermishandeling te voorkomen. Het gesprek over deze misstand is broodnodig, vindt ze, zolang de cijfers niet omlaaggaan, wat al decennia het geval is. Naar schatting worden elk jaar zeker 119 duizend kinderen slachtoffers van mishandeling. Door onderrapportage ligt het werkelijke aantal volgens wetenschappers waarschijnlijk aanzienlijk hoger. Ongeveer vijftig kinderen per jaar overleven het geweld niet. Maar het maatschappelijke debat erover zit vast, constateert Kloosterboer. ‘Mensen zeggen tegen me: ‘Heel goed dat je dit doet.’ Vervolgens nemen ze de kuierlatten. Iedereen wil het onderwerp verre van zich houden, omdat het zo afschuwelijk is en het te dichtbij kan voelen. Het idee dat het ook in je eigen familie of vriendenkring kan voorkomen, maakt het moeilijk bespreekbaar. Dat je op een verjaardag naast iemand zit die zijn of haar kind mishandelt is een gedachte die de meeste mensen niet willen toelaten.’ Voor de 63-jarige inwoner van het Noord-Hollandse Tuitjenhorn is het je ervan afwenden geen optie. Haar eigen jeugd kenmerkte zich door mishandeling door haar beide ouders. Als nakomertje in een akkerbouwgezin met zes kinderen uit de Noord-Beemster onderging ze van haar 5de tot haar 8ste seksueel misbruik door haar vader. Haar moeder mishandelde haar psychisch. ‘Dat is voor mij nog zwaarder geweest dan het seksueel misbruik door mijn vader.’ Na haar vertrek uit huis werkte Kloosterboer jarenlang als ziekenverzorger en beleefde ze ongelukkige liefdes. Op haar 27ste stortte ze in. Na een ‘serieuze suïcidepoging’ werd ze opgenomen in een psychiatrisch ziekenhuis. ‘Mensen kijken daar altijd wat vreemd bij, maar voor mij was het mijn redding.’  Dankzij langdurige therapie wist ze af te rekenen met wat ze als ‘de rode draad’ in alle verhalen over kindermishandeling ziet: de eenzaamheid. Waardoor wordt die eenzaamheid veroorzaakt? ‘Je durft er als slachtoffer niet over te praten. Dat kan komen door schaamte, maar vaak ook door bedreigingen van de dader, die er alles aan doet om het niet te laten uitkomen. Mijn vader zei tegen me: ‘Als je dit ooit aan iemand vertelt, wordt iedereen boos op je. Dan gaan we allemaal verhuizen en laten we jou hier alleen achter.’ Dan laat je het wel. ‘Wat ook speelt, is de angst dat het nog erger wordt. Daarom zien kinderen meestal af van enig verzet. Vaak proberen ze bij de pleger juist in de gunst te komen om erger te voorkomen. Zelf probeerde ik vooral om er zo min mogelijk over te voelen.’ ‘Waar ik altijd boos van word, is als mensen zeggen: we moeten kinderen weerbaar maken tegen seksueel misbruik. Nou, we weten dat 85 procent van de plegers een bekende van het kind is, vaak is het binnen de familie. Dus hoe moet je weerbaar worden, hoe had ik me als 5-jarige dan tegenover mijn in alle opzichten sterkere vader moeten opstellen? Dat gaat niet lukken. Als iemand zegt dat ik weerbaar had moeten zijn, voelt dat voor mij als een vorm van victim blaming. Terwijl ik geen kant op kon, als kind was ik volkomen afhankelijk van mijn ouders.’ Hoe ging u met uw thuissituatie om? ‘Ik heb lang mezelf wijsgemaakt dat ik een slecht kind was, dat ik schuld aan de situatie had.  Dat hielp me om te overleven, want dan heb je de oorzaak én het gevolg: doordat ik slecht ben, gedraagt hij zich zo. Dus als ik me nu maar beter gedraag, nog meer mijn best doe, kan het misschien ophouden. Wat natuurlijk nooit is gelukt. Maar door mezelf een rol te geven. behield ik de illusie enige invloed op mijn situatie te hebben. ‘Mijn moeder versterkte mijn gevoel een slecht kind te zijn. Ze had altijd kritiek op me, op ieder levensgebied. Door haar voelde ik me dom, lelijk, onhandig, ongewenst en egoïstisch. Als ik een boek las, kreeg ik van haar te horen dat ik een egoïst was, dus ben ik met lezen opgehouden. Haar houding tegenover mij kwam denk ik voort uit een persoonlijkheidsstoornis, al is die diagnose nooit gesteld. Haar voortdurende afkeuring van mij is van grote invloed geweest, omdat het op alle levensterreinen doorwerkte. Het misbruik door mijn vader zit in mijn hoofd als een soort doos met een deksel erop. Anders dan de kritiek van mijn moeder heeft dat maar met een enkel levensgebied te maken. Bovendien is het in de tijd beperkt gebleven, terwijl ik met mijn moeder veel langer te maken heb gehad. ‘Op mijn 8ste is mijn vader van mijn moeder gescheiden en uit mijn leven weggegaan. Aanvankelijk was ik daarover superblij, eindelijk hield het misbruik op, maar al snel bleek dat het leven erger werd. Mijn moeder zag zich als slachtoffer van mijn vader, hij had haar verlaten en haar met schulden achtergelaten. Ze ging meer drinken en gaf me voortdurend opdrachten, ik moest keihard werken. Zelf voerde ze niets uit, maar bij de buitenwereld wekte ze de indruk dat ze altijd in de weer was. Zodra er iemand een voet over de brug naar ons huis zette, begon ze ijverig rond te drentelen, voor al haar acteren had ze een Oscar kunnen krijgen. Vanaf mijn 10de waren mijn broers en zussen het huis uit, dus ik heb nog jarenlang alleen met haar op onze boerderij gewoond. Dat was geen feest.’ Bent u kunnen loskomen van het idee dat u schuldig was? ‘Toen ik later in therapie was, bleek dat het moeilijkst: het idee van schuld loslaten, erkennen dat ik het slachtoffer was. Dat kwam neer op toegeven dat zowel mijn vader als mijn moeder mij heeft gebruikt voor hun eigen problemen en gekte, als boksbal voor hun frustraties. Dat is pijnlijk, het voelde alsof ik ontmenselijkt werd, gereduceerd tot een voorwerp, waarop mijn ouders zich hadden uitgeleefd. Bovendien legde ik op het moment dat ik afstand deed van mijn schuldgevoel de verantwoordelijkheid volledig bij mijn ouders, terwijl het toch de diepste wens van een kind is dat ouders het goede met je voor hebben. Ook dat vond ik er erg moeilijk aan. Dat besef raakt me nog steeds.’ Wat ziet u als oorzaken van kindermishandeling? ‘In de gezinnen is het stressniveau meestal enorm hoog. Dat kan ook het geval zijn in een gezin waarvan beide ouders hoogopgeleid zijn en een dikke baan hebben. Ondervinden zij veel stress dan kan dat leiden tot verwaarlozing van hun kinderen, maar ook tot psychische en fysieke mishandeling. De stress in een gezin kan uiteraard ook door armoede te hoog oplopen. Dan kan een ouder een keer enorm uit de bocht vliegen. Als er niemand is om dat te corrigeren, kan het zomaar een patroon worden. ‘Vaak zie je een stapeling van oorzaken: een onveilige jeugd van een ouder, al dan niet met misbruik, frustraties over het eigen leven, plus een psychiatrisch ziektebeeld. Bij mijn ouders speelde dat allemaal: mijn vader had zelf een vader met losse handen en deed werk als boer dat hem eigenlijk totaal niet lag, met financiële problemen tot gevolg. Het probleem was vooral ook dat mijn ouders elkaar niet hebben afgeremd in hun dwaze gedrag.’ Maar had het wel voorkomen kunnen worden? ‘Als mijn vader enige hulp had gekregen om zijn eigen ellende op te lossen, durf ik met een aan zekerheid grenzende waarschijnlijkheid te zeggen dat het seksueel misbruik waarschijnlijk niet had plaatsgevonden. Ik ben ervan overtuigd dat het niet was wat hij wilde, ook al gebeurde het wel. Hij heeft vreselijke dingen gedaan, maar was geen monster. ‘Wat cruciaal is, is dat problemen in gezinnen op tijd worden gesignaleerd. Daarom geven we als stichting trainingen aan professionals die met gezinnen of kinderen te maken hebben – in de kinderopvang, het onderwijs, de zorg, maar ook bijvoorbeeld aan schuldhulpverleners. Ik vertel dan mijn eigen verhaal en maak duidelijk hoe je alert kunt zijn. Zelf heb ik meestal feilloos in de gaten wie slachtoffers zijn – ik zie het aan een bepaalde blik, ik herken de eenzaamheid in hun ogen. Die herkenning kun je van de gemiddelde professional niet verwachten, maar die kan wel alert zijn en vragen stellen als: ‘Gaat het wel goed thuis?’.’ Dat is wel een lastige vraag, zeker als je daarmee op grensoverschrijdend gedrag hint. ‘Nou, dat valt wel mee, vind ik. Als een schuldhulpverlener bij een gezin komt, is het niet gek te vragen naar het stressniveau van de ouders. Daarna kan hij informeren naar de kinderen en vragen of daar wellicht nog iets aan hulp nodig is. Dan suggereert hij nog niet dat er iets vreselijk misgaat, maar maakt hij wel ruimte voor de ouder om iets aan te geven. ‘Wat een groeiend probleem is, is dat we steeds minder tot echt contact met elkaar in staat lijken. Mensen verschuilen zich achter hun scherm, iets persoonlijks tegen ouders zeggen wordt steeds spannender gevonden, merk ik vooral bij jonge professionals. Maar het is wel wezenlijk om kindermishandeling te voorkomen. Ze moeten beseffen dat ouders graag worden geholpen. Geen mens zet een kind op de wereld met het idee die alle hoeken van de kamer te laten zien, een enkele lunatic daargelaten.’ Wat heeft dertien jaar strijden tegen kindermishandeling concreet opgeleverd? ‘Met onze trainingen hebben we veel mensen bereikt die daardoor bewuster van het probleem zijn geworden, en dus hopelijk alerter. Ze zijn gaan inzien dat het ook voorkomt op plekken waar je het helemaal niet verwacht. Maar ik kan niet zeggen: we hebben zoveel gevallen van kindermishandeling weten te voorkomen. Tegen dat probleem loop ik ook aan bij fondsenwerving. Geldschieters willen graag concrete cijfers, maar die ontbreken wanneer je op bewustwording en preventie inzet. Dat betekent dat het sappelen is, ook al omdat we trainingen soms goedkoper geven wanneer een organisatie krap bij kas zit. Zakelijk is dat niet handig, maar ik doe dit niet voor het geld, maar vanuit mijn innerlijke drijfveer.’ Is het niet zwaar bezig te blijven met materie die uw leven zo negatief heeft gekleurd? ‘Ik vind het juist fijn dat ik met mijn ellende nog iets positiefs kan doen.  Ik wil iets betekenen voor die 119 duizend kinderen die per jaar worden mishandeld. Mijn eigen ervaringen zet ik graag daarvoor in. Die zitten sowieso in mijn systeem, dan kan ik er maar beter iets nuttigs mee doen.’</p>]]></description>
      <guid>https://www.volkskrant.nl/binnenland/het-is-fijn-dat-ik-met-mijn-ellende-iets-positiefs-kan-doen~bfa6b2b0/</guid>
      <pubDate>Fri, 24 Oct 2025 00:00:00 +0200</pubDate>
    </item>
    <item>
      <title><![CDATA[‘Ons denken wordt door AI vervormd’]]></title>
      <description><![CDATA[<p>Voor de ‘gitzwarte gevolgen’ van sociale media waarschuwde hij al in 2012. In het rapport The Dark Side of Social Media ventileerde hij, samen met coauteur Jaap Bloem, bezwaren die destijds controversieel waren, maar inmiddels veel minder: sociale media manipuleren, zetten aan tot sensatiezucht en haat, werken domheid, populisme en fascisme in de hand en zijn funest voor privacy. Daarop kreeg hij de volle laag van techno-optimisten, omdat hij onvoldoende oog voor de positieve kanten zou hebben. Dertien jaar later worstelt Sander Duivestein nog altijd met die balans: ‘Ik moet erop letten om de waarde van sociale media te blijven zien, ik kan mezelf soms in dystopisch denken verliezen.’ Dat hebben lezers van de Volkskrant mogen ervaren, in vlijmscherpe columns voorspelt hij geregeld een verre van rooskleurige toekomst door toedoen van kunstmatige intelligentie (AI). Een typerende Duivestein-alinea: ‘We staan op de drempel van een ongemakkelijke omkering. En laten we eerlijk zijn: het is ronduit vernederend. Eeuwenlang betekende vooruitgang ontsnappen aan het lijfelijke, van de schop naar het scherm, van handenarbeid naar PowerPoint. Maar de AI-revolutie keert die lijn radicaal om, met een sadistische twist. Hoe abstracter je werk, hoe kwetsbaarder je bent. De toekomst is lichamelijk. En vaak ranzig, zweterig en ondankbaar.’ Al twintig jaar is hij verbonden aan het Verkenningsinstituut van technologie-adviesbedrijf Sogeti (20 duizend werknemers wereldwijd), een functie die hem in staat stelt ‘in volledige vrijheid’ zijn gedachten over de digitale toekomst te laten gaan. Zijn observaties deelt hij in columns en opiniestukken, maar ook als spreker en adviseur van bedrijven. Boeken schrijft hij met grote regelmaat. In 2021 verscheen Echt nep, waarin hij met twee collega’s de AI-toekomst verkent: ‘Op dat moment liepen we op de muziek vooruit, inmiddels is het achterhaald.’ Een nieuw boek staat op stapel, met als werktitel Het tweede brein, waarin hij de ‘vervlakking, versplintering en vervreemding’ door digitale krachten aan de kaak stelt. Toch meent hij ook dat technologie ‘kan helpen onze verborgen talenten te ontdekken, waardoor we alles uit het leven kunnen halen’. Dat laatste vormt zijn diepste drijfveer, ingegeven door het lot van zijn vader: ‘Die leefde voor ons, zijn kinderen. Dat ik economie in Tilburg kon studeren, terwijl hij zelf niet naar de universiteit was gegaan, vond hij prachtig, ik vervulde zijn droom.’ Vader Duivestein, royaltymanager bij Philips-dochter Polydor, stelde zijn eigen behoeften uit – hij beloofde zijn vrouw op vakantie te gaan zodra hun jongste kind zou zijn afgestudeerd. De ziekte van Parkinson kreeg hem in de greep, waardoor het er nooit meer van kwam: ‘Dat gaat mij niet overkomen, heb ik me voorgenomen, ik wil het leven in dit moment ten volle leven.’ Vandaar de grote voorliefde van de 54-jarige Duivestein voor niet-digitale ervaringen, zoals ‘bier tappen in De Drie Zwaantjes, de kroeg van mijn vriendin, wandelen met de hond of live een goed gesprek voeren’. Zijn voornemen verklaart waarom hij afschuw voelt bij mensen die bij een popconcert door schermpjes turen. ‘Ze worden toeschouwers van hun eigen beleving. Dat maakt het leven schraal, het is zo zonde. Straks is je leven voorbij, wat heb je er dan mee gedaan?’ In 2008 toonde u zich in het boek Me The Media nog opgewekt over sociale media, u benadrukte hun bijdrage aan ‘de verdere ontwikkeling van de mensheid’. ‘Ik zag toen vooral het goede van internet, namelijk dat het je in staat stelt, als burger of als consument, je stem te laten horen. Dat vind ik nog altijd de kracht, in beginsel. Voorheen was er sprake van eenrichtingsverkeer van traditionele media en kon je niets terugzeggen. Doordat er een tweerichtingsverkeer ontstond, werden bedrijven en overheden gedwongen naar mensen te luisteren. Die democratiserende kracht vond en vind ik positief. Je kon het destijds ook op politiek vlak zien; bij de Arabische Lente in 2011 zag je hoe Facebook werd ingezet om het verzet tegen een dictatuur te organiseren.’ Vier jaar later zag u de gitzwarte kanten van sociale media. Vanwaar die ommekeer? ‘In 2011 liepen rellen in Londen volledig uit de hand met een hoofdrol voor de BlackBerry. Via dat apparaat kon je razendsnel berichten met elkaar delen, wat destijds nieuw was. In een mum van tijd werd een mensenmassa opgetrommeld om de boel kort en klein te slaan. Dat was een eyeopener, het toonde een enge kant van sociale media die ik me tot dan toe niet had gerealiseerd. ‘Zelf ervoer ik die mobiliserende kracht door het commerciële weblog dat ik met enkele vrienden runde. We zetten tien berichten per dag erop, vaak met een absurde, stupide inhoud. Dat sloeg enorm aan, we kregen wel 150 duizend bezoekers per dag, met advertenties verdienden we maandelijks 40 duizend euro. Tot mijn schrik haalden de meest afschuwelijke items de hoogste aantallen views en likes. ‘Ook organiseerden we flashmobs. Ik zat op een gegeven moment op een bootje in Friesland, terwijl tegelijkertijd mensen op een Rotterdamse bijeenkomst plots een paraplu opstaken op die zonnige dag. Volkomen onschuldig vermaak, maar dat je zoiets voor elkaar kon krijgen, vond ik doodeng. Het leerde me hoe krachtig je mensen via sociale media kunt manipuleren. Ik had iets in gang gezet, maar had er geen enkele controle meer over. ‘Wat me in die tijd verder verontrustte was de onweerstaanbare opkomst van dat sexy glimmende apparaat waar opeens niemand meer zonder kon, de iPhone. Ik nam hem overal mee naartoe, zelfs naar mijn slaapkamer, om maar permanent online te zijn, hij kaapte voortdurend mijn aandacht weg. Ik zag toen het grote gelijk in van Nicholas Carr (Amerikaanse technologie-schrijver, auteur van The Shallows, What the Internet is Doing to Our Brain, red.) die als eerste de vraag opwierp: maakt Google ons dom? Hij had gemerkt dat hij steeds meer moeite kreeg zonder concentratieverlies lange teksten te lezen, hij ontleedde heel kritisch de manier waarop ons brein zich aan de digitale wereld aanpaste.’ Hoe beziet u in dat licht het massale gebruik van ChatGPT en andere AI-bots, worden we daar dommer van? ‘Dat risico bestaat zeker, maar het hoeft niet, het hangt ervan af hoe je het gebruikt. Met een hamer kun je een spijker in de muur slaan, maar je kunt ook iemands hoofd ermee inslaan. Zo is het met technologie ook. Zelf gebruik ik ChatGPT en bots als Claude en Grok om ideeën te verkennen. Ik stel bijvoorbeeld graag de vraag: ‘Kun je met onverwachte inzichten komen waar wereldwijd nog niemand aan heeft gedacht?’ Dat leidt vaak tot platitudes, maar af en toe zit er echt een pareltje tussen. ‘Of ik voer Grok een ChatGPT-tekst en zeg: ‘Dit kun jij toch beter?’ Dat werkt goed. Een column schrijven vergt daardoor wel meer tijd. Wat ik vroeger in een dag deed, kost me nu soms drie dagen; het maken van tweehonderd versies is niet ongebruikelijk. Het voordeel is dat je langs deze weg je ideeën toetst en dat je tot nieuwe inzichten komt, terwijl ik toch de componist, dirigent en eindredacteur van mijn tekst blijf. Met AI-bots sparren scherpt mijn intellect, het levert me meer op dan brainstormen met collega’s. Met hen heb ik het tegenwoordig meer over onze privélevens, ik weet daar tegenwoordig veel meer van, haha. ‘Maar mijn grote zorg is dat mensen tevreden zijn met het eerste antwoord dat ze van een AI-bot krijgen. Ze moeten vooral niet voor zoete koek aannemen wat AI voorspelt, uitlegt of voorspiegelt. Dan komt een rode draad in mijn werk in beeld: mijn vrees voor de infantilisering van de maatschappij. Helaas geldt bij toepassingen van nieuwe technologie de 80-20-regel: 80 procent van de mensen gaat er dom mee om, maar 20 procent maakt er intelligent gebruik van.’ Dus als we AI slim gebruiken, kunnen we ons intellect scherpen, maar bij verkeerd gebruik worden we dommer? ‘We kunnen inderdaad beide kanten op. Ons denken wordt er hoe dan ook door vervormd, AI valt niet meer weg te denken. Dus is het van het grootste belang dat we ons bewust zijn van wat we wel en wat we niet uitbesteden. De grote vraag is: welk deel van ons denken geven we weg?’ Uitbesteden is niet per definitie verkeerd? ‘Nee, AI kan zeker behulpzaam zijn, denk aan repetitief kenniswerk. De radioloog die een derde van zijn tijd besteedt aan diagnosticeren op basis van foto’s, kan dat overlaten aan AI, dat het sneller en beter kan doen. De radioloog blijft eindverantwoordelijk, hij krijgt meer tijd de diagnose op een humane, goede manier met zijn patiënt te delen. AI kan zo de professional helpen zijn menselijke kant naar boven te laten komen. ‘Er zijn verder genoeg waardevolle toepassingen, denk aan het ontwikkelen van medicijnen, nieuwe materialen of het verkennen van nieuwe ideeën. Waarover ik me zorgen maak, is dat we de impact op ons denken onvoldoende doorgronden.’ Kunt u die impact preciezer benoemen? ‘Dat valt het best duidelijk te maken met een drietrapsraket die uitlegt hoe de digitale wereld ons denken heeft beïnvloed. De eerste fase was die van de vervlakking: door internet zijn we steeds minder in staat traag te denken en geconcentreerd te lezen, verslaafd als we zijn aan de verleidelijke prikkels van digitale informatiestromen. ‘Een tweede fase is die van de versplintering van de maatschappelijke werkelijkheid. Dat is het gevolg van het online kunnen smeden van je eigen realiteit, met likes en hartjes, wat tot eigen denkkaders heeft geleid. Politiek heeft dat tot gevolg dat een deel van de kiezers in feitenvrije verhalen is gaan geloven. Door AI wordt die versplintering verder verdiept, AI-bots kunnen je bewijsmateriaal voor elk gewenst narratief leveren. ‘De derde fase is de vervreemding van de ander en uiteindelijk ook van jezelf. Die vervreemding zagen we bij de rellen in Den Haag die uit simplistische vijandbeelden voortkwamen, de internetwereld kwam de fysieke wereld binnen. De vervreemding van jezelf zie je bij mensen die op ChatGPT verliefd worden – een relatie met hun chatbot, hun hele hebben en houwen eraan toevertrouwen, dan dreigt de band met de fysieke werkelijkheid verloren te gaan.’ Wat is uw hoop? ‘Ik hoop dat mensen de waarde van die fysieke werkelijkheid, van contact met elkaar, blijven inzien. Dat ze niet meegaan in de waanzin van investeerder Marc Andreessen (de Amerikaanse oprichter van webbrowser Netscape, red.), die ons voorspiegelt dat we in een virtuele werkelijkheid eenzelfde geluk kunnen ervaren als hij in zijn miljardairsbestaan. Zum Kotzen. Ik hoop vooral dat mensen dankzij AI een hoger niveau van zelfverwezenlijking weten te bereiken. Wanneer mijn column door twee, drie dagen stoeien met ChatGPT beter is geworden, maakt me dat oprecht gelukkig. Zo’n ervaring wens ik iedereen toe – kritisch nadenken is juist nu van levensbelang. ‘In wezen komt AI neer op democratisering van kennis. Die wordt voor iedereen toegankelijk, niet-universitair geschoolden krijgen specialistische kennis binnen handbereik waardoor ze gelijkwaardig aan universitair geschoolden kunnen worden. Dat vind ik een goede ontwikkeling. Maar dan moeten we wel ermee ophouden het eerste antwoord dat we van AI krijgen voor de waarheid aan te zien.’</p>]]></description>
      <guid>https://www.volkskrant.nl/binnenland/ons-denken-wordt-door-ai-vervormd~b329815d/</guid>
      <pubDate>Fri, 17 Oct 2025 00:00:00 +0200</pubDate>
    </item>
    <item>
      <title><![CDATA[‘We zijn een icoon in Den Haag geworden, we brengen zoveel mensen samen’]]></title>
      <description><![CDATA[<p>‘Het grootste probleem voor de wijkbewoners vormen de nieuwe arbeidsmigranten, vooral de Bulgaren en de Grieken. Die gedragen zich asociaal, ik kan het niet anders zeggen. Ze houden totaal geen rekening met de buren en wonen met te veel mensen in een woning. De wijk heeft daar veel last van. De oorspronkelijke bewoners, de Hindoestanen, Surinamers, Turken, Marokkanen en de laatste groep Nederlanders, denken er nu over om weg te trekken. De geschiedenis dreigt zich te herhalen.’ Atalay Celenk was in de jaren tachtig in het Haagse Transvaalkwartier de jongste van een Turks gezin met negen kinderen. Hij was ‘het lievelingetje’ van zijn ouders, van zijn oudere broers en zussen, maar ook van de straat, ‘die in die jaren nog bijna helemaal wit was’. Het leven speelde zich buiten af, vooral in de middag ‘wanneer de mannen terugkwamen uit de bouw’. ‘Dan liep iedereen bij elkaar binnen, de touwtjes hingen uit de brievenbussen.’ De jonge Atalay deed vaak boodschappen ‘voor tante Toos of ome Cor. Ik wilde behulpzaam zijn, vriendelijk, beleefd. Dat leerde ik van mijn ouders. Op zondag moesten we binnenblijven, uit respect voor het geloof van de Nederlanders. Dan zagen we ze naar de kerk lopen.’ Die kerk was de protestantse Julianakerk, enkele straten van zijn ouderlijk huis. Tegenwoordig is dat zijn domein, als directeur van het sociaal-maatschappelijk wijkcentrum Juliana Plaza. Die functie ziet hij als een logisch vervolg op een carrière die begon met een winkel die hij op zijn 18de samen met zijn broer opzette. ‘We verkochten televisies, maar mensen kwamen al snel naar ons toe als ze formulieren moesten invullen of brieven niet begrepen. We werden vanzelf ook een sociaal loket.’ De Transvaalbuurt was op dat moment al ingrijpend veranderd ten opzichte van zijn jeugdjaren. Door ‘de witte vlucht’ in de jaren negentig vormden Nederlanders nog maar een kleine minderheid. Tegenwoordig wonen er 110 nationaliteiten in de buurt, waar ongeveer 16 duizend inwoners samenwonen. ‘Met zijn allen op een postzegel.’ De Julianakerk, ontdaan van kerkbanken en met opvallende, oosterse lampen in het atrium, is nu het wijkcentrum voor de Transvaalbuurt en de ernaast gelegen Schilderswijk, onder de naam Juliana Plaza: ‘Het woord kerk schrikt mensen af, plaza staat voor ontmoeting.’ In 2016 begon Celenk er met een ‘sociaal restaurant’: ‘We moesten zelf onze broek ophouden. We organiseerden dingen voor de buurt, zoals een banenmarkt of een concert.’ In 2020 dreigde faillissement door corona, maar Celenk (‘Ondernemer word je niet, dat ben je’) greep de pandemie aan voor een transformatie: het restaurant werd een wijkcentrum. ‘Dat me dat is gelukt, daarop ben ik het meest trots.’ Vorig jaar trok Juliana Plaza ruim tienduizend bezoekers, dankzij het seniorencafé, allerlei evenementen en bijeenkomsten voor buurtbewoners. ‘Eenzaamheid en armoede zijn, naast de nieuwe arbeidsmigranten, de grootste problemen in deze buurt. Ik ben blij daaraan wat te kunnen doen’, aldus de 51-jarige directeur, die zich ‘meer Nederlander dan Turk’ voelt. Was het leven in de Transvaalbuurt vroeger beter? ‘In mijn jeugd was er in ieder geval meer sociale controle, mensen spraken elkaar op straat aan en hielpen elkaar, dat was normaal. Het was een echte arbeidersbuurt, met mannen die werkten en vrouwen die thuiszaten. Je had de glazenwasser die met houten ladders door de buurt ging, maar ook de melkboer en de aardappelboer, die kwamen aan huis en maakten praatjes. Het was gewoon erg gezellig. In de basis zijn Nederlanders sociaal. Ik zal nooit vergeten hoe ze ons, als een van de allereerste Turks gezinnen in de wijk, hebben geholpen. Wij waren onwetend, ze hielpen ons met brieven en formulieren. Mijn vader kwam van het platteland, hij was analfabeet. Een grote, sterke kerel, hij werkte twee of drie diensten op een dag bij een houtzagerij. Voor opvoeden had hij geen tijd. Tot mijn 10de leefden we met het idee dat we zouden terugkeren. Toen kwam de gezinshereniging – mijn zussen kwamen, zo van het Turkse platteland, bij mij en mijn broers. ‘Die sociale controle en gemeenschapszin van vroeger zijn verdwenen. Mensen stappen niet meer met hun problemen naar de buren toe, tegenwoordig schamen ze zich daarvoor. Als ze het wel aandurven om die stap te zetten, kun je als eerste reactie onbegrip verwachten: ‘Wie ben jij eigenlijk?’, of dat soort uitlatingen. Iedere gemeenschap is tegenwoordig vooral op zichzelf. Die afstand tot de buren komt ook door die schermpjes waar iedereen maar achter verdwijnt, dat is ook een verschil met vroeger. Ik vond dat echt een gouden tijd.’ Maar was de buurt destijds veiliger? ‘Zeker niet! De criminaliteit is nu veel lager. Vroeger had je de hooligans van FC Den Haag en de kampers; mannen op slippers en in trainingspakken die naast hun uitkering allerlei handeltjes hadden. Diefstal kwam toen in de wijk veel meer voor dan nu. Je had ook hele straten die met elkaar vochten, dan ging het er keihard aan toe, ik heb gezien hoe mensen bont en blauw werden geslagen. Ook dat heb je nu niet meer. Er was veel huiselijk geweld. Destijds had ik geen idee van de littekens en de pijn achter de voordeuren. Bij het seniorencafé begon laatst een groep Hollandse vrouwen van boven de 80 daarover, het is echt ongelooflijk wat die hebben meegemaakt. Een van hen was een vrouw voor wie ik mijn hele jeugd bang ben geweest door haar enge herdershond, ze liep altijd met hem over straat. Nu vertelde ze me dat ze thuis zat met een zuiplap die haar sloeg. Door rondjes met de hond te lopen, kreeg ze minder klappen. Dus nee, het was vroeger zeker geen rozengeur en maneschijn.’ Is de armoede in de wijk toegenomen? ‘In de afgelopen vier jaar zijn de prijzen gestegen. Mensen met een minimumloon komen door de hoge inflatie gewoon niet meer uit. Steeds meer mensen moeten een beroep doen op de voedselbank. Ze schamen zich voor hun armoede, blijven daardoor binnenshuis en raken in een isolement. Dat is een groot verschil met vroeger: wij hadden ook weinig, maar gingen juist de straat op. Omdat er thuis niks was, geen spelletjes, geen speelgoed. Verjaardagen vierden we niet, want voor cadeautjes was geen geld. Geld werd gespaard en ging naar de familie in Turkije. De armoede was vroeger zeker zo groot als nu.’ Wat valt er aan het sociale isolement van buurtbewoners te doen? ‘Voor de ouderen zijn we het seniorencafé begonnen, dat was vanaf het begin een succes. Die mensen behoren tot de generatie die vroeger mijn ouders en mij hebben geholpen. Het is mooi iets terug te kunnen doen, voor mij maakt dat de cirkel rond. Het contact met hen komt voort uit de coronatijd. Toen we als restaurant moesten sluiten, zijn we van onze voorraden maaltijden gaan bereiden. Met tientallen vrijwilligers zijn we die bij oudere en kwetsbare mensen gaan bezorgen. Je moet in het leven beginnen met geven, of het nu liefde, aandacht of een maaltijd is. ‘Onze actie trok veel media-aandacht. Onze leveranciers gingen meedoen en bleven ons bevoorraden, daardoor konden we ermee blijven doorgaan. Op een gegeven moment bracht ik met wethouder Kavita Parbhudayal maaltijden bij een Hindoestaans wooncomplex. Na afloop zei ze: waarom doe je niet iets apart voor senioren? Dat is goed, antwoordde ik, zo is het idee voor een seniorencafé ontstaan. Kavita is het komen openen. Het liep vanaf het begin als een trein dankzij de vertrouwensband die we hadden via de bezorging van maaltijden, de mensen kenden ons. Op donderdag hebben we hier iedere week zeventig man zitten. Op maandag en woensdag loopt het ook als een tierelier, je moet eens komen mee-eten.’ Doet u ook iets voor jongere generaties? ‘De eenzaamheid in de wijk is gigantisch toegenomen, het raakt een op de vier bewoners, dus veel meer mensen dan alleen senioren. Ik trek me vooral het lot aan van jonge moeders van kleur. Die hebben meestal geen taalbarrière, maar toch komen ze niet aan het werk. Ze zijn laag opgeleid en hun sociale omgeving is zeer beperkt, maar ze hebben natuurlijk wel talenten. Het is echt zonde, er is in dit land zo’n schreeuwende behoefte aan personeel. Het is toch van de zotte dat we voor de zorg afhankelijk zijn van arbeidsmigranten uit de Filipijnen, terwijl zo veel arbeidspotentieel onbenut blijft. Dat is pure kapitaalvernietiging. Daarom beginnen we met het project ‘Vrouw, Atelier, Transvaal’. Via de basisscholen willen we deze moeders bereiken om met ze het gesprek aan te gaan: wat zijn je dromen, wat zie je jezelf in de toekomst doen? Dan nodigen we ook maatschappelijke organisaties uit om met ze te praten, zo willen we hun wereld vergroten.’ Maar wat te doen aan de Bulgaren? ‘Dat is lastig. Het zijn etnische Turken die in Bulgarije en Griekenland zijn beland. Daar voelen zij zich als minderheid gediscrimineerd, tweederangs. Maar hier willen ze helemaal niet integreren, alleen geld verdienen. Het lukt maar niet een band met ze op te bouwen, ook al spreek ik hun taal. Cultureel is de afstand ook groot. Als ze teruggaan naar Bulgarije willen ze laten zien dat hun kinderen het goed hebben gehad. Een vriend van me heeft een bakkerij, waar Bulgaren om de haverklap taarten komen halen. ‘Kan het niet wat groter?’, vragen ze. De kinderen hebben vaak overgewicht, ze eten zich blauw en geel. Hun dochters worden vaak heel jong zwanger, ook dat zit in hun cultuur. Hopelijk kunnen we de kinderen via de scholen bereiken. Maar of het veel gaat uithalen? Ik weet het niet, ze hebben zo’n andere denkwereld en vormen een zeer gesloten gemeenschap.’ Heeft u ook weerstanden ontmoet? ‘De meeste weerstand heb ik van enkele, invloedrijke ambtenaren gekregen. Die wilden niet zien dat we een maatschappelijke functie vervulden. ‘U bent een restaurant’, kreeg ik voortdurend van ze te horen. Ze weigerden mee te denken, me te zien als een sociaal ondernemer. Wethouders hadden meer oog voor ons, maar de ambtenaren maakten de dienst uit. Dus hebben we jarenlang geen subsidie ontvangen. Inmiddels is dat wel zo, ze kunnen niet meer om ons heen. We zijn een icoon in Den Haag geworden, we brengen zo veel mensen samen. Het heeft lang geduurd, maar sinds twee jaar is er van echte acceptatie sprake.’ Wat hoopt u nog te bereiken? ‘Ik wil dat we de buurtbewoners een nieuw soort welzijn bieden. Natuurlijk willen we een veilige haven en een warm bad voor ze zijn. Maar ik wil meer dan een clubhuisgevoel, ik wil met concrete problemen helpen. Als die problemen juridisch zijn, hebben we een rechtswinkel in huis. Gaat het om een baan of om het aansluiten bij de maatschappij, dan doen we een beroep op onze maatschappelijke partners. Ik ben hier helemaal in mijn element. Als kind van de Transvaalbuurt voel ik me gezegend dat het mijn lot is als Turkse moslim dit mooie werk vanuit een protestantse kerk voor mensen van alle gezindten te mogen doen.’</p>]]></description>
      <guid>https://www.volkskrant.nl/binnenland/we-zijn-een-icoon-in-den-haag-geworden-we-brengen-zoveel-mensen-samen~b7dc13f4/</guid>
      <pubDate>Fri, 3 Oct 2025 00:00:00 +0200</pubDate>
    </item>
    <item>
      <title><![CDATA[Li An Phoa, activist voor drinkbare rivieren: ‘Iedereen is lid van een rivierfamilie, jij ook’]]></title>
      <description><![CDATA[<p>‘Nee, ik zie mezelf niet als een activist. Die term suggereert dat wat ik doe een vorm van extreem gedrag is, terwijl ik in actie komen wil normaliseren. Als iemand een kop koffie omgooit, is het toch normaal er iets aan te doen? Zodra er iets misgaat, kom je in actie. We zouden juist onverschilligheid, het je ogen sluiten voor wat niet goed gaat, als extreem gedrag moeten zien. Dus anderen mogen me een activist noemen, maar ik plak dat etiket niet op mezelf.’ Al sinds haar jeugd in het Zuid-Hollandse Capelle aan den IJssel komt Li An Phoa in actie wanneer ze misstanden ervaart. De oudste dochter van een Chinese vader en een Nederlandse moeder, beide fysiotherapeuten, ontfermt zich op de basisschool over klasgenootjes die worden gepest. ‘Ik ging met ze in gesprek, dat vond ik altijd interessant.’ Later, op haar Rotterdamse middelbare school, pakt ze het grootschaliger aan. ‘Ik zat op een grote scholengemeenschap met tachtig nationaliteiten en zag hoe toxisch pesten uitpakte. Toen ben ik op leraren afgestapt om ze te vragen in hun lessen er aandacht aan te besteden. Iedereen wist dat het gebeurde, maar er werd gedaan alsof het iets vanzelfsprekends was. Maar attendeer je mensen erop, dan komt er van alles in beweging. Het werd een succes.’ Tegenwoordig vraagt ze aandacht voor de kwaliteit van rivierwater, waarvan de achteruitgang nogal eens als een natuurverschijnsel wordt gezien. Vanaf 2015 strijdt ze voor radicale verbetering. ‘We moeten weer uit rivieren kunnen drinken, net zoals onze voorouders.’ Met haar partner, journalist Maarten van der Schaaf, schreef ze in 2021 het boek Drinkbare rivieren. Wandelingen langs rivieroevers waarbij iedereen zich kan aansluiten, vormen haar voornaamste actiemiddel. Dat blijkt een snaar te raken – niet alleen bij burgers, maar ook bij burgemeesters en wethouders. Een flink aantal heeft een ‘declaratie’ ondertekend waarin staat dat de rivier een ‘gedeelde levenslijn’ is en waarin het streven naar drinkbaarheid ‘voor toekomstige generaties’ wordt omarmd. Er heeft zich inmiddels een internationaal  Maasburgemeestersnetwerk van 35 gemeenten gevormd, waarvan bijvoorbeeld ook Rotterdam deel uitmaakt. De 44-jarige bedrijfskundige, systeemecoloog en filosoof realiseert zich dat haar ideaal ver weg ligt, maar wijst erop dat ‘je met kleine stapjes uiteindelijk toch ver komt’. Zelf heeft ze inmiddels ongeveer 21 duizend kilometer gewandeld. Zo’n 20 duizend mensen hebben meegedaan aan de wandelingen, waarmee ze in 2018 langs de Maas is begonnen. Heeft u van jongs af iets met rivieren gehad? ‘Toen ik als kind opgroeide in Capelle aan den IJssel was de rivier eigenlijk alleen zichtbaar in de naam. Ik kon de IJssel helemaal niet zien, we werden door een hoge dijk ervan gescheiden. Capelle bestond vooral uit nieuwbouwwijken met grauwe flats en zielloze bedrijfsterreinen. Ik vond het de lelijkste plek op aarde. Als ik iets spontaan zag leven, leefde ik op. We woonden in een rijtjeshuis en op ons woonerf had je van dat felle, groene mos dat tussen de stoeptegels opkwam. Dan ging ik op mijn buik liggen en kon ik verwonderd kijken naar de bloempjes in dat mos. Ik kwam ook aan mijn trekken wanneer we op bezoek gingen bij mijn opa en oma, die in Zeeland bij het Grevelingenmeer woonden. Je had er duinen, waar ik uren in wegbleef, ik voelde dan een enorme vrijheid. Eentje werd in de familie zelfs ‘Lianne’s duin’ genoemd.’ Waarom koos u als 18-jarige voor de studie bedrijfskunde? ‘Aanvankelijk dacht ik filosofie in Parijs te gaan studeren. Ik was geïnteresseerd in hoe we denken en hoe ideeën zich ontwikkelen. Maar toen ik me in Parijs op die studie oriënteerde, sloeg de twijfel toe. Ik realiseerde me hoe dominant het economisch denken was geworden en vroeg me af: wat valt daarvan te leren en valt het niet zo te veranderen dat we een rechtvaardiger samenleving en een gezonder milieu krijgen? Kunnen andere domeinen, zoals de kunst en goede doelen, niet hun voordeel met economisch denken doen? Zo werd het bedrijfskunde in Rotterdam. Ik bleek maar weinig aansluiting te hebben bij andere studenten, van wie de meesten droomden van een leaseauto. Maar ik hield vol met de gedachte: wil je iets veranderen dan moet je bij het economisch systeem zijn.’ Om het vol te houden bent u ook filosofie erbij gaan doen. Vervolgens maakt u in 2005 een reis naar Canada die vormend voor u was. Wat gebeurde daar? ‘Aan de Erasmus Universiteit had ik een Canadese docent, Gail Whiteman, die naar conflicten tussen grote bedrijven en inheemse volkeren onderzoek had gedaan. Ze vertelde me over een kanotocht over de rivier de Rupert die zou worden gehouden, uit protest tegen de bouw van een waterkrachtcentrale. Het bedrijf Hydro-Québec wilde die bouwen, wat slecht zou uitpakken voor de inheemse bewoners, de Cree, een vissersvolk. De universiteit wilde dat ik me op dat conflict zou toeleggen voor een promotieonderzoek. Ter plekke merkte ik dat het mij niet om het conflict, maar om de relatie tussen alle partijen ging.’ Hoe bedoelt u dat? ‘Wanneer je nadruk op het conflict legt, zie je de werkelijkheid door die bril. Ik voelde me meer aangetrokken tot de verbondenheid tussen de bedrijven en de inheemse bevolking in het gebied. Die is er ook, ze worden met elkaar verbonden door de rivier. Zo kijk ik nu nog naar rivieren. Benader boeren die met gif werken of bedrijven die lozen niet alleen als vervuilers; wij burgers dragen met onze levensstijl ook bij aan het vervuilen van rivieren, bijvoorbeeld door vlees te eten of door ons medicijngebruik. We moeten onze onderlinge relaties gaan zien en van daaruit handelen. ‘In Canada gebeurde er nog iets belangrijks. Ik kreeg steeds meer moeite met mijn rol als onderzoeker. Met mijn fotocamera en geluidsrecorder voelde ik dat ik inging tegen de cultuur van de Cree, dus wilde ik die hulpmiddelen niet meer gebruiken. De universiteit vond dat niet goed, het leidde ertoe dat ik uiteindelijk van mijn promotieonderzoek afzag. Sindsdien ben ik voor mezelf begonnen met mijn bedrijfje BEAR, Beautiful Earth Action and Research.’ Jaren later bent u in Canada teruggekeerd, wat een schokkende ervaring was, schrijft u in uw boek. ‘Ik vond het inderdaad schokkend dat het niet meer mogelijk was uit de Rupert te drinken. Bij mijn eerste bezoek was dat zo’n bijzondere, emotionele ervaring geweest, op dat moment was tot me doorgedrongen dat onze voorouders altijd zo aan hun water kwamen. Maar toen ik terugkeerde, was de Rupert door de waterkrachtcentrale niet langer drinkbaar – de stroming was veranderd, waardoor kwik dat door zilvermijnen was geloosd, niet langer werd verdund. Toen heb ik tegen de rivier gefluisterd, waar niemand bij was, dat ik mijn leven voor drinkbare rivieren zou gaan inzetten. In 2015 heb ik dat publiekelijk met zo’n honderd man erbij herhaald. Dat was bij Slot Loevestein, waar de Maas en de Waal samenkomen.’ Hoe bent u daarmee verdergegaan? ‘In Engeland ging ik systeemecologie studeren aan het Schumacher College (vernoemd naar Duitse economisch denker E.F. Schumacher, auteur van Small is beautiful, red.). Onderdeel daarvan was diepe ecologie, een filosofische stroming waarvan het idee is dat je intrinsieke waarde toekent aan al het leven op aarde, ongeacht het belang ervan voor de mensheid. Dat heeft me verder gemotiveerd me voor rivieren in te zetten. Later heb ik het idee opgevat wandelingen te organiseren en ben ik met onze organisatie Drinkable Rivers begonnen. De eerste wandeltocht, in 2018, was er een van zestig dagen non-stop, beginnend in het Franse brongebied van de Maas tot aan Rotterdam, een afstand van ongeveer duizend kilometer. Inmiddels zijn er tientallen gehouden.’ Hoe pakt u een wandeling aan? ‘Voordat ik begin, ga ik een beetje op de trommel slaan – ik onderzoek wie ik langs een rivier kan benaderen en maak het bekend in mijn netwerk en bij lokale media. Inmiddels wandelen er tussen 30 en 120 mensen mee. Het mooie is dat je door met je lichaam in beweging te zijn voelt dat je deel van het leven uitmaakt. Dan kunnen er prachtige dingen gebeuren – Maarten en ik zijn in 2018 elkaars leven in gewandeld op de dag dat hij een reportage over mij maakte en ik langs de Maas de grens met Nederland overstak. ‘Uiteindelijk moet zo’n wandeling resulteren in een actiegemeenschap, zoals met het Maasburgemeestersnetwerk is gelukt. Het is mooi te merken dat het idee buiten mij om verder wordt gedragen. Iemand die dat bijvoorbeeld doet is Pouwel Inberg, wethouder in Brummen. Hij wil een drinkbare IJssel in 2051 en is in gesprek gegaan met papierfabrieken in Eerbeek om lozingen tegen te gaan. Ik heb ook steun gekregen van de boerenorganisatie LTO Noord, die onderdeel is van het Drinkbare IJssel-project en helpt het gesprek met boeren op gang te krijgen.’ Stuit u ook op weerstanden? ‘Die bevinden zich vooral op een subtiel niveau. Mensen kunnen enthousiast worden over het idee van een drinkbare rivier en het idee van het behoren tot een rivierfamilie; met iedereen in een gebied, dus ook met bedrijven en boeren, behoor je daar als burger toe. Maar wat mensen lastig vinden, is de stap naar concrete daden. Ze vragen zich vaak af: wie ben ik om iets te doen? Of in het geval van bestuurders: welk mandaat heb ik? Dan antwoord ik: niemand heeft een mandaat, maar er gebeurt niets als die afwachtende houding wint. Als burger kun je veel doen, bijvoorbeeld zuiniger met water omspringen door minder vlees te eten – voor een kilo rundvlees is 15 duizend liter water nodig. Of je kunt tegels uit je tuin halen en door groen vervangen, wat het grondwater helpt.  Mensen maken zich vaak te klein en vragen zich af: wie ben ik om iets te gaan doen? Nou, je bent lid van een rivierfamilie.’ Wordt u niet moedeloos als u ziet wat er aan klimaatplannen wordt teruggedraaid? ‘Moedeloos word ik pas wanneer de onverschilligheid het wint. Maar ik zie het tegendeel, ik merk dat mensen zich laten inspireren. Natuurlijk kan het terugdraaien van klimaatplannen veel kapotmaken, maar daartegenover zie ik mensen die willen investeren in het sociale weefsel van hun rivierfamilie. Wanneer dat er maar genoeg zijn, kun je een kantelpunt bereiken, dan kunnen er dingen echt gaan veranderen.’ Wat hoopt u te bereiken? ‘Voor drinkbare rivieren is een enorme transformatie op allerlei vlakken nodig – het bedrijfsleven, de landbouw, de gezondheidszorg, noem maar op. Waar het mij vooral om gaat is dat we ons in die richting bewegen. Dat zie ik ook gebeuren, ik geloof sterk in de onderstroom van kleine initiatieven die, allemaal bij elkaar genomen, een verschil gaan maken. Wat mij ook hoopvol stemt, zijn de bewijzen dat we ons gedrag collectief kunnen aanpassen wanneer we de noodzaak ervan inzien, zoals de coronacrisis heeft laten zien. Ten slotte hoop ik dat we met Drinkable Rivers jongeren kunnen blijven aanspreken. Ik zie ze in deze tijd nogal moedeloos worden. Met ons positieve ideaal kunnen we ze iets bieden waar ze zich concreet handelend voor kunnen inzetten.’</p>]]></description>
      <guid>https://www.volkskrant.nl/binnenland/li-an-phoa-activist-voor-drinkbare-rivieren-iedereen-is-lid-van-een-rivierfamilie-jij-ook~b23c1d70/</guid>
      <pubDate>Fri, 26 Sep 2025 00:00:00 +0200</pubDate>
    </item>
    <item>
      <title><![CDATA[‘Cardiologen moeten meer lef tonen, de machocultuur is nog altijd niet verdwenen’]]></title>
      <description><![CDATA[<p>‘Ik heb vrouwen uitgelachen, ik heb hun verhalen gebagatelliseerd. ‘U heeft geen hartklachten, hoor’, dat soort opmerkingen heb ik wel gemaakt. Daar schaam ik me nog altijd voor. Tijdens mijn opleiding zei ik iets dergelijks tegen een vrouw die een week later naar het ziekenhuis werd gebracht waar ze tijdens een reanimatie overleed. Daar heb ik weken slecht van geslapen. Ik wist dat ik iets had gemist, maar ik had geen idee wat dat kon zijn.’ Tot een kritische kijk op zichzelf blijkt de 69-jarige Angela Maas volop bereid. Drie jaar na haar pensionering is ze nog altijd actief als cardioloog. Ze ziet weliswaar geen patiënten meer, ‘maar ik moet nog vijf hoofdstukken voor vijf boeken schrijven’. Sinds 1991 vormen hart- en vaatziekten bij vrouwen haar specialisatie, wat tot een proefschrift, tal van publicaties en een hoogleraarschap in Nijmegen heeft geleid. Dat stemt haar tevreden, maar aan de positie van vrouwen is in haar ogen te weinig verbeterd. ‘Waarom vrouwen nog steeds op achterstand staan’, luidt de ondertitel van haar vorig jaar verschenen boek De gezondheidskloof, geschreven met journalist Els Quaegebeur. In de eerste vijftien jaar van haar specialisatie voerde ze een eenzame strijd. ‘Ik was vanaf 1991 een roepende in de woestijn, maar heb mezelf ook in die positie gemanoeuvreerd. Ik heb onvoldoende geprobeerd medestanders te krijgen’, merkt ze – opnieuw zelfkritisch – op. In de afgelopen twintig jaar is de positie van vrouwelijke patiënten wel verbeterd, met dank vooral aan hun toegenomen mondigheid, voortschrijdend wetenschappelijk inzicht en beeldtechnieken die de specifieke hartproblemen van vrouwen zichtbaar kunnen maken. Ook het toenemende aantal vrouwelijke cardiologen én meer vrouwen in de farmaceutische industrie hebben geholpen, maar nog altijd ‘is er een achterstand in de kwaliteit van de zorg ten opzichte van mannen’. Maas noemt zichzelf ‘cardiofeminist’, een eigen vondst: ‘Als je de term googelt, kom je alleen bij mij uit, dus wat dat betreft ben ik nog altijd een beetje eenzaam’, zegt ze met een glimlach, in haar statige herenhuis in Apeldoorn. Haar belangstelling voor de geneeskunde voert ze terug op haar vader, die in Utrecht een huisartsenpraktijk had. Die praktijk was aan huis, waardoor ‘er dag en nacht bij ons werd aangebeld’. Waar haar drie zussen en broer vooral een aversie tegen de praktijk voelden, ging de jonge Angela met haar vader (‘ik was dol op hem’) mee visites rijden: ‘We kwamen bij Turkse gastarbeiders die in grote huizen met tientallen bij elkaar sliepen, bij bejaarden in hun tehuizen en bij studenten in hun flats. Als achtjarige vond ik het allemaal even spannend.’ Als middelbare scholier raakt ze aan het begin van de jaren zeventig in de ban van de vrouwenstrijd: ‘Ik las de complete feministische bibliotheek, van Anja Meulenbelt tot Simone de Beauvoir.’ Van het studentencorps moet ze tijdens haar Groningse studietijd niets hebben (‘net als een groot deel van mijn generatie’), wel wordt ze lid van een ‘Fem-Soc-groep’, een onderdeel van de socialistische vrouwenbeweging. Wanneer ze eind jaren zeventig aan haar opleiding tot cardioloog begint, weet ze zich alsnog door leden van het studentencorps omringd. Begon u met idealen aan uw opleiding? ‘Zeker! Tegen het einde van mijn studie stelde ik mezelf geregeld de vraag: wat voor dokter wil ik worden? Dat hield me vooral bezig tijdens een maandenlange trektocht door Griekenland. Die deed ik in mijn eentje, dan kom je jezelf wel tegen. Ik herinner me hoe ik met Pasen op een muurtje zat te huilen, toen een oud mannetje naar me toekwam. Kom maar mee, zei hij. Hij maakte een bed voor me op, zette water en wat vijgen neer en ging zelf elders slapen. Na enkele dagen was ik tot rust gekomen en kon ik verder. Dat leerde me dat het contact van mens tot mens het belangrijkst is. Het gaf me antwoord op de vraag wat voor arts ik wilde worden. Ik bedacht dat ik er vooral wilde zijn voor mijn kwetsbare medemens, wat een patiënt per definitie is. Zoals dat oude mannetje er voor mij was geweest. Gaandeweg heb ik ondervonden dat je ook professionele afstand tot patiënten nodig hebt om je werk te kunnen doen. Hel je te veel over naar het medemenselijke, dan hou je het niet vol, is mijn ervaring. Je moet dus wel iets van je medemenselijkheid verliezen. Ik heb dit altijd als een enorm spanningsveld ervaren.’ U kwam uit de feministische hoek en moest samenwerken met corporale cardiologen. Hoe pakte dat uit? ‘Om me in hun wereld te handhaven heb ik me moeten aanpassen. Ik werd netter: spijkerbroek uit, rokje aan, een keurig meisje. Er waren acht opleidingsplekken, ik was de enige vrouw, dat maakte kwetsbaar. Er overheerste een machocultuur. De cardiologie is een vakgebied waarin veel geld en prestige omgaat, anders dan bijvoorbeeld de gynaecologie. Het trekt mannen die graag hoog op de apenrots zitten en die het bepaald niet gaat om het medemenselijke contact dat mij voor ogen stond, ze willen vooral klussen klaren. Tegenover patiënten is hun houding: je moet vooral niet met ze meehuilen. Vrouwen werden vaak als lastig gezien vanwege hun vage klachten. Er werden harde, seksistische grappen over ze gemaakt. ‘Die moet eens een goede beurt krijgen, dan piept ze wel anders’, dat soort uitspraken. Ik lachte dan mee, als een boer met kiespijn. Alles om maar om niet uit de boot te vallen.’ Waren de klachten van vrouwen inderdaad vaag? ‘Het probleem was dat hun symptomen niet beantwoordden aan wat er in onze handboeken stond beschreven. We hadden geleerd: hartklachten doen zich voor bij inspanning, bijvoorbeeld als je in de ochtend sneeuw ruimt en spanning op de borst voelt. Maar vrouwen zeiden vaak: ik voel het midden in de nacht of als ik een vervelend telefoontje krijg. Dan wuifden wij dat weg: ‘Oh, maar dat zijn geen hartklachten, dat zit tussen de oren, dat is stress. Misschien moet u eens naar een psycholoog’. Inmiddels weten we dat hartklachten bij vrouwen veel vaker door stress worden veroorzaakt. Een ander verschil met mannen is dat vrouwen tussen 40 en 70 jaar vaker last hebben van vaatkrampen dan van vernauwingen van bloedvaten. Dat wisten we toen nog niet, dus spanden we ons zeer in om met hartkatheterisaties vernauwingen te vinden. Als die er niet waren, voelden we ons bij de neus genomen. We raakten dan vaak bozig en gefrustreerd, we lachten vrouwelijke patiënten uit.’ Waardoor bent u er anders naar gaan kijken? ‘In 1991 kreeg ik een assertieve dame van in de zestig in mijn spreekkamer die ik de deur uit wilde werken, omdat ik niks bij haar had kunnen vinden: ‘Doet u het maar wat rustiger aan’, zei ik, wat een kletsverhaal was, ik stond gewoon met lege handen. Toen werd zij ontzettend kwaad, sloeg keihard op mijn bureau en riep: ‘Ik heb pijn op mijn borst en wil weten wat er aan de hand is’. Ik schrok enorm en bedacht naderhand: ‘Ik kan toch niet de rest van mijn loopbaan tegen al die vrouwen met kletsverhalen blijven aankomen’. Toen ben ik gaan zoeken. Toevallig bleken er net twee artikelen over hartproblemen van vrouwen in The New England Journal of Medicine te zijn verschenen. Vanaf dat moment werd ik in het land der blinden Koning eenoog.’ Hoe reageerden uw collega’s? ‘Mannelijke cardiologen zagen het vooral als mijn hobby. Zij vonden dotteren veel spannender, omdat je daarmee de doorbloeding van het hart verbetert. Of pacemakers inbrengen om een traag hart weer aan de gang te krijgen. Dat is natuurlijk ook machtig, daar spraken ze liever over dan over vrouwenklachten. Gelukkig kreeg ik internationaal wel steun. In de Verenigde Staten, Groot-Brittannië en Zweden trof ik vrouwen die ook pionierden en zich eveneens niet begrepen voelden. In 2000 bezocht ik in Canada een eerste wereldcongres over cardiologie voor vrouwen, dat was voor mij echt een walhalla. Terug in Zwolle, waar ik toen in het ziekenhuis werkte, stelde ik een apart vrouwenspreekuur voor. ‘Doe dat maar op onze buitenpoli in Kampen’, kreeg ik te horen. Ik kreeg ook van huisartsen veel tegenwind, die vonden het maar een hype. Bij hen zat ingebakken dat hart- en vaatziekten iets voor mannen was. Vrouwelijke patiënten die hun cholesterolniveau wilden weten, kregen als antwoord: dat hoeft bij jullie niet.’ Waardoor is die houding veranderd? ‘Dankzij internet werd het voor vrouwelijke patiënten mogelijk zich te informeren, waardoor ze gerichte vragen aan huisartsen en cardiologen konden stellen. Werden ze dan niet serieus genomen, dan zochten ze de media op of dienden ze klachten in bij ziekenhuizen. Door die toegenomen mondigheid werd de beroepsgroep gedwongen in beweging te komen. Hoe groot de interesse van vrouwen voor hun hartproblemen was, bleek me in 2003 toen ik in het lokale krantje van Kampen een oproep plaatste; vrouwen konden hun cholesterol en bloeddruk bij onze buitenpoli laten meten. Om acht uur ’s ochtends zouden we opengaan, om zeven uur stond het plein al vol. Er kwamen maar liefst zevenhonderd vrouwen opdagen, terwijl wij met zijn drieën waren. Chaos natuurlijk, maar vanaf die dag is die poli als een trein gaan lopen.’ Wordt de vrouwelijke patiënt inmiddels serieus genomen? ‘Een cardioloog uit het bestuur van de beroepsgroep zei vorig jaar tegen me: ‘We hebben ons altijd voor vrouwen geïnteresseerd’. Nou, was het maar waar. De machocultuur is nog altijd niet verdwenen, ook al maken vrouwen inmiddels 40 procent van alle cardiologen uit. Het zijn nog altijd de haantjes die de machtsposities bekleden: van de afdelingshoofden bij ziekenhuizen is er niet één vrouw; van de hoogleraren is het 8 procent en het aantal vrouwelijke opleiders is minder dan 10 procent. Ook in de kwaliteit van de zorg is er nog altijd een achterstand. Terwijl het dotteren – dat vooral bij mannen gebeurt – is uitgekristalliseerd, hebben we nog geen optimale medicijnstrategie voor de vaatspasmes die bij vrouwen vooral voorkomen.’ ‘Bovendien vrees ik een achteruitgang, nu de regering van Trump studies met ‘gender’ als onderwerp verdacht maakt. Met name farmaceutische bedrijven zouden wel eens bang kunnen worden in dit soort onderzoek te investeren. Ook de integriteit van wetenschappelijke tijdschriften staat op het spel door deze politieke druk. Als cardiologen zullen we lef moeten tonen om te voorkomen dat zaken worden teruggedraaid.’ Is dat een reëel gevaar? ‘Ik ben bang van wel, als we niet activistischer worden. Gelukkig zijn er ook serieuze tegenkrachten. In Europa moeten onderzoeksvoorstellen juist aan gender aandacht besteden, anders worden ze van tafel geveegd. Hopelijk wordt ‘sekse en gender’ een vast onderdeel van cardiologische opleidingen, ik vind het beschamend dat dat nog niet zo is. Het is een serieus vakgebied, iedere cardioloog moet het belang ervan worden ingepeperd. Wat ik nog altijd in ons vak mis, is dat cardiologen tijd nemen voor reflectie op hun werk. Iedereen stoomt maar door in de waan van de dag, ondertussen klagen de patiënten dat ze zich te weinig gezien en gehoord voelen. Ik besef dat ik op dat vlak ook ben tekortgeschoten. Hopelijk gaan de komende generaties daarin verandering brengen.’</p>]]></description>
      <guid>https://www.volkskrant.nl/binnenland/cardiologen-moeten-meer-lef-tonen-de-machocultuur-is-nog-altijd-niet-verdwenen~b174dd3d/</guid>
      <pubDate>Fri, 19 Sep 2025 00:00:00 +0200</pubDate>
    </item>
    <item>
      <title><![CDATA[‘Ik heb geroken wat armoede betekent, daaraan wil je wat doen’]]></title>
      <description><![CDATA[<p>‘Wil je iets aan onrecht en conflicten in de wereld doen, dan moet je eropaf. Dat heeft mijn vader me voorgeleefd en dat ben ik zelf ook gaan doen – je moet ter plekke zijn en naar mensen luisteren.’ Dus fietst Jeroen de Lange, wanneer hij kabinetschef van de gemeentesecretaris onder de Amsterdamse burgemeester Job Cohen is, daags na de moord op Theo van Gogh in 2004 naar de buurt van diens moordenaar Mohammed B. ‘om te horen waar de haat vandaan komt’. De volgende dag repareert hij in zijn overall samen met jonge moslims fietsen, terwijl zij hem vertellen over hun grieven, zoals discriminatie en het neerkijken op hun godsdienst. Hun verhalen dragen bij aan zijn ideeën over wat Amsterdam te doen staat, met het gemeentelijke actieplan ‘Wij Amsterdammers’ tot gevolg. Inspiratie daarvoor put hij ook uit zijn eerdere werk als diplomaat in Rwanda. Daar arriveert hij in 2001, zeven jaar na de genocide van de Hutu’s op de Tutsi’s. Beide bevolkingsgroepen, nog vervuld van verdriet en haat, moeten het weer met elkaar zien te rooien. ‘Na de genocide was het vooral zaak de onderlinge spanningen, de polarisatie, te verminderen. Na de moord op Van Gogh drong de parallel met Rwanda zich bij me op. Ook in Amsterdam namen na een geweldsuitbarsting de spanningen in de stad toe, de conflictdynamiek was vergelijkbaar.’ Het kweken van begrip tussen bevolkingsgroepen en het streven naar internationale solidariteit lopen als een rode draad door zijn leven. Hij is afkomstig uit een Brabants gezin, waarvan de ouders, beiden werkzaam in het onderwijs, actief in de vredesbeweging zijn en tot de progressieve vleugel van de katholieke kerk behoren. In de jaren zeventig hangt zijn ouderlijk huis vol met politiek getinte posters, tegen kernwapens en voor de PPR. Als jochie loopt hij met zijn ouders mee in een Vietnam-demonstratie. Als middelbare scholier zet hij zijn eerste eigen schreden op het pad van maatschappelijke betrokkenheid, wanneer hij, midden in de Koude Oorlog, met medescholieren een reis naar Oost-Duitse leeftijdgenoten organiseert. Het is een poging om aan de ontspanning tussen burgers in Oost en West bij te dragen. ‘We kwamen erachter dat die Oost-Duitse jongeren niet veel anders in hun leven wilden dan wat wij wilden.’ Met zijn studiekeuzen, ontwikkelingseconomie en internationaal recht, hoopt hij eveneens ‘een betere wereld’ dichterbij te brengen. Concreet krijgt dat vorm bij vredesorganisatie Pax. ‘Eropaf’ betekent dan reizen naar Israël en landen in Oost-Europa organiseren met als doel ‘het maatschappelijk middenveld in die landen te steunen’. Tot verrassing van zijn omgeving verruilt hij die ‘burgerdiplomatie’ voor de echte diplomatie, via het diplomatenklasje van Buitenlandse Zaken: ‘Mijn vrienden vonden dat een grote grap, ze zagen mij als een activist. Maar ik wilde proberen dingen van binnenuit te veranderen’. Na zijn jaren in Rwanda en op het Amsterdamse stadhuis volgen vanaf 2006 vier jaren in Oeganda – eerst als diplomaat, later voor de Wereldbank. In die laatste rol komt hij in aanraking met het thema dat hem in de afgelopen tien jaar heeft beziggehouden: armoedebestrijding. In 2015 begint hij 100Weeks, een niet-gouvernementele organisatie waar de inmiddels 56-jarige De Lange in de afgelopen jaren aanzienlijk meer tijd aan heeft besteed dan aan het advieswerk dat hij vanaf zijn woonboot in Broek in Waterland doet. Het concept van 100Weeks is: honderd weken lang geld geven aan vrouwen in extreme armoede, zonder voorwaarden vooraf, met als doel vrouwelijk ondernemerschap te stimuleren. ‘Het is waanzinnig succesvol gebleken. Van de tienduizend vrouwen die we hebben gesteund, heeft 82 procent zich uit de armoede opgewerkt. Dat helpt het hele gezin, dus we hebben wel vijftigduizend mensen bereikt.’ Hoe beviel u de overgang van activisme naar diplomatie? ‘Die vond ik vreemd genoeg niet zo groot. In Rwanda, mijn eerste post voor Buitenlandse Zaken, bevond ik me op het snijpunt van activist en diplomaat. De ene ambassadeur vond dat prachtig, de andere had er soms moeite mee. Maar dat heeft me nooit tegengehouden, ik stapte gewoon op iedereen af. Bij ons thuis organiseerden we borrels, waar al snel het hele maatschappelijk middenveld van Kigali, de hoofdstad van Rwanda, kwam: mensenrechtenactivisten, journalisten, noem maar op. Voor hen was ik een toegankelijke, open diplomaat, maar ik kon het ook goed vinden met de minister van Justitie. Ik was verantwoordelijk voor justitie, mensenrechten en media. We hadden aardig wat budget, waardoor ik concrete veranderingen in gang kon helpen zetten.’ Kunt u een voorbeeld geven? ‘De omstandigheden in de gevangenissen in Rwanda waren mensonwaardig. Gevangenen hadden honger en zaten bovenop elkaar; wanneer iemand wilde slapen, moest een ander staan. Velen hadden aan de genocide deelgenomen, maar dat is nog geen reden ze niet menswaardig te behandelen. Daarom hebben we veertigduizend bedden laten lassen. Daarvoor bezocht ik gevangenissen. Ik ontmoette een keer een kok, die in potten stond te roeren, en gaf hem een hand. Na afloop vertelde de gevangenisdirecteur dat die man baby’s tegen de muur kapotgegooid had. Verbijsterend, shaking hands with the devil, dat was dat moment voor mij. Van de genocide kwam ik in het land overal sporen tegen. Ik heb kerkjes gezien waarin de lijken nog lagen opgestapeld.’ Hoe weet u wat het goede doen is in zo’n complex land? ‘Dat is inderdaad lastig. Voor je het weet maak je als buitenstaander dingen erger, omdat je niet goed begrijpt welke krachten er spelen. Wat helpt: goed luisteren naar mensen ter plekke. Ik ben bijvoorbeeld een nauwe samenwerking aangegaan met de bekende radiomaker George Weiss van Radio La Benevolencija. We wilden de genocide als onderwerp aansnijden, met vragen als: hoe kon het zover komen en wat is ervoor nodig om herhaling te voorkomen? Ik heb toen inspiratie gehaald uit een boek over de Cosby Show, het tv-programma dat wit Amerika anders naar zwart Amerika heeft laten kijken. Dat spoor van education entertainment leidde tot een soapserie – een liefdesgeschiedenis tussen een jongen en een meisje, tegen de achtergrond van toenadering tussen bevolkingsgroepen. Half Rwanda zat aan de radio gekluisterd om die serie te volgen, er is bewijs dat het bijdroeg aan verzoening tussen Hutu’s en Tutsi’s.’ Hoe bent u op het idee van 100Weeks gekomen? ‘Toen ik in Oeganda bij de Wereldbank werkte, kwam er iemand uit Washington dat idee pitchen: niet langer werken via allerlei organisaties en bureaucratie, maar direct wekelijks een bedrag geven aan vrouwen onder of op de armoedegrens. Via een overboeking per sms was dat technisch eenvoudig geworden. Ik dacht destijds: ‘Dit slaat helemaal nergens op, dan kunnen we de tent net zo goed sluiten.’ Het leek me geld over de balk smijten, ik kon me niet voorstellen dat het goed zou worden besteed. ‘Op dat moment was ik zelf met heel andere bedragen in de weer. Ik was voorzitter van de donorgroep van westerse landen die voor honderden miljoenen begrotingssteun aan de Oegandese regering gaf. Dat was bestemd voor onderwijsprojecten, zorg, infrastructuur, noem maar op. We dachten zo de grote armoede in het land te kunnen bestrijden. Op papier mooi, maar in de praktijk kwam het neer op het sponsoren van de dictator, Yoweri Museveni (die al sinds 1986 aan de macht is, red.). Ik herinner me een nachtelijke sessie met een andere Wereldbank-econoom, waarbij ons de omvang van de corruptie duidelijk werd. ‘Die gasten lachen ons vierkant uit’, zei ik. Het werd me toen glashelder dat ons geld alleen maar werd gebruikt om een dictator zijn macht te laten behouden. Dan loop je het gevaar cynisch te worden.’ Waarna u zich het idee van geld weggeven aan de allerarmsten herinnerde? ‘Dat kwam pas jaren later weer bij me op. Na Oeganda heb ik lang gezocht naar hoe je armoede kunt bestrijden, dat thema liet me niet los. In Rwanda en Oeganda had ik gezien en geroken wat armoede betekent. Het is vuil, het is mensonwaardig en het doet iets met je hersenen: als je iedere dag in een overlevingsmodus zit, neem je suboptimale beslissingen. Ik had gezien hoe kinderen in de klas van de honger in slaap vielen, omdat ze niet hadden ontbeten. Tien jaar geleden ben ik met 5.000 euro van mezelf, familie en vrienden begonnen, nadat ik me had verdiept in wetenschappelijke studies die aantoonden hoe effectief deze simpele methode is.’ Hoe voorkomt u dan dat het geld verkeerd wordt besteed? ‘In de praktijk blijkt dat nauwelijks een probleem. We steunen alleen vrouwen, simpelweg omdat die beter met geld kunnen omgaan dan mannen. Wanneer ze omgerekend 8 euro of minder per week verdienen, krijgen ze er 8 euro per week bij. In eerste instantie zetten ze die verdubbeling in voor genoeg eten: ze gaan van één naar drie maaltijden. Het huis wordt gerepareerd, kinderen gaan naar school. Vrouwen durven weer naar de kerk, omdat ze een jurk kunnen betalen. ‘Ik ben weer iemand’, zei een van hen tegen me. Ongelooflijk ontroerend.  Een kind van een van de vrouwen vertelde dat hij naar de universiteit gaat, dat was hem anders nooit gelukt. Dat motiveert me enorm. ‘De deelnemers weten dat de financiële steun na honderd weken eindigt. Dus wanneer ze de basis op orde hebben en iets van bestaanszekerheid ervaren, gaan ze plannen maken – voor een winkeltje, een naaiatelier, werk als fotograaf, noem maar op. Daarbij helpen we ze. In de vijf landen waar we actief zijn, hebben we coaches die trainingen geven in ondernemerschap en met geld omgaan. Daar komen de vrouwen elkaar tegen, ze helpen elkaar met sparen en ondernemen. Dat laatste gaat natuurlijk niet altijd goed, maar het scheelt alles dat ze niet langer dagelijks stress over eten hebben.’ Hoe komt 100Weeks aan inkomsten? ‘We hebben een trouwe groep van tweeduizend donateurs. Die geven ruim zes ton, daarnaast helpen stichtingen. Jaarlijks hebben we vier miljoen euro nodig, het is hard werken dat binnen te halen. Waar ik moeite mee heb, zijn ondernemers die van gekkigheid niet weten wat ze met hun geld moeten doen, maar glashard tegen me zeggen: ik geef niet om vrouwen in Rwanda. Dat gaat er bij mij niet in, ik ben zo anders grootgebracht. Soms lukt het me ze te overtuigen. Ik laat ze zien hoe efficiënt 100Weeks wordt gerund, als een business, daar kunnen ze wel respect voor opbrengen.’ Wat wilt u verder nog bereiken? ‘Met 100Weeks heb ik een organisatie opgebouwd die staat; er is een jong team dat het zonder mij kan, al blijf ik wel betrokken. Ik wil vooral het concept van 100Weeks in Nederland toepassen. Natuurlijk, we hebben hier uitkeringen, maar de sociale zekerheid is zo uitgekleed dat je niet meer van een fatsoenlijk bestaansminimum kunt spreken. Dat raakt me, net zoals het feit dat andere kinderen dan die van ons zo veel minder kansen in hun leven hebben. In Nederlandse steden heb je buurten waar jonge vrouwen tot in de derde generatie werkloos zijn. Tegelijkertijd is er een gigantisch tekort aan zorgpersoneel, bijvoorbeeld aan vroedvrouwen. Dat kan toch niet, daar moet echt wat aan gebeuren. Met 100Weeks heb ik aan internationale solidariteit bijgedragen, nu wil ik wat doen voor Nederlanders die door domme pech het niet dreigen te redden.’ Aanvulling: Jeroen de Lange is niet de enige oprichter van de organisatie 100WEEKS (12 september); hij deed dit samen met Gitte Büch.</p>]]></description>
      <guid>https://www.volkskrant.nl/binnenland/ik-heb-geroken-wat-armoede-betekent-daaraan-wil-je-wat-doen~b8ee2c18/</guid>
      <pubDate>Fri, 12 Sep 2025 00:00:00 +0200</pubDate>
    </item>
  </channel>
</rss>
