<?xml version="1.0" encoding="utf-8"?>
<rss version="2.0">
  <channel>
    <title><![CDATA[Fokke Obbema]]></title>
    <link>https://www.volkskrant.nl/auteur/fokke-obbema</link>
    <description><![CDATA[Fokke Obbema]]></description>
    <item>
      <title><![CDATA[‘Voor jonge mensen met dementie zou een soort spoedeisende hulp moeten bestaan’]]></title>
      <description><![CDATA[<p>‘Mensen hebben tegen me gezegd: ‘Deze ziekte paste zo helemaal niet bij Raymond.’ En dat is waar: hij was slim, sportief, beresterk, bij zo iemand verwacht je geen dementie. Maar aan de andere kant: bij wie past deze ziekte wel?’ Met die overpeinzing aan het slot van het gesprek blikt ze terug op het lot van haar grote liefde, Raymond Janssen. Hij, de vader van hun drie kinderen, overleed in 2023 op 49-jarige leeftijd aan dementie. Een verwoed kanovaarder, de sport die hen samenbracht, tevens de aimabele oud-directeur van een groot Brabants bouwbedrijf, ‘die eindeloos over duurzaam bouwen kon praten’. Een half jaar voor zijn overlijden wordt zijn vrouw, de 43-jarige gezondheidswetenschapper Carola Renders, directeur van het Kenniscentrum Dementie op Jonge Leeftijd. In die functie wil ze er alles aan doen om de zieken zelf en hun naaste familieleden hulp te bieden – in Nederland zijn er zo’n vijftienduizend mensen jonger dan 65 jaar die aan dementie lijden. Met haar kenniscentrum steunt ze onder meer onderzoek: ‘Genezen is ver weg, zeker, maar hopelijk gaat deze ziekte de wereld uit. Dat kan. Er wordt veel onderzoek gedaan en de eerste medicijnen zijn op de markt.’ Dat ze in de gezondheidszorg is beland, komt door een caravantrapje. Haar vader Wim, loodgieter van beroep, viel er begin jaren tachtig van af en brak zijn enkel. Die werd in het gips gezet, maar er traden complicaties op die de artsen niet hadden voorzien – haar vader bleef slecht ter been en moest ander werk zoeken. ‘We waren een gelukkig gezin, maar zijn ziektegeschiedenis heeft voor veel spanning gezorgd. Ik was de oudste van drie zusjes, heel verantwoordelijk. Als 9-jarige heb ik een brief naar een chirurg geschreven, want na het ongeluk van mijn vader wilde ik dat worden.’ Eenmaal in haar eindexamenjaar bedenkt ze dat een studie gezondheidswetenschappen in Maastricht haar meer trekt dan geneeskunde.  Het is het begin van een carrière in de zorg. In 2011 wordt ze locatiemanager bij een verpleeghuis, waar veel bejaarden met dementie wonen. De les die ze er leert is dat bij dementie ‘er een lastige balans is tussen aandacht voor het welzijn en de ziekte. Natuurlijk is het goed mensen met dementie zoveel mogelijk te stimuleren, ze kunnen vaak nog veel. Maar je mag niet uit het oog verliezen dat ze ernstig ziek zijn. Anders riskeer je onnodig lijden.’ Na een wereldreis gaat het stel in Veldhoven wonen. Ze krijgen twee dochters en een zoon. Bij de laatste zwangerschap merkt ze dat haar man zich anders gaat gedragen. Het is dan 2017, de gemiddelde levensverwachting van mensen die jong dementie krijgen, is zes tot acht jaar. Wat merkte u aan hem? ‘Behalve blijdschap over de zwangerschap merkte ik ook angst – hij wilde wel graag een derde kind, maar af en toe zag ik de paniek bij hem toeslaan. ‘Kan ik nog het wel?’, vroeg hij zich af. Dat paste helemaal niet bij Raymond. Hij was van nature optimistisch, net als ik. Wat toen ook speelde was dat hij een erg zwaar jaar op zijn werk had. Hij werkte bij een familiebedrijf, waar investeerders van buiten erbij kwamen. Daar was hij op zich positief over, alleen bracht dat voor hem als directeur enorm veel werk met zich mee. Dat leverde hem stress op die anders was dan wat ik eerder met hem had meegemaakt. Het was zo heftig. Als we samen in bed lagen, voelde hij soms als een vliegtuig dat staat warm te draaien voor take-off. Ik heb eens tegen hem gezegd: ik heb het gevoel dat we gaan opstijgen. Hij had zo veel stress dat ik af en toe beneden moest slapen.’ Dacht u dat het allemaal door zijn werk kwam? ‘Ja, zeker in het begin. Omdat deze ziekte zo weinig voorkomt, is niemand erop bedacht en komen eerst andere etiketten, zoals depressie of burn-out, in beeld. Huisartsen, bedrijfsartsen en psychologen denken bij jonge mensen niet aan dementie. Toen de diagnose uiteindelijk werd gesteld, zei onze huisarts: ‘Ik doe dit werk nu dertig jaar, maar ik heb nog nooit iemand meegemaakt met dementie voor zijn 50ste.’ Die onbekendheid ermee maakt dat het gemiddeld vier jaar duurt voordat de diagnose wordt gesteld. Dat is lang en zou veel sneller moeten, want tijdens die vier jaar lopen de patiënt en zijn familieleden ieder jaar schade op die mogelijk voorkomen had kunnen worden met een snellere diagnose.’ Wat voor schade? ‘Raymond kreeg zijn diagnose in 2021 en werd het jaar ervoor door zijn bedrijf ontslagen. Als de diagnose eerder was gesteld, was hij niet ontslagen maar in de ziektewet terechtgekomen, wat financieel een groot verschil maakt. Maar vooral mentaal was het een heel pijnlijk proces, ook tussen ons. Ik heb hem destijds onder druk gezet, omdat ik vond dat hij tegenover het bedrijf veel meer voor zichzelf moest opkomen. Maar daar was hij al niet meer toe in staat. Begrijpelijk als je zo ziek bent, alleen wist ik dat niet. Achteraf heb ik me er schuldig over gevoeld dat ik zo heb gedramd. Maar ik was gefrustreerd. Ik had het gevoel de hele kar van een jong gezin te moeten trekken, terwijl ik mijn man steeds meer zag afhaken. Hij klaagde dat hij slecht in zijn vel zat, bleef dat maar herhalen bij de huisarts en bij psychologen. Op een gegeven moment nam hij een stevige coach in de arm. Die heeft hem helemaal afgebrand.’ Wat wrang. ‘Ja. Terwijl dat nooit was gebeurd als hij de diagnose al had gehad. Na zijn ontslag is hij als zelfstandige begonnen, werkend vanuit huis. We hoopten dat het een verandering ten goede zou zijn. Maar ik hoorde hem telefonisch met klanten praten. Dat ging heel moeizaam. Ik vroeg hem: ‘Heb jij altijd zo gepraat?’ We zaten niet meer lekker tegenover elkaar. Maar op dat moment was het ook coronatijd, dus alle gezinnen met thuiswerkende ouders werden gillend gek van hun jonge kinderen. Ik stond bij mijn ouders te huilen dat het niet goed ging. ‘Iedereen heeft het zwaar’, probeerde mijn moeder me gerust te stellen.’ Wanneer kreeg u het idee dat hij ziek was? ‘Dat was enkele maanden later, toen ik een vriendin het lijstje appte met tien symptomen van dementie bij jonge mensen. ‘Ik zie ze alle tien’, schreef ik haar.  Maar vervolgens ging ik toch weer door, druk bezig met mijn hoofd boven water houden. In die tijd hielden we een verjaardagsfeestje met familie en vrienden. Raymond kwam al tot niks meer. Mijn zus kwam naar me toe en zei: ‘Het gaat niet goed, hè?’. Bij onze huisarts benoemde ik de ziekte daarna voor het eerst, ik zei: ‘Ik denk dat Raymond dementie of een hersentumor heeft.’’ Vier maanden later kwam de diagnose, welke impact had die? ‘Raymond kon toen al geen emoties meer voelen. Zelf voelde ik deels opluchting. In de maanden ervoor was ik radeloos geweest. Van een MRI-scan van zijn hersenen werd bij een geheugenpoli gezegd: ‘Dat ziet er goed uit.’ Even voelde ik een soort opluchting, maar het klopte voor mij niet, het ging zo slecht. Het bleek ook niet te kloppen. Uiteindelijk kwamen we bij een neuropsycholoog van het Máxima MC. Ze probeerde met Raymond te praten, draaide zich naar mij toe en zei: ‘Ik snap jou heel erg.’ Ik moest zó huilen. Zij is mijn bondgenoot geworden.’ Waarom was de diagnose voor u een opluchting? ‘Opeens begreep ik alles wat er in de voorgaande jaren was gebeurd. Dat hij zichzelf al die tijd aan het verliezen was geweest, alle puzzelstukjes vielen op hun plaats. Maar ik besefte ook: het leven dat we ooit hadden, komt nooit meer terug. En wat ons nu wacht, wordt dikke ellende, want dementie is een dodelijke ziekte. Maar wat ik ook meteen wist: tussen ons is nooit iets mis geweest. Er waren spanningen, maar die waren door de ziekte veroorzaakt. Met terugwerkende kracht kwam mijn liefde helemaal terug. Ik bedacht: ik hou zoveel van deze man, ik ga tot het einde voor hem zorgen.’ Deelde u de diagnose met uw kinderen? ‘De twee oudsten heb ik het dezelfde dag verteld. Vergis je niet, kinderen hebben zoveel door. Ik heb ze gezegd dat papa een ziekte had waaraan hij zou overlijden. Ze mochten daarop terugkomen, maar dat deden ze niet, tot enkele weken voor zijn dood. Voor volwassenen, maar zeker voor kinderen, is deze ziekte lastig, omdat je iemand al bij leven kwijtraakt – je papa, je held. Hij is er nog fysiek, maar hij is niet meer zichzelf. Dat is heel complex.’ Hoelang lukte het om hem thuis te verzorgen? ‘Een half jaar, toen moest ik tegen de huisarts zeggen: het gaat niet meer. We hebben hem naar een verpleeghuis moeten brengen. Zijn vertrek uit huis was de zwaarste dag van mijn leven, zwaarder dan de dag van zijn overlijden.’ Waarom heeft u uw werk van gemaakt van deze ziekte? ‘Dat idee ontstond bij de diagnose. In de aanloop naar dat moment heb ik vaak gedacht: dit kan toch niet waar zijn. Bij zorgprofessionals is zo’n enorm gebrek aan kennis over de impact. Op een gegeven moment zat ik tegenover een psycholoog die begon te huilen toen ik mijn verhaal deed. ‘Volgens mij doe je het heel goed’, zei ze. Daar had ik dus niks aan. ‘Deze ziekte raakt iemand die vol in het leven staat, vaak kinderen heeft en die verantwoordelijk is voor een inkomen. Dat maakt de situatie veel meer gelaagd dan dementie van een bejaarde. Wanneer een jong gezin zo wordt getroffen moet er eigenlijk een spoedeisendehulpsysteem zijn. In plaats daarvan kwam ik op wachtlijsten terecht. Door mijn zorgachtergrond wist ik me daar doorheen te slaan, maar het systeem werkt gewoon niet goed voor dit soort zware gevallen. ‘Ik zie dit werk voor mezelf ook als therapeutisch, het helpt me bij de verwerking. Raymond zou trots op me zijn, denk ik. Ik wil de patiënten zelf, maar ook mijn lotgenoten en hun kinderen helpen. Partners van jonge mensen met dementie moeten vooral niet het gevoel krijgen er alleen voor te staan, zoals ik dat heb gehad. Maar nu zie ik ze op het randje leven – half ziek, tegen een burn-out aan, somber. Dat hoeft niet, als we de zorg maar beter organiseren. Natuurlijk, iets van eenzaamheid hoort erbij. Niemand was zo verantwoordelijk als ik – het was mijn man, het zijn mijn kinderen, ik moest de keuzen maken. Maar ik ben ervan overtuigd dat je meer met elkaar kunt delen. Bij een jong persoon zit er een groot netwerk met krachtige, jonge mensen. Dat moeten we leren te benutten.’</p>]]></description>
      <guid>https://www.volkskrant.nl/binnenland/voor-jonge-mensen-met-dementie-zou-een-soort-spoedeisende-hulp-moeten-bestaan~b54d8d35/</guid>
      <pubDate>Fri, 2 May 2025 00:00:00 +0200</pubDate>
    </item>
    <item>
      <title><![CDATA[‘Laten we overstappen op een universele basisservice’]]></title>
      <description><![CDATA[<p>‘Wat ik hoop en wat hard nodig is, is dat de mens anders wordt geconditioneerd. Dat hij gaat inzien dat zijn grootste behoeften niet materieel, maar immaterieel zijn. Dan kan hij zich losmaken van zijn verslaving aan spullen, loskomen van het marktdenken, waar hij ongelukkig van wordt. Ik hoop dat hij zich niet langer als ‘kroon op de schepping’ gaat zien, maar als onderdeeltje van een groter geheel. Dat is nodig voor ons overleven.’ Radicale uitspraken zijn hem niet vreemd. In zijn nieuwe boek Ecoliberalisme voorspelt de 56-jarige Kees Klomp, tot voor kort lector betekeniseconomie aan de Hogeschool Rotterdam en tegenwoordig werkzaam bij de hogeschool Windesheim, met grote stelligheid een ‘allesvernietigende implosie van de bestaande structuren’. Daarna hoopt hij op een wereld waarin ‘de economie kleinschalig en er weer voor mensen is’. Dat de mens hardnekkig weigert zijn ‘precaire positie op deze planeet’ onder ogen te zien, begrijpt hij wel, hoe onverantwoord hij dat ook vindt: ‘We leiden een comfortabel leven. Dus als ons een totaal andere toekomst wordt voorspeld, kijken we weg. We ontlopen de confrontatie met onze existentiële angsten.’ Zelf heeft Klomp daar ruimschoots ervaring mee, evenals met de onmogelijkheid dat vermijden vol te houden. Als twintiger belandt de zoon van een gelijknamige Haarlemse middenstander (‘mijn vader had onze verfwinkel-drogisterij na mijn grootvader en overgrootvader, die ook allebei Kees Klomp heetten’) in een ‘existentiële crisis’, wanneer hij niet langer erin slaagt zijn jeugd te verdringen. ‘Van elf maanden tot 11 jaar had ik zeer zware astma. Ik werd geregeld wekenlang in een zuurstoftank in het ziekenhuis gelegd waarbij ik achter glas lag, enorm eenzaam. Als jongetje begreep ik er niets van.’ De diepe wanhoop die hem in die perioden ten deel viel, verwerkt hij later in decennia van therapie, ‘al word ik een paar keer per jaar nog altijd door wanhoop bezocht. Dat ik het heb overleefd, heb ik aan mijn vrouw te danken.’ In de reclamewereld, waar hij eind jaren tachtig als linkse student politicologie bij toeval in belandt, loopt hij vast als dertiger, nadat hij voor een uiterst commercieel reclamebureau heeft gekozen. Het boeddhisme, waar hij als twintiger van in de ban is geraakt, kan hem niet behoeden voor een burn-out op zijn 35ste: ‘Ik was een marketinglul by day en een devoot boeddhist by night. Ik dacht oprecht dat ik dat kon combineren. Door die burn-out werd ik genoodzaakt naar mezelf te luisteren. Dat bracht me tot de conclusie: ik ga geen zin in mijn leven vinden door geld te verdienen, ik moet iets goeds voor de wereld betekenen.’ Waar komt die hang naar radicaliteit vandaan? ‘In mij zijn mijn twee opa’s geland, mannen met totaal andere wereldbeelden. De een was ondernemer en overtuigd VVD’er, de ander havenarbeider en CPN’er.  Van de eerste, mijn opa Kees, leerde ik dat je zelf dingen moet creëren, niemand doet het voor je. Daarin was hij in mijn ogen radicaal – do it yourself. Ik vond hem daarin moedig. Mijn opa Cor was dat zeker ook, hij had in IJmuiden in het verzet gezeten. Hij had antwoorden op al mijn vragen over de wereld. Dat hij werd verketterd als een rooie rakker kon hem geen fuck schelen. Hun radicaliteit zie ik terug in mezelf. ‘Wat ook meespeelt, is dat ik in mijn jeugd zo lang in die zuurstoftank heb gelegen. In die perioden, die voor mijn gevoel eindeloos duurden, was ik sociaal dood. Eenmaal erbuiten leefde ik voor tweehonderd procent. Ik voel de noodzaak het leven elke seconde bij de ballen te grijpen en geen tijd te mogen verdoen. Die diepe overtuiging leidt tot radicale keuzen. Die zijn nu ook nodig. We leven in een radicale tijd die moed vraagt.’ U vindt dat het economisch systeem moet veranderen. ‘Als je naar de grote problemen kijkt, niet alleen klimaatverandering, maar ook het verlies aan biodiversiteit, de milieuverontreiniging, de welvaartsongelijkheid met politieke polarisatie als gevolg, de grote gezondheidsproblemen als depressie en burn-out, dan hebben ze één ding gemeen: het economische systeem. Dus heb ik me als lector van de hogeschool in Rotterdam op systeemverandering toegelegd. Ik ben gaan pleiten voor de betekeniseconomie waarin het draait om zingeving, van betekenis zijn. Sociale ondernemers zijn daarvan goede voorbeelden. ‘Je hoort vaak dat kapitalisme een natuurwet is, het zou bij onze menselijke natuur horen, omdat die nu eenmaal egoïstisch van aard is. Volgens mij zit het anders en heeft het kapitalisme juist onze egoïstische kant gecultiveerd. Daarom denken we dat het goed bij ons past. We moeten naar een nieuw geloofssysteem waarin het om gemeenschapszin draait. Bij een onderstroom van coöperaties en andere initiatieven, kun je dat geloof in gezamenlijkheid in de praktijk zien werken. ‘Economische wetenschap beperkt zich tot ons gedrag in relatie tot goederen en geld. Maar waar komt dat gedrag vandaan? Dan kom je uit bij het individualisme. De bron daarvan zijn de basiswaarden van de moderne, westerse samenleving: vrijheid en gelijkwaardigheid. Die waren voor verlichtingsdenkers als René Descartes, David Hume en John Locke onlosmakelijk met elkaar verbonden, ze vormden hun antwoord op de feodale samenleving waarin iemand van adel meer rechten had dan een boer. Wat je nu ziet, is dat onze vrijheid en gelijkwaardigheid zo onder druk staan dat we in een feodale structuur terug dreigen te vallen.’ Hoe dat zo? ‘Zeker in de Verenigde Staten is nu het beeld dat een selecte groep oligarchen bijna alle rijkdom bezit, terwijl ze bezig zijn de grote massa tot onvrije horigen te maken. Maar je ziet ook in Europa dat mensen helemaal niet meer vrij en gelijkwaardig zijn. We zijn ver verwijderd geraakt van het klassieke liberalisme van de verlichtingsdenkers, voor wie vrijheid en verantwoordelijkheid twee kanten van dezelfde medaille waren, met rechten en plichten, met gemeenschapszin. ‘Met het neoliberalisme van Milton Friedman in de jaren tachtig hebben we dat allemaal overboord gezet. We zijn uitgekomen bij een doorgeslagen versie van vrijheid: het is mijn leven, mijn vrijheid, mijn portemonnee, mijn dit, mijn dat. We zijn in permanente competitie met elkaar terechtgekomen – mijn geluk is jouw pech, alsof het leven een zero-sum game is (waarbij winst voor de een automatisch verlies voor de ander inhoudt, red.)’ Waarom zijn we volgens u onvrij? Ik kan toch kiezen of ik een boek lees of naar het strand ga. ‘Maar die keuze kun je alleen maken, omdat je voldoet aan de spelregels van het economisch systeem. Acht uur per dag of meer werken om je hypotheek of je huur, je boodschappen en je spulletjes te kunnen betalen, daartoe word je door het systeem gedwongen. De vrijheid die jij benoemt, vind ik geen vrijheid, dat is niet het soort autonomie waarbij je werkelijk zelf bepaalt hoe je je leven inricht. ‘Weet je hoeveel mensen tegenwoordig een precair bestaan leiden waardoor vrijheid niet voor ze is weggelegd? Ze werken zich de pleuris in bullshitbanen,  die volgens David Graeber (wijlen hoogleraar antropologie aan London School of Economics, auteur van Bullshit Jobs, red.) de helft van alle werkgelegenheid vormen. Mensen hebben er vaak twee of zelfs meer, maar nog komen ze aan het einde van de maand niet uit. De middenklasse is aan het verdwijnen, ook hier in Nederland. Het leven wordt steeds duurder, waardoor je harder moet werken en minder vrijheid hebt. We zijn afhankelijk gemaakt van de markt. Het is tijd om te streven naar marktonafhankelijkheid.’ En dat bereiken we met uw ecoliberalisme? ‘Ja, ik hoop dat we daarmee onszelf opnieuw weten uit te vinden. Het is bedoeld als antwoord op het neoliberalisme dat ons keihard met de planeet in botsing heeft gebracht. Met onze CO2-uitstoot, onze vernietiging van biodiversiteit en onze milieuvervuiling hebben we een drievoudige moordmachine gecreëerd. ‘Om daarmee radicaal te breken, moeten we leren inzien dat we de natuur niet voor onze welvaart mogen misbruiken en dat we een onderdeel zijn van één groot levend ecologisch systeem. We moeten ons zoveel mogelijk van de vrije markt losmaken, onder het ecoliberalisme kunnen we marktonafhankelijk leven. Hoe onafhankelijker van de markt, des te groter is de kans dat we vrijheid ervaren.’ Betekent ‘marktonafhankelijk’ dat de staat een veel grotere rol in de economie krijgt? ‘Vergis je niet: onder het neoliberalisme is de staat ook heel bepalend door hele sectoren aan de markt over te laten. Onder het ecoliberalisme draait het om het democratiseren van bezit, het gemeenschappelijke beheer ervan. In een staatsgeleide economie geloof ik niet, maar ik denk wel dat je bijvoorbeeld de banken eerst moet nationaliseren voordat je ze in handen kunt geven van de gemeenschap, de meent. Dus zo bezien wordt de rol van de staat aanvankelijk wel groter. Maar waar ik vooral naartoe wil, is dat we de bestaansmiddelen met elkaar verdelen. ‘Ook moeten we weg van die geglobaliseerde economie waarbij we via onze wereldhandel hele continenten leegroven met enorme gevolgen, niet alleen voor het milieu, maar ook voor bijvoorbeeld arbeidsomstandigheden. Wij dragen nu kleren die aan de andere kant van de wereld zijn gemaakt en hebben geen idee in wat voor slechte arbeidsomstandigheden die zijn geproduceerd. De economie moet vooral weer lokaal worden, ik ben een groot aanhanger van Ernst Friedrich Schumacher (Duits-Britse econoom, red.). In Small Is Beautiful uit 1973 heeft hij al uitgelegd hoe dat mogelijk kan worden.’ Is er nog economische groei in uw toekomstbeeld? ‘Nee, dat is de grootste idiotie die er bestaat. Voor alle crises waarin we terechtgekomen zijn – van klimaat via biodiversiteit tot welvaartsongelijkheid – vormt economische groei het kernprobleem. De economie moet juist stevig krimpen, met ongeveer 30 procent. Meer groei gaat ons niks brengen, meer krimp wel.’ Maar dat betekent een enorm verlies aan welvaart. Dat maakt uw ecoliberalisme onaantrekkelijk, zeker voor mensen in bullshitbanen. ‘Niet als ik ze duidelijk kan maken dat ze er veel meer vrijheid voor terugkrijgen. Ik heb een scenario uitgewerkt waarin we overstappen op een universeel basisinkomen of beter nog, want niet gevoelig voor inflatie: een universele basisservice. Voedsel, wonen, vervoer, onderwijs en zorg kunnen we bekostigen door geld rond te pompen. Ik geloof in een toekomst waarin er veel minder hoeft te worden gewerkt. Je mag het doen, maar krijgt vooral meer tijd voor wat voor een mens echt belangrijk is, zoals verbinding met anderen en met de natuur.’ Wat heeft u ertoe gebracht deze utopie te schrijven? ‘Ik heb het gedaan, omdat ik geloof dat verandering begint met je een voorstelling maken van iets anders, een ideaalbeeld. Veel mensen functioneren tegen heug en meug in dit systeem, omdat ze het idee hebben dat er nu eenmaal geen alternatief voor bestaat. ‘Ik ben het met je eens dat er zich een Grand Canyon bevindt tussen mijn gedachtengoed en de praktijk, maar mijn bedoeling daarmee is mensen een radicaal ander perspectief op onze gezamenlijke toekomst te bieden. Ik geloof in democratisch, gedeeld bezit, in de kracht van de gemeenschap en in gemeenschapszin. Daar zijn wij als mensen toe in staat, we zijn heus meer dan alleen maar individualisten. Zie het als een oefening in verbeelding, als een essentiële stap om tot een ander verhaal te komen.’</p>]]></description>
      <guid>https://www.volkskrant.nl/binnenland/laten-we-overstappen-op-een-universele-basisservice~b80473b3/</guid>
      <pubDate>Thu, 17 Apr 2025 00:00:00 +0200</pubDate>
    </item>
    <item>
      <title><![CDATA[‘Houd op met je aanpassen, wees een authentiek persoon van kleur’]]></title>
      <description><![CDATA[<p>Aan het einde van haar basisschooltijd in de Rotterdamse wijk Spangen, met een vwo-advies in het vooruitzicht, ontsteekt ze als 11-jarige in grote woede door een artikel in dagblad Trouw. Kort daarvoor heeft ze met de journalist gesproken. Ze is daar trots op, tot ze het artikel leest, dat gaat over een zwarte basisschool in een achterstandswijk met probleemkinderen. ‘Maar voor mij was het gewoon mijn school, zonder al die kommer en kwel. Mijn vwo-advies stond niet in het artikel, dat paste niet in het plaatje.’ Nog bozer wordt ze van het begrip in het artikel voor de keuze om leerlingen met een taalachterstand niet de afsluitende Cito-toets te laten maken. Een Pakistaanse klasgenoot behoort tot die groep. ‘Ze was slim, ik kon heel goed met haar levelen. Maar doordat ze de Cito-toets niet mocht maken, kreeg ze praktijkonderwijs geadviseerd. Ik vond dat zo oneerlijk. Met wat extra tijd en lessen was haar dat nooit overkomen. Het heeft me kritisch gemaakt tegenover een onderwijssysteem dat kinderen hun toekomst afneemt. De woede daarover heeft bij mij een vuurtje doen ontstaan dat nooit meer is gedoofd. Mijn passie voor gelijke kansen komt hiervandaan.’ Haar kritische, zelfbewuste houding brengt de inmiddels 29-jarige Chevaly Riebeek, als bestuurskundige afgestudeerd aan de Universiteit van Leiden, in verband met haar identiteit. Ze wordt in Paramaribo geboren als dochter van twee Marron-ouders. Drie maanden later komt ze in Rotterdam terecht. Als tiener verdiept ze zich in de geschiedenis van haar voorouders. ‘De Marrons waren tot slaaf gemaakten die zich op de plantages wisten vrij te vechten, waarna ze in de binnenlanden gemeenschappen stichtten. Al honderd jaar voor het einde van de slavernij werden zij vrije mensen. Die voorgeschiedenis heeft een grote impact op mijn identiteitsvorming gehad. Dat merkte ik toen ik me met het bestrijden van discriminatie bezig ging houden. ‘Black power’ en emancipatie resoneren bij mij veel meer dan zwart slachtofferschap.’ Haar jongste initiatief weerspiegelt dat – ze heeft Brave Spaces opgericht, een gemeenschap voor ‘bi-culturele professionals’ die elkaar helpen ‘strategisch te opereren’ in veelal witte organisaties. Via trainingen leren ze hun culturele achtergrond als kracht te zien: ‘Het moet meer zijn dan een safe space.’ Eerder adviseerde ze het ministerie van Onderwijs, Cultuur en Wetenschap en de gemeente Amsterdam over het aanpakken van discriminatie. Vijf jaar na de Black Lives Matter-beweging signaleert ze ‘diversiteitsmoeheid’ bij velen: ‘Ik zie het als een logisch gevolg van iets niet efficiënt aanpakken. Daar worden mensen enorm moe van.’ U doorliep het Erasmiaans Gymnasium in Rotterdam, hoe was dat? ‘Mijn intakegesprek had ik met een heel fijne docent, die daarna zes jaar lang belangrijk voor me is geweest. Hij had zelf een geschiedenis met Suriname en vond het geweldig dat ik op zijn witte gymnasium kwam. Ik voerde dat gesprek samen met mijn moeder, we herinneren het ons als heel chill. Als volwassene sprak ik hem nog eens. Hij vertelde me dat ik tijdens mijn schooltijd onderdeel was geweest van een experiment: kinderen met een migratieachtergrond uit een achterstandswijk aannemen, ze in één klas samenbrengen, de beste docenten erop zetten en kijken of ze het zouden redden. Voor mij was dat schokkend. Dat ik onderdeel was van een experiment zonder dat mij daarover iets was verteld  – ik vind dat niet ethisch, je hoort iemand daarvan van tevoren op de hoogte te stellen. ‘Plots begreep ik allerlei vreemde incidenten tijdens mijn schooltijd, zoals docenten die alles van me leken te weten, terwijl ze me niet meemaakten. Dat kwam doordat er uitgebreid over me was gesproken. Bovendien heb ik er moeite mee dat mijn schoolprestaties kennelijk niet genoeg waren voor toelating. Terwijl het systeem wel zo zou moeten werken. Maar er was dus een experiment nodig om mij tot het Erasmiaans toegelaten te krijgen – ik had dat te danken aan mijn achtergrond, mijn huidskleur, de plek waar ik was opgegroeid. Terwijl ik mijn hele basisschooltijd goed had gepresteerd en een hele hoge Cito-score had gehaald. Achteraf gaf me dat geen fijn gevoel, het geeft aan dat we een onderwijssysteem hebben dat kinderen niet gelijk behandelt.’ Wat is uw ideaal? ‘In brede zin zou ik willen dat iedereen zijn volledige potentie kan benutten, ongeacht zijn achtergrond. Waar ik me vooral op focus, is dat mensen van kleur niet door hun migratieachtergrond worden benadeeld. Het is namelijk helaas nog wel zo dat, als je op een bepaalde plek geboren bent of een bepaalde huidskleur hebt, je in ons systeem minder kansen krijgt en chronisch wordt onderschat. Daar probeer ik tegenin te gaan.’ Waaruit blijkt die benadeling? ‘Voor dit gesprek heb ik die vraag in mijn LinkedIn-netwerk gesteld en ruim tachtig reacties gekregen. Eén belangrijke categorie daarin is onderschatting – professionals die letterlijk de vraag krijgen ‘spreek jij wel Nederlands?’, terwijl ze hier geboren en getogen zijn. Maar ook een vraag als: ‘Waar kom je nou echt vandaan?’ Daarachter ligt een beeld van Nederlanderschap – een ‘echte’ Nederlander is een wit persoon. Ben je dat niet, dan is het de vraag of je de taal wel beheerst. Terwijl we hier al generaties lang zijn en ik volledig Nederlands ben opgevoed. Als het aanpassen van het beeld van Nederlanderschap zo langzaam blijft gaan, vrees ik dat mijn zoon van 3 straks nog altijd de vraag krijgt of hij de taal wel spreekt en wel Nederlands is opgevoed.’ Welke categorieën zijn er nog meer? ‘Je hebt ook de categorie van dubieuze complimenten in de trant van: ‘Ja, maar jij bent anders.’ Neem een Marokkaans-Nederlandse jongen – moet hij met zo’n opmerking blij zijn als daarmee tegelijkertijd impliciet jongens zoals hij, zijn vrienden, broers, neven, negatief worden beoordeeld? Want achterliggend zit een negatief beeld van Marokkaans-Nederlandse jongens. Zo’n vooroordeel wordt helaas vaak door de media meegegeven. Witte mensen denken dat ze door zoiets te zeggen een compliment geven, maar beseffen dan niet waarop ze zich baseren. ‘Een derde categorie, en die is het grootst, bestaat uit allerlei voorbeelden waarin je aanvoelt dat er iets met huidskleur of culturele achtergrond speelt, maar je kunt er niet direct de vinger op leggen. Je merkt bijvoorbeeld dat je je in een organisatie meer moet bewijzen of niet serieus wordt genomen. Wanneer je dat aan de orde stelt, stuit je op een muur van ontkenning.’ Kunt u dat concreter maken? ‘Je hebt leidinggevenden die zeggen: ‘Ik zie geen kleur’, met als ondertoon: ‘Nee joh, natuurlijk doe ik niet aan discriminatie.’ Dat klinkt open-minded, maar het klopt niet. Ieder mens heeft vooroordelen, of je nou wit of zwart bent. Onbewust hebben we een voorkeur voor mensen die op ons lijken. ‘Stel dat je als leidinggevende twee medewerkers hebt, waarbij je je met de één wel, maar met de ander niet kunt identificeren. Dan ben je geneigd om je van de eerste een completer beeld te vormen en bijvoorbeeld te zeggen: ‘Ja, dat probleem had ik ook op die leeftijd.’ Terwijl degene met een andere achtergrond en leefomstandigheden ongrijpbaarder voor je is, waardoor je een drogere beoordeling geeft, bijvoorbeeld: ‘Hij levert niet het werk wat hij moet doen.’ ‘Ben je je niet bewust van dit soort mechanismen, hoe je bij de één woordeloos schakelt, terwijl je bij de ander langer moet praten om hem te begrijpen, dan ben je oneerlijk aan het leidinggeven. De kans is dan groot dat je de voorkeur geeft aan degene die aan een half woord genoeg heeft.’ Wat vindt u van het argument: het gaat me om kwaliteit, ongeacht iemands afkomst? ‘De beste man op de beste plek, dat argument hoor ik vaak in gesprekken met organisaties. Wat ik tricky daaraan vind, is dat er een norm voor kwaliteit achter schuilgaat. Voor mij is dan de vraag: wie heeft daarover kunnen meepraten? Is die wellicht bepaald door een witte, mannelijke blik? Gelukkig kan zo’n norm veranderen, kijk maar naar leiderschap. Vrouwelijk leiderschap kent andere kwaliteiten dan wat lang als goed leiderschap werd gezien. Inmiddels zijn die normen niet meer die van vroeger.’ Sinds de Black Lives Matter-beweging van 2020 wordt er wel veel meer aan diversiteit gedaan. ‘Veel organisaties zijn sindsdien inderdaad gaan beseffen dat racisme ook in Nederland bestaat. Er zijn allerlei Diversity Days gehouden, panels met CEO’s die zeggen hoe belangrijk ze diversiteit vinden, er is veel geld naartoe gegaan. En er zijn diversiteitsofficers aangesteld, vaak trouwens maar voor een paar uurtjes per week. Maar welke wezenlijke verandering is er in die vijf jaar geboekt? Er is niet of nauwelijks meer inclusie – veilige werkomgevingen waarin andere perspectieven worden gehoord. ‘Wat vaak wordt vergeten, is dat diversiteit ook schuring en wrijving moet betekenen. Mensen met een migratieachtergrond aantrekken, is maar de eerste stap.  De volgende is echt naar ze luisteren en dingen anders aanpakken dan je jarenlang hebt gedaan. Dus is de kernvraag: hoe zorg je ervoor dat medewerkers van kleur zich op de werkvloer ook gehoord voelen? Dat vraagt veel meer dan een leuk diversiteitsfeest. Dan denk ik: jongens, dat is toch alleen maar voor de bühne? Daardoor is diversiteitsmoeheid ontstaan.’ Wat bedoelt u daarmee? ‘Een collectieve moeheid als gevolg van jarenlang niet effectief aan diversiteit doen. Bij trainingen kwam ik witte mannen van boven de 40 met zeven vinkjes tegen die al vijf jaar te horen krijgen dat zij het probleem zijn. Zij voelen zich weggezet als de boeman, terwijl ze zien dat er niks wezenlijk verandert. Die frustratie begrijp ik wel. Omgekeerd is er minstens zoveel moeheid bij mensen van kleur die nog altijd met onderschatting en vooroordelen te maken krijgen.’ Wat moet er gebeuren? ‘Dan moet je als organisatie een deep dive aandurven door je manier van werken te bekijken door een dekolonisatiebril. Neem het overleg van een team. Sommige mensen leren vanuit hun cultuur dat het niet netjes is je als haantje de voorste te gedragen, ze zeggen pas iets wanneer hun iets wordt gevraagd. Daardoor kan dan het misverstand ontstaan dat ze geen inbreng hebben. Dat valt eenvoudig te voorkomen door bij ieder agendapunt bij iedereen in te checken. Of neem de werving van stagiaires. Organisaties klagen dat ze geen mensen van kleur kunnen vinden. Dan blijkt de werving geheel via witte netwerken te lopen – er is altijd wel iemand met een nichtje. Mensen van kleur komen daardoor helemaal niet in beeld.’ Wat hoopt u mee te maken? ‘Discriminatie zal niet uit de wereld zijn, voordat ik deze aardbol verlaat. Maar ik hoop wel dat mijn kinderen niet vanwege hun zwarte huidskleur in twijfel worden getrokken, en op hun kunnen zullen worden beoordeeld. De professional van kleur wens ik toe dat hij zijn energie niet besteedt aan iemand proberen te zijn die hij niet is, een wit persoon. Houd op met je almaar aanpassen, je kunt je achtergrond toch niet veranderen. Wees vooral jezelf, zeker nu de politieke wind ongunstig voor ons is. Wees een authentiek persoon van kleur. Dan sta je veel sterker in deze wereld.’</p>]]></description>
      <guid>https://www.volkskrant.nl/binnenland/houd-op-met-je-aanpassen-wees-een-authentiek-persoon-van-kleur~b6ec1cfa/</guid>
      <pubDate>Fri, 11 Apr 2025 00:00:00 +0200</pubDate>
    </item>
    <item>
      <title><![CDATA[‘Wil je de Sahara vergroenen, pak dan eerst je eigen straat aan’]]></title>
      <description><![CDATA[<p>‘Ik handel vanuit mijn vezels. Als ik voel dat iets niet deugt, dan heb ik de arrogantie te denken dat ik er iets aan kan doen. Ik heb vertrouwen in mezelf, in mijn eigen kunnen, ook als het gaat om grote, complexe problemen. Juist wanneer mensen zeggen dat iets niet te doen is, voel ik de sterke aandrang in actie te komen.’ Een seriële idealist, zou je hem kunnen noemen. Waar anderen hun hele leven aan een enkel ideaal wijden, legt de 51-jarige Mark Woerde zich toe op het ene na het andere goede doel. Welke inzichten hem dat in de voorbije twintig jaar hebben opgeleverd, is te lezen in Creative Under Fire. Dat boek dient een dubbel doel: andere idealisten waarschuwen voor de valkuilen waar hij zelf is ingetuimeld, maar ook laten zien hoe het wel zou kunnen. Zijn adviezen baseert hij op zijn praktijkervaring met zeer uiteenlopende vraagstukken: hoe kom je op voor kinderen in ontwikkelingslanden die voor webcams worden gedwongen om seksuele handelingen te verrichten voor het gerief van westerse mannen? Hoe kun je iets doen aan het wereldwijde, onderlinge wantrouwen tussen mensen van verschillende religies? Hoe krijg je in Nederland buren zo ver dat ze bijdragen aan sociale cohesie door vaker contact met elkaar te leggen? Met dit soort vraagstukken is Woerde vanaf 2005 aan de slag, aanvankelijk als reclameman, na de verkoop van zijn bureau in 2016 als wereldverbeteraar pur sang. Hij investeert er niet alleen zijn tijd in, maar ook zijn geld. Over bedragen praten vindt hij ‘niet chique’, wel laat hij zich ontvallen dat ‘de bodem inmiddels in zicht is’. Van stoppen is echter geen sprake – niet voor niets luidt een van zijn tips aan idealisten: ‘Geld is geen probleem.’ Zijn diepe verontwaardiging bij onrecht ervaart hij voor het eerst wanneer hij als 5-jarige met zijn ouders ‘een van de eerste intensieve varkenshouderijen van Nederland’ bezoekt. Dat is in de buurt van Zegveld, het Utrechtse poldergebied waar hij opgroeit in een ‘gewoon, liefdevol gezin’ (vader metaalbewerker, moeder administratief medewerker). Bij de ingang van de stal liggen dode biggetjes. De boer geeft ze een schop. ‘Ik heb hem toen gezegd: ‘Met u wil ik niks te maken hebben.’ Daarna ben ik woedend in de auto gaan zitten.  Precies dat vuur, dat ik toen voelde, heb ik ook ervaren bij mijn projecten. Die kies je niet zelf uit, nee, zij kiezen jou uit. Ik kon niet anders dan ermee aan de slag te gaan.’ Uw eerste, grote project was voor een commerciële opdrachtgever, Douwe Egberts. Hoe verliep dat? ‘Het was de eerste keer dat ik ervoer dat iets goeds doen voor de maatschappij met een commercieel belang kan samengaan. Douwe Egberts stelde aan ons de vraag: kunnen jullie iets bedenken waardoor we dichter bij de mensen komen? Wij kwamen toen er op uit dat de gezelligheid waar koffiedrinken voor staat door mensen steeds minder wordt ervaren doordat er minder sociale cohesie in buurten is. Buren groeten elkaar niet of nauwelijks – ze denken dat de ander geen contact wil. Zo kwamen we uit op Burendag, waarop je met je buren contact legt door koffie met elkaar te drinken. ‘De hoogste baas van Douwe Egberts zag het aanvankelijk niet zitten, hij wilde bewijs dat het zou gaan werken. ‘Dat heb ik niet’, zei ik tegen hem, ‘maar als het niet lukt mag je me met pek en veren hier over het terrein rondrijden.’ Toen was hij om, hij voelde mijn drive. We hebben daarna alle gemeenten afgebeld, tot op het niveau van buurtregisseurs. Eindeloos leuren, praten over gezelligheid in de wijk. Op die eerste Burendag deden maar liefst driehonderdduizend mensen mee, twintig jaar later zijn dat er ruim een miljoen. Vooral voor nieuwkomers werkt het goed. Wat ik in al die jaren veel heb gehoord: ‘Dit is een van de eerste keren dat ik in contact ben gekomen met mijn buurt.’ Het heeft onmiskenbaar maatschappelijke impact.’ U bent daarna gaan onderzoeken of reclamebudgetten vaker voor maatschappelijk nut inzetbaar zijn. ‘Er worden jaarlijks vele miljarden aan reclame uitgegeven, dus hoe mooi zou het zijn als een deel daarvan voor maatschappelijke doelen wordt gebruikt? Met die gedachte heb ik een hoogleraar van Columbia University in New York gevraagd te onderzoeken of burgers bereid zijn zich op dit vlak door merken te laten helpen. Mensen hebben daar zelf vaak geen tijd, geld of energie voor, maar ze staan ervoor open wanneer ze van een merk wat steun krijgen bij een maatschappelijk doel. ‘Dat was de conclusie, waar de VN op insprong. Daar was net een bedrijfsdivisie opgericht, met duizenden maatschappelijk betrokken bedrijven. Ik heb over het onderzoek geschreven in How Advertising Will Heal the World and Your Business. Overal en nergens heb ik die boodschap aan de man gebracht. In Spanje heb ik zelfs duizenden mensen in een stadion toegesproken op een congres voor geniale mensen, haha. Maar ik kreeg er genoeg van hetzelfde verhaal telkens maar te moeten verkopen. Dus ben ik op zoek gegaan naar een nieuw project waarvoor ik weer echt warm kon lopen.’ U werd geraakt door een interview in Trouw over misbruik van kinderen in ontwikkelingslanden. ‘De directeur van Terre des Hommes Nederland vertelde dat hun opvangcentra in de Filipijnen vol zaten met kinderen die via webcams werden misbruikt door mannen uit rijke landen. Ik was diep geschokt. Ik zag die dikke Duitse sekstoeristen in Thailand voor me en bedacht dat dergelijk misbruik met webcams nog veel grootschaliger zou worden. Ik ben me gaan afvragen of de vraagkant niet kan worden uitgeschakeld. Er bleken genoeg wetten tegen dit soort kindermisbruik, maar het probleem is: de kinderen doen geen aangifte bij de politie. Zij staan vaak onder controle van criminele bendes. ‘Wij bedachten dat politiekorpsen wereldwijd online daders zouden moeten gaan oppakken. Als wij nu eens met een kleine ngo zouden laten zien hoe gemakkelijk dat is? Zo ontstond ons Sweetie-project – we creëerden een virtueel meisje dat haar seksuele diensten aanbood. Eenmaal online zwermden meteen duizenden mannen op ‘Sweetie’ af. Uiteindelijk hebben we duizend daders bij Interpol aangeleverd. Toen we dat in 2014 naar buiten brachten, werd het wereldnieuws. Sindsdien hebben politiekorpsen budgetten gekregen en zijn ze actief daders gaan aanpakken.’ Tegen welke problemen liep u aan? ‘Je bent aan het rommelen in het businessmodel van lieden die als ze daar achter komen geen vriendelijke mail sturen. Dus deden we alles in het grootste geheim op een Amsterdams industrieterrein. Uiteindelijk waren er tachtig man bij betrokken, van de softwareontwikkelaar tot het kernteam dat contact met daders had. Niet meer dan een handjevol mensen had zicht op de gehele operatie die we uitvoerden onder de vlag van Terre des Hommes.    De geheimhouding en het duistere waarmee je bezig bent, heeft ons veel stress bezorgd. ‘Ik ben er drie jaar lang obsessief mee bezig geweest. Natuurlijk wilde ik er ook voor mijn vrouw, mijn kinderen en mijn vrienden zijn, maar de balans in mijn leven was zoek, ik was er dag en nacht mee bezig. Ik ken ook maar één stand: er vol ingaan. Na afloop bleek mijn bloeddruk zo hoog dat ik een paar keer naar het ziekenhuis moest. Het Sweetie-project heeft een grote impact op mijn gezondheid gehad, ik hoop me nooit meer zo ellendig te voelen. Blijf naar je lichaam luisteren, is een belangrijk advies aan idealisten. Voor je het weet doe je iets vol overgave, maar gaat het ten koste van je gezondheid.’ Het verhinderde u niet kort daarop weer een groot project te doen, ‘Making friends across religions’. Wat dreef u ditmaal? ‘Op een bijeenkomst van The Economist mocht ik in Londen vertellen over het Sweetie-project. Na afloop kwam er een reclameman naar me toe. Die vertelde dat mensen, wanneer hij een bus in stapte, naar hem keken of hij die wilde opblazen. ‘Mark, ik wil graag dat je iets doet aan hoe mensen mij zien’, zei hij. Hij was een superaardige man die alleen maar vanwege zijn geloof werd gewantrouwd. Dat triggerde bij mij het idee: wat als je die onnodige spanning in de samenleving zou kunnen wegnemen? Dat was het begin van ‘Making friends across religions’, dat ik samen met mijn kompaan Dennis van Aalst en vele anderen heb ondernomen. We stelden ons ten doel religieuze leiders, stuk voor stuk natuurlijk mega-influencers, te laten oproepen tot persoonlijk contact met mensen van een ander geloof. Uiteindelijk heeft dat geleid tot een video van tweeënhalve minuut waarvan honderden miljoenen mensen wereldwijd een deel of alles hebben gezien.’ Het kostte u opnieuw drie jaar. ‘We hadden vooral enorm veel geduld nodig. Als Nederlandse reclameman zonder religieuze achtergrond bleek het niet eenvoudig door te dringen tot religieuze leiders.  Het zijn                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                                  allemaal bijzondere mensen die ook het goede willen, maar ze worden afgeschermd door op zich goedwillende bewakers die vrezen dat jouw projectje wel eens schadelijk voor hun leider zou kunnen zijn. We wilden per se de paus erbij, anders zou onze video in de westerse wereld weinig voorstellen. Dat alleen al kostte bijna drie jaar, met daarin drie afwijzingen. Uiteindelijk heeft hij toch meegedaan. We gingen maar door, ook al verklaarde de buitenwereld ons voor gek.’ Wat wilt u jonge idealisten meegeven? ‘In mijn boek heb ik tien tips voor ze. Eentje luidt: ‘Small is Great’. Dat klinkt misschien raar uit mijn mond, omdat ikzelf altijd groot denk. Maar ik heb veel gesproken met studenten van creatieve opleidingen die vaak grote vergezichten hebben, zoals de honger in de wereld aanpakken, de wereldvrede dichterbij brengen of de Sahara vergroenen. Hartstikke leuk, zeg ik dan, maar begin klein, anders ben je in no time opgebrand. Wil je de Sahara vergroenen, pak dan eerst je eigen straat aan: hoe financier je dat, hoe ga je om met bezwaren van je buurman? Dan kun je altijd opschalen.’ U schrijft dat geld geen probleem is. Maar dat is het toch altijd? ‘Waar ik tegenin wil gaan, is een mindset die ik vaak tegenkom: ik heb wel een goed idee, maar geen geld. Dat vind ik een slap excuus. Als je idee echt zo goed is, vind je heus wel het geld. Kun je anderen niet meekrijgen, dan moet je onder ogen durven zien dat het misschien toch niet zo goed is – kill your darlings, dat is ook een tip aan jonge idealisten. Ik heb dat zelf vaak genoeg moeten doen.   Wat ik met mijn boek wil bereiken is dat jongeren de hoop niet verliezen. Soms wordt hoop gebruikt als voorwendsel om niks te hoeven doen, maar hoop kan ook een kracht zijn, de energie voor actie. ‘Behalve over het klimaatprobleem ben ik echt over alles hoopvol. Van rabbijn Awraham Soetendorp heb ik geleerd dat het de taak van mensen met hoop is om die te geven aan mensen zonder hoop. Dat zie ik als mijn doel. Hopelijk kan ik dan op mijn sterfbed constateren dat er wat minder problemen op ons nageslacht afkomen.’</p>]]></description>
      <guid>https://www.volkskrant.nl/binnenland/wil-je-de-sahara-vergroenen-pak-dan-eerst-je-eigen-straat-aan~b7481129/</guid>
      <pubDate>Fri, 4 Apr 2025 00:00:00 +0200</pubDate>
    </item>
    <item>
      <title><![CDATA[‘Verandering is niet een kwestie van één geniale actie van een bijzonder individu, maar een taai, langdurig, collectief proces’]]></title>
      <description><![CDATA[<p>‘De mensheid is zo sterk dat we de aarde kunnen redden. Maar we kunnen haar ook vernietigen. Zelfs iets kleins verandert iets.’ De woorden zijn niet van haarzelf, maar van astronaut Wubbo Ockels, op zijn laatste dag op aarde, nu elf jaar geleden. Ze citeert hem aan het begin van haar boek Nu is het aan ons, dat de ondertitel draagt: ‘Oproep tot echte democratie’. Die is in haar ogen hard nodig voor de grootste problemen van deze tijd – dwars tegen de autoritaire verleiding in pleit ze voor meer zeggenschap voor burgers: ‘We hebben niet minder, maar juist meer democratie nodig.’ Dat de 46-jarige Eva Rovers, schrijver en medeoprichter van Bureau Burgerberaad, een klein eerbetoon aan Wubbo Ockels brengt, vloeit voort uit zijn status van ‘jeugdheld’ tijdens haar basisschooljaren: ‘Jarenlang wilde ik per se astronaut worden.’ Haar ‘totale fascinatie’ voor het universum brengt haar op het spoor van Earth Rise – de eerste foto van buitenaf van de aarde. Dat beeld, in 1968 gemaakt vanuit de Apollo 8, raakt haar ten diepste, nog altijd: ‘Je ziet onze kleine planeet, in een uithoekje van het Melkwegstelsel, eenzaam in dat enorme universum. Door een intergalactisch toeval waren alle omstandigheden goed, waardoor er leven kon ontstaan – hoe bijzonder, hoe uniek. Dan wil je dat toch beschermen? Mijn activisme houdt daarmee verband.’ Haar grote verantwoordelijkheidsgevoel heeft ze als oudste dochter met drie jongere broers van jongsaf. Haar moeder werkt als verpleegkundige, haar vader maakt beeldende kunst, gezessen bewonen ze een rijtjeshuis in Eindhoven. In materieel opzicht leidt het gezin een bescheiden bestaan, maar ze herinnert zich vooral een ‘fijne, warme, prettige jeugd’. Haar ouders leven ‘betrokkenheid bij de wereld’ voor, wat Eva als 10-jarige brengt tot een vlammende spreekbeurt tegen de zeehondenjacht. Tot verbijstering van haar klasgenootjes slaat ze met een honkbalknuppeltje in op een barbiepop, beplakt met watten bij wijze van zeehondenbont. Na de basisschool gaat haar activisme ruim een kwart eeuw onderhuids, tot haar 38ste. Haar opleiding taal- en cultuurstudies in Utrecht krijgt een vervolg in noeste arbeid in archieven en op haar studeerkamer: ze schrijft twee geprezen biografieën, de eerste over kunstverzamelaar Helene Kröller-Müller, de tweede over schrijver Boudewijn Büch. Na jarenlang zich in het verleden en anderen te hebben verdiept, vindt ze het in 2016 hoogste tijd voor de toekomst en haar eigen stem: ‘Nog langer me jaren in de geschiedenis van een enkel persoon terugtrekken, hoe fantastisch ook, voelde haast als decadent – de wereld stond in de fik.’ Waardoor had u dat gevoel? ‘We leven in een tijd waarin we alle krachten moeten bundelen om het besturingssysteem van onze planeet op orde te krijgen, maar in 2016 waren er naast allerlei klimaatrecords ook de Brexit en de verkiezing van Donald Trump tot president. Achter die gebeurtenissen zat de overtuiging: eigen land en eigen volk eerst. De verdeeldheid tussen landen, maar ook binnen landen nam toe, terwijl we juist gezamenlijk moeten optrekken. Ik vond dat ik me niet langer kon permitteren langs de zijlijn te blijven.’ Waar bent u mee begonnen? ‘Waar ik in het begin vooral last van had, was een verlammend gevoel van machteloosheid – ik wilde meer kunnen doen dan mijn afval scheiden en af en toe een petitie ondertekenen. Als een soort therapie om van dat gevoel af te komen, ben ik een rondgang langs allerlei activisten gaan maken.  Dat bleek heel effectief – ik hield er het besef aan over dat iedereen iets kan doen, als je het maar gezamenlijk doet. Daarover heb ik geschreven in mijn boek Practivisme, waarin ik de voorwaarden onderzoek voor een succesvolle opstand.’ Hoort opstand niet meer bij verzet tegen een dictatuur? ‘Nee, voor mij hoort het juist bij een democratie, het letterlijk opstaan tegen iets wat je onrechtvaardig vindt. Of het nu gaat om boeren die hun veestapel niet willen inkrimpen, of om natuurliefhebbers die dat juist wel willen om de natuur te redden. Je kunt dus tegenovergestelde vormen van onrecht hebben, maar daartegen in opstand komen, is voor mij een van de kernbegrippen van een democratie. Je mag de straat op om te uiten dat je het ergens mee oneens bent en kunt daarover met elkaar in gesprek gaan.’ ‘In De mens in opstand zegt Albert Camus (Franse filosoof en schrijver, 1913-1960, red.) dat de mens op drie manieren zich tegenover de zinloosheid van het bestaan kan opstellen. Hij kan kiezen voor een religie of een ideologie die pretendeert alle antwoorden in huis te hebben. Dat ziet hij als de keuze voor een illusie, zo simpel zit de wereld niet in elkaar. Een tweede optie is zelfdoding: het leven heeft geen zin, dus ik stap eruit. Ten derde kun je in opstand komen tegen de zinloosheid door je uit te spreken en daarmee vorm aan je bestaan geven. Dat kun je ook in anderen herkennen, zij hebben diezelfde behoefte aan zingeving. Een gevoel van existentiële eenzaamheid kan dan plaatsmaken voor het besef: ik ben niet alleen, vele anderen komen ook in opstand.’ Wanneer is zo’n opstand succesvol? ‘Wil je als activistische beweging succes hebben dan is boven alles een doordacht plan nodig. Toen ik Practivisme schreef, bezetten studenten het Maagdenhuis (bestuursgebouw van de Universiteit van Amsterdam, red.). Dat was een grootse actie voor meer inspraak, maar het ging als een nachtkaars uit – het was een impulsieve bezetting. In mijn boek vergelijk ik die actie met die van Rosa Parks. Zij weigerde, in de jaren vijftig in het zuiden van de Verenigde Staten, in de bus voor een wit iemand op te staan. Ogenschijnlijk was dat een spontane actie, maar het was onderdeel van een jarenlange strategie van de burgerrechtenbeweging en werd een enorm succes. ‘Verandering is niet een kwestie van één geniale actie van een bijzonder individu, maar een taai, langdurig, collectief proces. Bellen, mailen, vergaderen, strategieën bedenken, met af en toe een spectaculaire eruptie in de vorm van een demonstratie – het is vooral veel werk achter de schermen met weinig zichtbaar resultaat. Burn-out is niet voor niets ziekte nummer één onder activisten. In je eentje krijg je bar weinig voor elkaar, je hebt elkaar hard nodig om een beweging gaande te houden.’ Op welke beweging bent u uitgekomen? ‘Met anderen ben ik Bureau Burgerberaad begonnen, na het lezen van een artikel over een burgerberaad in Ierland. Als hyperkatholiek land was de politiek daar al decennia zwaar verdeeld over abortuswetgeving, er zat geen enkel schot in. Maar met een burgerberaad waaraan 99 gelote Ieren deelnamen, is het gelukt in vijf maanden nieuwe wetgeving op te stellen, waarna de bevolking bij een referendum daarmee heeft ingestemd. Ik vond dat mind-blowing. Zoiets moet in Nederland toch ook kunnen, dacht ik toen. Wat meespeelde was dat mijn partner (cultuurhistoriscus David Van Reybrouck, red.) in België met een burgerinitiatief, de G1000, was begonnen en bij een permanent burgerberaad in Duitstalig België was betrokken. Ook al telt die gemeenschap maar zo’n tachtigduizend inwoners, het was wel een moment waarop ik dacht: het kan dus echt.’ Slaat het idee van burgerberaden aan? ‘In Europa zijn er permanente burgerberaden gekomen in steden als Parijs, Brussel en Milaan. In Nederland werden er tussen 2023 en 2024 zo’n 35 burgerberaden georganiseerd, twee jaar eerder waren dat er maar drie. Bovendien is dit jaar het eerste nationale beraad over klimaat van start gegaan. De ministers Sophie Hermans (Klimaat en Groene Groei) en Judith Uitermark (Binnenlandse Zaken) hebben gezegd dat ze de aanbevelingen ervan gemotiveerd zullen bespreken. Dat is mooi, al kunnen ze in theorie natuurlijk alles gemotiveerd afwijzen – of de regering wil luisteren naar burgers moeten we dus nog zien. In ieder geval is er veel gebeurd, vijf jaar geleden waren we nog nergens.’ Hoe verhoudt een burgerberaad zich tot de bestaande, representatieve democratie? ‘Ik zie het als een noodzakelijke versterking. Een zwakte van het bestaande systeem is dat er nauwelijks over de lange termijn wordt nagedacht. Grote problemen als het klimaat, de woningbouw of de jeugdzorg worden niet opgelost, tot frustratie van iedereen. Politici worden in beslag genomen door de waan van de dag en worden door verkiezingsdruk gegijzeld. Daarbij komt dat de meesten theoretisch zijn geschoold, waardoor een deel van de bevolking zich niet in haar vertegenwoordigers herkent. ‘Aan een burgerberaad neemt juist wel een afspiegeling van de bevolking deel en gaat het bij uitstek over langetermijnoplossingen, omdat de deelnemers zich niet druk hoeven te maken over hun herverkiezing. In de praktijk zie je meer begrip voor andermans standpunt – de deelnemers worden het vaak met elkaar eens, de aanbevelingen krijgen vaak steun van een grote meerderheid. Mijn ideaal is een permanent burgerberaad, als een soort gelote Derde Kamer, waarbij de bevolking vervolgens over de aanbevelingen mag stemmen en er een samenwerking met gekozen politici is. Dat zou ons systeem echt sterker maken.’ Ondertussen staat de democratische rechtsstaat wereldwijd onder druk. ‘Vergeleken met de krachten die de democratie ondermijnen, zijn wij een rimpeling op de oceaan. Elon Musk en de zijnen kunnen over enorme budgetten beschikken en over wereldwijde platforms waarmee ze nepnieuws kunnen verspreiden en de polarisatie aanjagen. Bovendien brokkelt de democratie van binnenuit af, zie het verlangen naar een ‘sterke leider’. De Rotterdamse hoogleraar duurzaamheid en transities, Jan Rotmans, heeft voor een tijdelijke dictatuur gepleit. Dan denk ik: ‘Néé! We hebben niet minder, maar juist meer democratie nodig.” Waarmee krijgt u mensen echt warm voor deze vorm van democratische vernieuwing? ‘Ik zou willen dat ik daar een overtuigend antwoord op had, in Europa is het maar een kleine groep die zich actief inzet. Burgerberaden zijn niet sexy, omdat ze haaks staan op mediawetten: het draait niet om schokeffecten of persoonlijke conflicten, je hebt geen good guys en bad guys, de kern is een genuanceerd zoeken naar oplossingen. Wat wel helpt, is de enorme frustratie bij mensen over politici die maar voortmodderen met problemen en het politieke debat reduceren tot welles, nietes. ‘Ik merk dat als mensen zich in burgerberaden verdiepen, ze hoopvol gestemd raken. Ze zien dan in hoe verrijkend het is het perspectief van een ander te leren begrijpen, ook al heeft die ander een tegengestelde opvatting. Dat vermogen is precies wat we op dit moment zo missen. Dan gaan mensen ook inzien dat een andere vorm van democratie mogelijk is, waarmee je weerstand kunt bieden aan het uit elkaar vallen van de samenleving. ‘Natuurlijk, het is een lange weg. Maar als ik zie wat we in vijf jaar hebben bereikt, en bedenk dat de vrouwenbeweging zeventig jaar voor het kiesrecht heeft moeten strijden, dan ben ik ervan overtuigd dat er alle reden is door te gaan. Democratie is nooit af, er komt nooit een punt waarop je achterover kunt leunen. Ik moet denken aan de mythe over de steen van Sisyphus, die hij tot in de eeuwigheid omhoog moest duwen waarna hij weer van de berg rolde. Camus zegt dat we Sisyphus als een gelukkig mens moeten zien. Daar ben ik het mee eens. Je weet dat het eindeloos is, maar daarin zit ook voldoening.’</p>]]></description>
      <guid>https://www.volkskrant.nl/binnenland/verandering-is-niet-een-kwestie-van-een-geniale-actie-van-een-bijzonder-individu-maar-een-taai-langdurig-collectief-proces~b7064b28/</guid>
      <pubDate>Fri, 28 Mar 2025 00:00:00 +0100</pubDate>
    </item>
    <item>
      <title><![CDATA[‘Big tech speelt in op het ongemak dat we voelen als we in aanraking komen met andersdenkenden’]]></title>
      <description><![CDATA[<p>‘De rode draad in alles wat ik heb ondernomen is: strijden tegen polarisatie en tegen simpel zwart-witdenken. Mijn hoop is dat we leren het beschaafder met elkaar oneens te zijn. Dat vereist wel een gedeelde realiteit. Daar ontbreekt het te vaak aan. Wellicht hebben we de objectiviteit van algoritmen nodig om die te bereiken.’ Een ‘techoptimist’ of ‘techfreak’ is hij zeker niet (‘ik ben helemaal niet van die snufjes, ik gebruik mijn telefoon tot hij uit elkaar valt’). Maar hij stelt zich wel kritisch op tegenover mensen die menen dat sociale media het grote kwaad vormen: ‘Ik deel die zwartgalligheid niet. Mensen die tot gemarginaliseerde groepen behoren hebben bijvoorbeeld dankzij sociale media contact met lotgenoten gekregen.’ Wel waarschuwt hij al jaren voor de gevaren van big tech: ‘Dat mensen opeens opgewonden raken omdat ze Zuckerberg en Musk op de eerste rij bij Trumps inauguratie zien zitten, vind ik eerlijk gezegd nogal naïef. De gevaren van Facebook en vergelijkbare platforms bestaan al decennia.’ Over de impact van sociale media op de democratie toont hij zich kritisch, maar alweer zonder in somberheid te vervallen. Veelzeggend is de ondertitel van zijn boek Alive and ­Clicking, namelijk: Er is hoop voor de democratie. De 40-jarige Van Belkom is directeur van de Stichting Toekomstbeeld der Techniek, een non-profitorganisatie die door het Koninklijk Instituut van Ingenieurs is opgericht. De relatie tussen democratie en technologie ziet hij als zijn werkterrein. Hij heeft vooral interesse in verandering: ‘Technologie is een kwestie van ontwerpen. We moeten meer oog krijgen voor de verantwoordelijkheid die we daarvoor dragen.’ Aan ‘meer mogelijkheden’ voelde hij al behoefte toen hij in de jaren tachtig opgroeide in een gezin in het Brabantse Oirschot, met vader Gerard als inkoper en moeder Mien als huisvrouw. Hij herinnert zich de twijfel die toesloeg bij de ­‘binaire keuze’ die hij kreeg als hij naar bed werd gebracht. ‘Dan kreeg ik de vraag: ‘Wil je dat je vader of je moeder het doet?’ Daar kon ik wakker van liggen. Waarom niet een verhaaltje door mijn vader en instoppen door mijn moeder?’ Grote moeite heeft hij ook met volwassenen die vragen beantwoorden met de dooddoener: ‘Zo zit het nu eenmaal.’ Als 15-jarige gaat dat mis bij een baantje in een Rabomagazijn wanneer hij dozen op pallets moet stapelen: ‘Dat kon veel efficiënter. Toen ik dat zei, antwoordde de magazijnbeheerder: ‘Je kunt het doen zoals we hier gewend zijn of naar huis.’ Weg was ik.’ Als scholier schrijft hij in 1999 een verslag: ‘Internet: vloek of zegen?’ Die binaire keuze omzeilt hij, ook nu nog: ‘Het is natuurlijk allebei.’ Zijn grootste zorg is de opmars van ‘autocratische leiders die de democratie willen ontmantelen, waarbij technologiebedrijven hun de middelen verschaffen om dat te doen’. In 2012 waarschuwt u in een artikel dat Facebook ‘met alle winden meewaait’ en niet om zijn gebruikers maalt. ‘Een normaal bedrijf bekommert zich wel om zijn gebruikers, want dat zijn klanten. Maar de klanten van Facebook en X zijn adverteerders, het businessmodel van sociale media draait om hen. ‘Tegelijkertijd vervullen sociale media wel een functie in het maatschappelijk debat. Daar zit spanning. Want Facebook en X zijn op winst gericht en zien het helemaal niet als hun taak om democratische waarden te beschermen. ‘Dat zien we goed nu ze meewaaien met de huidige politieke wind die gunstig is voor populistische, in potentie autocratische leiders. Sociale media zijn bereid algoritmen in te zetten die de democratie ondermijnen en de autoritaire dreiging versterken. Het beeld van Zuckerberg en Musk op de eerste rij bij Trump maakt dat zichtbaar. ‘Ik zie in dat samengaan van big tech met big politics, het rechtse populisme, de voornaamste bedreiging voor de democratie.’ Welke rol speelt technologie in uw ogen in dat krachtenveld? ‘Ik ben niet geneigd technologie als de kern van het probleem te zien, maar wel als een versterkende en versnellende factor. Je kunt de vergelijking maken met de opkomst van radio in de jaren dertig van de vorige eeuw. Goebbels, de minister van Propaganda van Hitler, heeft destijds aangegeven dat de nazipropaganda zonder die nieuwe technologie, de radio, zich nooit zo goed had kunnen verspreiden. ‘Nu zijn sociale media in theorie anders, omdat er tegenspraak mogelijk is, maar in de praktijk is dat verschil klein. Online verkeren mensen graag in echokamers: plekken waar je op zich wel uit kan – dus het zijn geen gesloten filterbubbels – maar dat doen ze maar af en toe, omdat ze graag onder gelijkgestemden verkeren. ‘Iemand gaat er vooral uit om zich op te winden over meningen die hij erbuiten aantreft en daar vervolgens bij terugkeer in zijn echokamer schande van te spreken. Dat is de confirmation bias waarvan we allemaal last hebben: de neiging op zoek te gaan naar informatie die overeenkomt met onze eigen opvattingen. ‘Techbedrijven spelen heel bewust in op dat aspect van de menselijke natuur. Net zoals ze inspelen op ons denken in termen van in and out – een binnen- en een buitengroep – en op ons fysieke ongemak wanneer we met andersdenkenden in aanraking komen. Dat zit allemaal in onze natuur. Big tech voedt dat. ‘Maak mensen boos, dan blijven ze langer op je platform – wat je aan je adverteerders kunt verkopen. Dat is hun strategie, vandaar hun algoritmes die tot haat aanzetten. ‘Maar het kan ook anders. Je kunt technologie ook zo ontwerpen dat die tot meer consensus aanzet. Ik ben daarom eerder geneigd het probleem bij de menselijke natuur te zoeken en bij de manier waarop big tech daarop inspeelt, dan bij de technologie als zodanig.’ Het resultaat van de huidige algoritmen is dat we het over basale feiten niet meer eens zijn.  U schrijft daarover: ‘Zonder gedeelde realiteit is samenleven enorm lastig.’ ‘Tot voor kort ging onze onenigheid alleen over de oplossingen van problemen. Nu zijn we terechtgekomen in de situatie dat er twijfel wordt gezaaid over het bestaan van een probleem. ‘Ontken je dat er een coronavirus rondgaat, dan kun je het ook niet hebben over oplossingen.  Ontken je de invloed van de mens op het klimaat dan kun je daarover niet meer met elkaar in gesprek. Aan de belangrijke vraag of ons democratisch systeem wel tot oplossingen van dit soort problemen in staat is, kom je dan niet eens toe. ‘Sociale media spelen niet alleen een rol in de snelle verspreiding van dit soort ontkenningen, maar ook in het doordringen ervan tot het nationale debat. In de coronatijd zag je opvattingen die kort daarvoor nog als geklets van een gekke oom op een familiefeestje konden worden afgedaan, doordringen tot de talkshowtafels. Sociale media vormen in dat proces de katalysator.’ Wat valt ertegen te beginnen? ‘Het ligt voor de hand er feiten tegenover te stellen. Maar daarmee los je het probleem niet op. Ga je uitleggen dat de aarde toch echt rond is, dan zul je flat earth-aanhangers met die feiten niet overtuigen. Met de desinformatie van Trump op zijn Twitter-account valt de bestorming van het Capitool ook niet simpelweg te verklaren: zijn aanhangers kregen daarmee hooguit een bevestiging van wat ze toch al dachten. ‘Om uit te komen bij de essentie van het probleem moet je dieper gaan. Dan kom ik uit bij: wantrouwen tegenover de overheid. In alle eerlijkheid valt daar wel begrip voor op te brengen. Kijk in Nederland maar naar de toeslagenaffaire, de gasboringen in Groningen en nog zowat. Als ik zelf slachtoffer van zo’n probleem zou zijn geweest, zou ik mogelijk ook een proteststem hebben uitgebracht. ‘De opkomst van big politics is dan ook vooral een maatschappelijk probleem, waarbij technologie een ondersteunende rol speelt. Big politics maakt handig gebruik van de behoefte aan polarisatie van big tech door met digitale broodkruimels te strooien.’ Beide krachten, big politics en big tech, gaan met investeringen van honderden miljarden zwaar inzetten op kunstmatige intelligentie (AI). Hoe ziet u dat op termijn doorwerken? ‘Big politics zal AI willen gebruiken om zijn eigen machtspositie verder te versterken, zowel economisch als ideologisch, het is de grootste klant van big tech. ‘In de Verenigde Staten zie je de macht van de president samenkomen met die van de klassieke bigtechbedrijven, zoals Meta, Amazon, X en Google. In China is dat al langer het geval. De Chinese regering stuurt techgiganten als ByteDance/TikTok, Tencent/WeChat en Alibaba aan. ‘Als je daar de impact van AI aan toevoegt, kunnen de gevolgen enorm zijn: denk aan de verspreiding van desinformatie, aan censuur, aan burgers in de gaten houden. Denk ook aan de ondermijning van voor een democratie wezenlijke instituten, zoals de rechterlijke macht en de journalistiek: AI kun je inzetten om vonnissen te vellen en artikelen te schrijven. Je hebt het dan eerder over een totalitaire dan een autoritaire verleiding.’ Blijft de vraag: wat valt ertegen te beginnen? ‘Europa moet door middel van regulering tegenwicht bieden. Bijna alle problemen die we met big tech hebben, zijn tot het verdienmodel te herleiden. Dat zou je op Europees niveau moeten aanpakken. Verbied bigtechbedrijven de toegang tot advertentie-inkomsten en verplicht ze van abonnementen te leven; als gebruiker betaal je dan bijvoorbeeld abonnementsgeld voor Instagram. ‘Dat zou enorme veranderingen in gang zetten. De perverse prikkels tot haat en polarisatie vallen dan weg. Bigtechbedrijven zouden hun gebruikers toegevoegde waarde moeten bieden, anders stappen ze naar een ander. Dat overstappen moet sowieso mogelijk worden. Nu doen ze er alles aan gebruikers afhankelijk te maken van hun ecosysteem, vooral Apple. ‘Of het afdwingen van zo’n ander verdienmodel haalbaar is? Dat lijkt me wel, maar ik ben geen jurist. We moeten hoe dan ook radicaal durven denken om deze ondermijning van de democratie het hoofd te bieden. Het zal ingewikkeld zijn, maar Europa moet proberen gebruikers van sociale media tot klanten te maken, in plaats van koopwaren.’ Wat geeft u hoop? ‘Als ik naar Nederland kijk, blijkt uit onderzoek dat de feitelijke polarisatie veel minder groot is dan de ervaren polarisatie, de meningsverschillen zijn nauwelijks toegenomen. Dat we de ervaren polarisatie voor waar aannemen, heeft alles te maken met de algoritmen van sociale media. ‘Wat mij hoop geeft, is dat er ook andere algoritmes bestaan die juist tot consensus aanzetten. Je hebt bijvoorbeeld Polis, een opensourcesysteem waarmee maatschappelijke vraagstukken aan burgers kunnen worden voorgelegd. ‘Dat is in Taiwan al succesvol toegepast. Daar is gebleken dat consensus op sterk gepolariseerde onderwerpen haalbaar is, ook tussen sterk van mening verschillende groepen. Daarbij helpt de objectiviteit van algoritmen. ‘Zet je klimaatactivisten en boeren in een zaaltje dan krijgen ze geheid ruzie, maar breng ze samen op zo’n Polis-platform en je ziet ze op verrassend veel punten het met elkaar eens worden. Met behulp van zo’n algoritme kunnen ze zien dat ze meer belangen met elkaar delen dan ze vanuit hun emotie willen toegeven. ‘De politiek moet de uitkomsten van zo’n consultatie serieus nemen door op basis van de uitkomsten tot actie over te gaan. Zo kan het vertrouwen in de overheid zich herstellen. Dat zie ik als een weg voorwaarts.’ Lees hier alle artikelen over dit thema</p>]]></description>
      <guid>https://www.volkskrant.nl/binnenland/big-tech-speelt-in-op-het-ongemak-dat-we-voelen-als-we-in-aanraking-komen-met-andersdenkenden~bdf07f99/</guid>
      <pubDate>Fri, 21 Mar 2025 00:00:00 +0100</pubDate>
    </item>
    <item>
      <title><![CDATA[‘De diplomatie biedt een prachtig carrièrepad, maar ik zag te weinig ruimte voor mijn idealisme’]]></title>
      <description><![CDATA[<p>‘Dit is theater’, denkt Djûke Stammeshaus, wanneer ze in 2017 namens Nederland plaatsneemt in een enorme cirkel in een Brusselse vergaderzaal, samen met collega’s uit 27 Europese landen. In haar collega-diplomaten ziet ze vertegenwoordigers van regeringsstandpunten, maar ook mensen met hun eigen motieven, meningen en dromen: ‘Op dat moment begon in mijn hoofd een musical te ontstaan.’ Een musical over migratie welteverstaan, ‘destijds al een hot topic, en  dat is alleen maar meer geworden.’ Sindsdien is haar voornemen  het grootst mogelijke podium te bereiken. ‘Van Brussel naar Broadway’, houdt ze zichzelf dagelijks voor. De titel heeft ze al: Borders.  Ze schrikt niet terug voor een baantje in een theatercafé op weg naar het realiseren van die droom. Een eerste tussenstop is Stammeshaus’ solovoorstelling Hoeveel kunnen we aan. Tot haar grote vreugde (‘Ik heb tenslotte geen enkele theateropleiding’) staat dit najaar een landelijke tournee gepland. De voorstelling is gebaseerd op haar ervaringen in Den Haag en Brussel, bij Buitenlandse Zaken, de Europese Commissie en de Permanente Vertegenwoordiging van Nederland. Theatraal hoogtepunt vormt haar rol op Buitenlandse Zaken bij de chaotisch verlopen evacuatie van Afghanen uit Kabul, na de machtsovername door de Taliban in augustus 2021. In haar voorstelling toont ze diverse perspectieven op migratie zonder er een op te dringen. Met de titel wil ze zowel een links als rechts publiek aanspreken: ‘De antwoorden verschillen, maar hoeveel migranten we aankunnen, is voor zowel links als rechts een relevante vraag.’  Ook verwijst de titel naar ‘wat we we emotioneel aankunnen, kijkend naar hoe het er in de wereld aan toe gaat. Waar liggen onze grenzen?’ Dat de 32-jarige Stammeshaus haar diplomatieke paspoort in 2022 inleverde, valt met behulp van haar levensverhaal wel te verklaren. Ze wordt geboren in een beroemd kraakpand, het oude Handelsblad-gebouw nabij de Dam in Amsterdam. Haar ouders kennen elkaar uit de kraakbeweging, als kind gaat ze in een buggy mee naar demonstraties: ‘Mijn vader heeft Nyenrode gedaan, maar liep vaak met een ‘fuck Shell’-T-shirt.’ Langs de lijnen van de familie van haar vader, een projectmanager die onder meer kunstbroedplaatsen opzet, kan ze zich ‘Duits, Joods, Indonesisch en Chinees’ noemen; van de kant van haar moeder, maker van geëngageerde documentaires, is ze Fries. Van alle voorouders maakt vooral het verhaal van haar oma van vaderszijde indruk: ‘Zij was Joods, in de oorlog is ze als jong meisje zestien familieleden kwijtgeraakt. Toen ik 12 was, zei ze tegen me: ‘Ik wil je deelgenoot maken van mijn verdriet.’ Mijn gevoel voor rechtvaardigheid, de aandrang onrecht te willen bestrijden, heb ik van haar.’ Hoe maakte ze u deelgenoot? ‘We zaten aan haar keukentafel, ze had foto’s en een ansichtkaart. Die was afkomstig van twee neefjes en een nichtje; hun moeder had die kaart uit de trein naar Auschwitz gegooid. Het was voor het eerst dat ik mijn oma zag huilen. Als ik erover praat, raak ik ook weer ontroerd. Het was verdrietig, maar ze was zo dapper. Dat verdriet heeft ze altijd bij zich gedragen, maar ze kon er goed over praten. ‘Na afloop zijn we naar de boekhandel gegaan om het dagboek van Anne Frank te kopen. We hebben het er nog vaak over gehad. Ze heeft me geleerd dat niets vanzelfsprekend is. ‘Over mijn voorouders werd thuis veel gesproken, ook over de Indonesische kant van mijn familie. Mijn overgrootvader was een vooraanstaand man op Atjeh, hij is bij het Tropenmuseum in Amsterdam (het tegenwoordige Wereldmuseum, red.) gaan werken. Als migranten moesten hij en zijn gezin hier een nieuw bestaan opbouwen. ‘Ik heb me later pas gerealiseerd dat mijn belangstelling voor migratie daarmee is verbonden.    De portretten van mijn voorouders hingen boven de piano waar ik elke dag op speelde, van mijn 8ste tot mijn 19de. Wanneer ik iets uit mijn hoofd speelde, kon ik langere tijd naar ze kijken. Ze hingen er allemaal, ook mijn Friese voorouders. Sprak ik met vrienden, dan kon ik me oprecht verbazen hoe weinig die doorgaans van hun voorouders afwisten. Velen van hen hadden geen enkel idee.’ U koos voor twee studies die u allebei cum laude hebt afgerond, psychologie en culturele antropologie – een pittige combinatie. ‘Dat vonden ze bij de universiteit ook, haha. Ze vonden het te veel, maar ik heb doorgezet. Met psychologie wilde ik de individuele mens beter begrijpen, met culturele antropologie hoe samenlevingen werken. Daarna volgde ik een master conflicten en mensenrechten. Dat was in 2016. Een jaar eerder waren Syriërs massaal naar Europa gevlucht – Angela Merkel stond met ‘Wir schaffen das’ tegenover politici die de grenzen wilden sluiten. ‘Over die spanning tussen compassie en controle besloot ik mijn scriptie te schrijven. Op Buitenlandse Zaken bleek er een stageplek bij de taskforce migratie, precies de plek waar ik wilde zijn.’ In uw voorstelling stapt u Buitenlandse Zaken in, vol idealen over het redden van de wereld. ‘Op mijn eerste dag kreeg ik in de lift naar de afdeling direct te horen: ‘Iedereen heeft het erg druk vandaag, dus je moet je enthousiasme maar even temperen.’ Ik ontdekte dat Buitenlandse Zaken een organisatie is met een hoge werkdruk, waar notities en memo’s worden geschreven, veel wordt vergaderd en Kamervragen snel moeten worden beantwoord. Je komt in een keurslijf terecht. ‘Gaandeweg werd ikzelf ook steeds zakelijker, al behield ik gelukkig wel een deel van mijn naïviteit. Als een Kamerlid antwoord kreeg met een simpele verwijzing naar een beleidsdocument, zei ik: ‘Maar hij wil toch een echt antwoord.’ Dan kreeg ik te horen: ‘Heel mooi dat je zo idealistisch bent, maar we moeten dit nu even snel de lijn insturen.’’ Terwijl u toch werd omringd door collega’s met idealen. ‘Daar kwam ik achter toen ik ze voor mijn scriptie ging interviewen – de meesten bleken vanuit ideële motieven voor de diplomatie te hebben gekozen. Een van hen was een zeer formele man, strak in het pak, op en top ambtenaar. Hij hield zich bezig met migratie. Ik vroeg hem of er bepaalde beelden in het nieuws waren die hem persoonlijk raakten. ‘Toen noemde hij de foto van het aangespoelde lichaam van het Syrische jongetje Aylan Kurdi, op het strand van de Turkse plaats Bodrum. Opeens moest hij snikken. Hij bleek zelf een 3-jarig zoontje te hebben. Dat moment heeft een kiem voor mijn voorstelling gelegd. Ik zag ons zitten in die ivoren toren, uitkijkend over andere ministeries, rennend van deadline naar deadline, kin omhoog en borst vooruit – en ondertussen ook mensen die van binnen pijn voelden.’ In uw voorstelling moet u, werkend voor de Europese Commissie, het aantal verdronken asielzoekers optellen. Heeft u dat verzonnen? ‘Nee, dat was echt mijn taak! De eerste keer dat ik dat moest doen, staarde ik uit het raam om me in te beelden hoe die veertien mensen die ik had genoteerd, op zee waren verdronken. Zinloos natuurlijk, maar ik moest dat voor mezelf doen. De tweede keer was het al: o ja, dit moet gebeuren. Je went eraan, hoe absurd die taak ook was. ‘Toen het tegen Kerstmis liep, stelde ik mijn leidinggevende, een Italiaanse, voor om bij de kerstviering een minuut stilte te houden voor alle verdronken vluchtelingen. Ze kreeg enorm de slappe lach. ‘Djûke, dit gaat er echt nooit doorheen komen’, zei ze. Het was ongemakkelijk, ik stond achter mijn voorstel, maar zij kwam echt niet meer bij. Het was een lieve vrouw. Iedereen op die afdeling was overwerkt, er waren zo veel burn-outs. Ze koos ervoor te lachen, maar ik denk dat ze eigenlijk wilde huilen. ‘Om iets concreets voor vluchtelingen te doen, heb ik met andere trainees een filmavond in een asielzoekerscentrum in Molenbeek georganiseerd. Later heb ik een marathon gelopen waarvan de opbrengst naar een ngo voor vluchtelingen ging, en heb ik op Lesbos gewerkt. Ik heb het altijd verbijsterend gevonden dat collega’s tien jaar aan het migratiedossier konden werken, maar dat ze nog nooit bij een azc langs waren geweest.’ Wat maakte dat u uw carrière opgaf? ‘Op een gegeven moment zat ik bij de Permanente Vertegenwoordiging in Brussel, ik was daar ‘de ogen en oren’ van Nederland, met het dossier-Rusland en Oekraïne onder mijn hoede. Met een schok realiseerde ik me dat ik op de vraag waarom ik me daarmee bezighield, geneigd was te antwoorden: ‘Het kwam op mijn pad.’ Precies het antwoord dat mijn collega’s gaven toen ik ze had gevraagd waarom ze zich met migratie bezighielden. ‘Ik vroeg me af: wil ik ook zo iemand worden? De diplomatie biedt een prachtig carrièrepad en ik wilde mijn kansen niet zomaar vergooien, maar ik worstelde met de vraag of het diplomatieke werk wel echt bij me paste. Ik zag te weinig ruimte voor mijn idealisme en mijn creativiteit. ‘Je kunt in Brussel bepaalde dingen voor elkaar krijgen, zeker als je langer aan hetzelfde dossier werkt, maar het blijft binnen de marges van het Nederlandse belang, binnen de instructies van de regering. Daarbij bleef mijn idee voor een musical maar borrelen – overdag vertegenwoordigde ik Nederland, ’s avonds zat ik liedjes te schrijven.’ Voor die keuze betaalt u wel een prijs. ‘Collega’s met wie ik ben begonnen, zitten nu op mooie posten in het buitenland, terwijl ik nu een baantje in de horeca heb, dat is waar. Maar dat heb ik er graag voor over wanneer ik merk hoezeer mijn voorstelling mensen raakt. Ik heb ook op Buitenlandse Zaken gespeeld – het leidde tot tranen bij collega’s, ze herkenden alles, ook zichzelf. ‘Vorig jaar belandde ik in een existentiële crisis, toen mijn solovoorstelling nog niet was geboekt. Maand na maand zag ik mijn spaargeld afnemen, mijn relatie liep stuk, mijn jongerenwoning moest ik bijna uit. Ik zag aankomen dat ik op mijn 32ste weer bij mijn ouders zou moeten wonen, terwijl mijn vriendinnen huizen kochten. ‘Toen ben ik mezelf dagelijks gaan bemoedigen. ‘Kom op, zak niet weg in onzekerheid, je kan het, blijf mensen benaderen.’ Dat heeft me erg geholpen.    Mijn moeder heeft me duidelijk gemaakt dat werken in de horeca geen achteruitgang was. Voor mij voelde het aanvankelijk zo, want ik associeerde het met mijn studententijd. Maar zij zei: ‘Nee, dit is geen stap terug, dit stelt je juist in staat je droom waar te maken.’ ‘Dus wanneer ik nu tussen de vieze afwasspetters sta of met lastige klanten te maken heb, zeg ik tegen mezelf: ‘From Brussels to Broadway.’ Broadway, ja. Mijn jongere broer heeft me voorgehouden dat ik groot moet durven denken: ‘Dan kunnen mensen met je mee dromen’, zei hij. ‘En inderdaad, er zijn deuren voor me opengegaan. Ik mag nu op tournee met mijn solovoorstelling en tegelijkertijd ben ik bezig een team van professionals uit de musicalwereld samen te stellen voor mijn musical Borders. Die zal gaan over de evacuatie van Afghanen uit Kabul. Of het nu uiteindelijk lukt of niet, dat is niet eens het voornaamste. Alle zijpaden zijn voor mij even waardevol als die stip op de horizon.’</p>]]></description>
      <guid>https://www.volkskrant.nl/binnenland/collega-s-die-jaren-aan-het-migratiedossier-werkten-waren-nooit-bij-een-azc-geweest~bcbbf8e8/</guid>
      <pubDate>Fri, 14 Mar 2025 00:00:00 +0100</pubDate>
    </item>
    <item>
      <title><![CDATA[‘Als de Oekraïners de Russen niet kunnen tegenhouden, kan niemand het’]]></title>
      <description><![CDATA[<p>Na drie jaar intensieve bemoeienis met de oorlog is er één beeld dat schrijver Jaap Scholten ‘enorm en telkens weer’ blijft motiveren: ‘Ik zag het in 2022 op een tentoonstelling in Kyiv, met foto’s van een fotograaf die inmiddels door de Russen is vermoord. Je ziet een uitgemergeld jongetje voor een Oekraïens pantservoertuig. Zijn stadje in het oosten van het land is net van de Russen bevrijd. Hij kijkt zo intens blij. Ik heb zo met hem te doen. Die blik in zijn ogen, die gun ik alle Oekraïense kinderen.’ Op de dag na de Russische invasie in 2022 staat Scholten aan de grens van Oekraïne met Hongarije. In de vrieskou wacht hij op de Oekraïense familieleden van zijn Nederlandse nichtje: een jong echtpaar met drie kleine kinderen en een grootmoeder. Dagenlang staat hij met zijn auto klaar: ‘Ik sliep in een ranzig hotel, om me heen zag ik de totale wanhoop. Vanuit mijn ijskoude voeten voelde ik verslagenheid omhoogtrekken.’ Tot hij een jonge vrouw met rood haar uit een aftands bestelbusje ziet springen. Ze begint dekens aan vluchtelingen uit te delen: ‘Ze deelde barmhartigheid uit, in haar eentje deed ze de stemming omslaan van wanhoop naar hoop.’ Dan weet hij wat hem te doen staat: in actie komen. Hij besluit zich niet te richten op vluchtelingen, maar op het leger: ‘Ik wilde niet de symptomen, maar het probleem bestrijden: het Russische leger. Zolang dat door kon met bombarderen en steden aanvallen, zouden er vluchtelingen bijkomen. Om dat te stoppen, moet je de Oekraïense strijdkrachten helpen.’ Die gedachte legt de kiem voor Protect Ukraine, een vrijwilligersorganisatie die vier keer per jaar vanuit Nederland naar Oekraïense brigades rijdt. Hun konvooien leveren alles wat nodig is, op wapens na: terreinwagens, helmen, nachtkijkers, generatoren en ja, ook lijkzakken. De bijbehorende site protectukraine.nl heeft inmiddels ruim 5 miljoen euro aan donaties ontvangen. De vrijwilligers (waartoe hij ook zelf behoort) zijn geen ‘helden’, benadrukt Scholten, die voorzitter van de organisatie is: ‘De helden, dat zijn de mannen en vrouwen aan het front. Zij zijn bereid hun leven te geven voor vrijheid. Wij doen alleen maar wat in onze ogen moet worden gedaan.’ De draai die de Amerikaanse president Trump ten faveure van Rusland heeft gemaakt, vindt hij ‘gruwelijk voor de Oekraïners, maar ook voor ons. Het is een directe bedreiging van de wereldorde zoals we die in de afgelopen tachtig jaar hebben gekend’. Trumps houding tegenover Poetin stemt hem ‘somber, maar strijdbaar’, capitulatie is geen optie: ‘De Russen kunnen alles vernietigen, maar zullen nooit winnen. De Oekraïners zullen altijd doorvechten. Het is aan ons ze te steunen, onze vrijheid staat ook op het spel.’ Wat heeft u ertoe gebracht zich volledig voor Oekraïne in te zetten? ‘Dat begon bij het onderzoek dat ik deed voor mijn boek Kameraad Baron – Een reis door de verdwijnende wereld van de Transsylvaanse aristocratie. Vanaf 2008 kwam op mijn netvlies hoe essentieel een politiek systeem is – het kan mensen stimuleren tot het goede en ze op het goede pad houden. Maar ontbreekt zo’n systeem, dan dreigt het slechtste in de mens naar boven te komen. ‘Van Transsylvaanse aristocraten die onder het communisme alles waren kwijtgeraakt, leerde ik hoe sadistisch mensen kunnen worden wanneer ze moeten functioneren in een systeem gebaseerd op vernedering. Om het gevoel te behouden dat je ertoe doet, ga je anderen vernederen. ‘Een gravin die een uitreisvisum nodig had omdat haar vader op sterven lag, werd dat door de dienstdoende ambtenaar geweigerd, zonder opgaaf van reden. Het systeem stimuleert zo’n man anderen het signaal te geven: jij betekent helemaal niets. Onder Poetin is dit systeem van vernedering weer herrezen. Ik ben er bang voor, je moet het bevechten. ‘Kijk hoe het er in de Russische gevangenissen aan toe gaat. Foucault (Frans filosoof, 1926-1984, red.) zei dat je om een land te begrijpen het gevangenissysteem moet bestuderen. In Rusland worden gevangenen stelselmatig verkracht en gemarteld. De gevangenis vormt in Rusland voor iedere burger de ultieme dreiging. ‘Sinds 2003 woon ik in Hongarije, mijn vrouw is de dochter van een in 1956 voor de Russen gevluchte Hongaar. Aanvankelijk verbaasde ik me erover hoe paranoïde Hongaren over Russen spraken. Inmiddels zijn mij de ogen geopend over het Russische systeem en zijn intenties.’ Hoe ziet u die? ‘Poetin benadrukt voortdurend hoe superieur de Russen zijn ten opzichte van de rest van de mensheid. In zijn wereldbeeld wordt Europa bevolkt door pedofielen en gays, en worden onze kinderen gedwongen dat te worden. Met hulp van nazi’s wil Europa dat model naar Rusland brengen. ‘Het is te gek voor woorden, maar in het leugenpaleis van het Kremlin kan dit allemaal, net zoals volgens hem de jood Zelensky Oekraïense nazi’s aanvoert. Poetin schildert ons tegenover de Russen af als Untermenschen. Oekraïners ziet hij ook zo. Voor alle Europese volkeren hebben de Russen denigrerende termen – Nederlanders zijn planokoery, hasjrokers. ‘Wint hij deze oorlog, dan zijn de Baltische staten en Moldavië aan de beurt, daarna wij. ‘Onze problemen vandaag, jullie problemen morgen’, zei een Oekraïense vrijheidsstrijder tegen me. Ik vrees dat ze gelijk heeft. ‘De verovering van Europa is een idee dat ver teruggaat in de Russische geschiedenis. Al in de 19de eeuw signaleerde de Franse schrijver Astolphe de Custine dat de Russen Europa als een prooi zien. Daarom wakkeren ze onze onderlinge verdeeldheid aan, ook dat beschreef De Custine al. Dat is nog altijd actueel. ‘Bij Poetin zit een diepe behoefte aan revanche. De bewering van extreemrechtse partijen dat deze oorlog voortkomt uit de dreiging van de Navo voor Rusland, is totale bullshit. Rusland is er op uit Oekraïne, zijn cultuur en identiteit te vernietigen, zoals het dat eerder deed met tientallen omringende culturen en volkeren. ‘Poetin wil dat de Oekraïners zich onderwerpen en voor hem gaan vechten. De Russen hebben zo ook Tsjetsjenen en Syriërs al voor hen laten vechten. Verzet je je daartegen, dan wacht je de dood. Het is een door en door kwaadaardig, fascistisch systeem.’ Welk scenario ziet u voor zich, mocht Oekraïne verliezen? ‘Dan wacht het Oekraïense volk foltering en komen wij tegenover een gigantische legerovermacht te staan. Eind vorig jaar had Rusland 700 duizend man in Oekraïne. Als daar nog eens honderdduizenden Oekraïners bijkomen, kan Europa het vergeten. Dan kun je wel over geavanceerde wapensystemen beschikken, maar leg je het af tegen een tegenstander met brute mankracht en een enorme wapenproductie. ‘Dus er is niet alleen een moreel argument voor steun aan Oekraïne, maar ook een groot eigenbelang. Ik doe dit ook voor mijn kinderen en kleinkinderen. Al mijn hoop heb ik op de Oekraïners gevestigd. Als zij de Russen niet kunnen tegenhouden, kan niemand het. Je hebt geen idee welk geweld er dan op ons afkomt.’ Wat is uw ideaal? ‘Ik hoop dat Rusland zijn imperialistische droom laat varen en tot zelfinzicht komt, zoals Duitsland na de Tweede Wereldoorlog. Dat is nog een erg lange weg. Zeker als je weet hoeveel Russen Poetin steunen, vocaal of in stilte. Ik heb altijd van Russen gehouden, maar ik verafschuw het Russische systeem. Als burger heb je de keus tussen stilletjes in een hoekje zitten of de held spelen. ‘Zoals Navalny (oppositieleider, 1976-2024, red.), maar dat heeft hij met zijn leven moeten bekopen. Bar weinig Russen spreken zich uit tegen de oorlog, Navalny deed dat ook niet. Hij verzette zich tegen Poetin, maar niet tegen diens imperiale droom van een groot Russisch rijk. Die oude droom zit er bij velen diep in.’ Waar put u uit om deze strijd vol te houden? ‘Hoe langer ik me ermee bezighoud, des te meer mensen ik ken die ik niet in de steek wil laten. We keren met onze konvooien terug naar dezelfde brigades, ik heb er vrienden gemaakt. Je raakt er steeds dieper ingezogen. ‘Bovendien heb ik beloofd niet op te geven – aan mensen in Oekraïne, maar ook aan onze eigen mensen, tegen iedereen heb ik gezegd dat we doorgaan tot er een serieuze vrede is. Dus dat moet ik waarmaken, ook nu we veel minder hulp krijgen dan in het begin. Juist dan moet je doorgaan. ‘Waar ik kracht uithaal, is de onverzettelijkheid van de Oekraïners, hun stamina. Ik zie zó’n dapperheid dat ik er vanzelf ook dapper van word. Natuurlijk, er zitten rotte appels tussen de Oekraïners, zoals bij ieder volk. Maar wij komen vooral goede mensen tegen die bereid zijn zich op te offeren voor de gemeenschap en desnoods hun leven te geven. ‘Hun onderlinge solidariteit vind ik fantastisch. Wat grote indruk op mij heeft gemaakt, was een plechtigheid voor twee gesneuvelde soldaten in Lviv, in het westen van het land. Soldaten worden door de Oekraïners ‘onze jongens’ genoemd. Op het moment dat de begrafenisauto’s passeerden, gingen alle mensen op straat op één knie, ze stapten daarvoor uit hun auto’s. ‘Vanuit het besef dat ze zonder de soldaten verloren zijn. Dat zonder hen vrouwen worden verkracht, kinderen naar Rusland worden gestuurd en mannen worden gemarteld of gedood. In onze westerse bubbel kunnen we ons daar nauwelijks iets bij voorstellen – dat je vrijheid zo wordt bedreigd en dat je zo dankbaar moet zijn ten opzichte van ‘onze jongens’.’ Voorziet deze strijd voor u ook in een behoefte aan avontuur? ‘Voor mij begint het bij morele verontwaardiging en bij mijn aandrang onze manier van leven te willen beschermen, maar het avontuur is wat de boel feestelijk maakt. Voor elk konvooi ben ik opgewonden als een jachthond die ziet dat zijn baasje zijn laarzen aantrekt. ‘Tegelijk moet je je geen overdreven voorstelling van dat avontuur maken, ik ken inmiddels elk tankstation langs de Poolse snelweg. Wat ik het mooist vind, zijn de groepen waarmee we de konvooien vormen – meestal gaan we met tien voertuigen, dus een mannetje of twintig. ‘Ik heb geweldige vriendschappen gesloten. Er zit van alles bij, van filosofen tot automonteurs. Veel rugbyers ook, die mekkeren niet en schrikken niet van een luchtalarm. Zeikerds moeten lekker door de Kalverstraat blijven dwalen. ‘Het is geweldig zoiets samen te doen, er zit een ongelooflijke energie in zo’n groep. Als je ooit een keer mee wilt, moet je het zeggen. Natuurlijk, je loopt een zeker risico. Als je pech hebt, komt er een raket op je hoofd. Maar statistisch is die kans duizendmaal kleiner dan het risico op een verkeersongeluk. ‘Kijk, dat hele schrijverschap is eigenlijk behoorlijk onsympathiek, je bent enorm in je eentje met een boek bezig, heel egocentrisch. Dat is nu helemaal weg, ik ben niks anders dan een schakeltje in een groter geheel. Met zijn allen proberen we dit tot een goed einde te brengen. ‘Of dit mijn leven zin geeft? Dat klinkt me veel te stichtelijk, te groot. Je moet dit doen zonder na te denken over de uitkomst, dus ongeacht vrede of verlies. Dit moet niet een berekenend besluit zijn. Het gaat erom te doen wat er gedaan moet worden.’</p>]]></description>
      <guid>https://www.volkskrant.nl/binnenland/als-de-oekrainers-de-russen-niet-kunnen-tegenhouden-kan-niemand-het~b13310e1/</guid>
      <pubDate>Fri, 7 Mar 2025 00:00:00 +0100</pubDate>
    </item>
    <item>
      <title><![CDATA[‘Jongeren denken dat de wereld uit succes moet bestaan, voor negatieve emoties is geen ruimte’]]></title>
      <description><![CDATA[<p>Als 22-jarige weet ze twee studierichtingen te combineren met een stage van drie dagen per week, zes keer per week sporten en ’s nachts uitgaan. In haar omgeving dwingt ze daarmee nogal eens bewondering af: ‘Mensen keken tegen me op. Ik sliep maar vier uur per nacht om het allemaal te kunnen combineren.’  Dat lukt, tot op die middag in de sportschool waarop ze plots geen adem meer krijgt. Een paniekaanval dwingt haar vervolgens naar huis. Ze belandt in een spagaat: ‘Ik had niet meer de energie om door te gaan, maar kon ook niet stoppen. Dan zou mijn leven instorten.’ Voor psycholoog Iris Workum, inmiddels 31 jaar, volgt dan een tien maanden durende, wanhopig stemmende zoektocht langs hulpverlenende instanties in de ggz (geestelijke gezondheidszorg): ‘Ik moest mijn huisarts wekelijks bezoeken en iedere keer beloven dat ik er de volgende week nog zou zijn. Ik ben hem nog altijd dankbaar. Net als mijn vrienden, zonder hen zou ik er niet meer zijn geweest.’ Wat er in die tien maanden in de ggz misgaat? ‘Ik kreeg te maken met wachtlijsten en met instanties die zeiden mij niet te kunnen helpen. Voor de een was ik te suïcidaal, voor de ander niet suïcidaal genoeg.’  Ze ontmoet een psycholoog die haar niet kan behandelen, omdat ze een persoonlijkheidsstoornis ontbeert: ‘Dat was bij haar instituut een vereiste van de zorgverzekeraar. Die vrouw had tranen in haar ogen. ‘Ik wil je heel graag helpen, maar ik mag het niet doen’, zei ze.’ Pas bij de vijfde psycholoog (‘een zeer ervaren man die mij zag als mens met een probleem, niet als een probleem’) weet ze de weg omhoog te vinden. Ze vindt werk bij een debatcentrum. Wanneer dat in 2020 door corona stilvalt, reflecteert ze op wat haar is overkomen – in de voorbije jaren, maar ook in haar jeugd. ‘Het had nooit zover hoeven komen. Wat met mij is gebeurd, was te vermijden geweest’, concludeert ze. Het brengt haar tot de oprichting van de Transformers Community, die is gericht op het vroegtijdig helpen van jongeren met mentale problemen. In 2024 staat de stichting duizend jongeren bij, achthonderd online en tweehonderd met trainingen. Jongeren worden onder supervisie van ervaringsdeskundige mentoren met elkaar in contact gebracht – ze delen hun problemen en leren vaardigheden om zich in het leven staande te houden. Zelf had ze dat soort steun vroeger graag gehad: ‘Als ik eerder had geweten dat ik me niet voor mijn gedachten en gevoelens had hoeven schamen, was het allemaal niet zo uit de hand gelopen.’ Waar schaamde u zich voor? ‘Ik kom uit een gezin waarin mijn ouders weliswaar naar de emoties van mij en mijn zusje vroegen, maar zelf nooit hun gevoelens van verdriet of boosheid toonden. Daardoor lukte het niet me emotioneel met hen verbonden te voelen. Mijn vader werkte voor een Amerikaans bedrijf, hij was veel weg. Mijn moeder had een pedicurepraktijk aan huis, dus was er wel, maar schermde zich deels af. Als ze moest huilen, sloot ze zich op in de badkamer. Dat afschermen ben ik ook gaan doen. Toen onze kat overleed, stond ik als 10-jarige in de voorraadkast te huilen. ‘Ik blijf hier net zo lang staan  tot het weer over is’, dacht ik.   Ik kreeg vaak te horen dat ik ‘te gevoelig’ reageerde. Dat gaf me het gevoel dat ik eigenlijk niet goed was zoals ik was. ‘Ik begon niet alleen mijn emoties te onderdrukken, maar kreeg ook een laag zelfbeeld. In mijn puberteit kreeg ik steeds vaker het gevoel dat niets er meer toe deed. Daar sprak ik met niemand over. Als ik nu terugkijk, is het duidelijk voor me dat ik depressief was. Destijds vond ik vooral dat ik geen recht had op mijn gevoelens. ‘Ik ben nooit geslagen of misbruikt, heb een dak boven mijn hoofd, zit op het vwo, haal goede cijfers en heb veel vrienden, dus ik heb geen enkele reden me ongelukkig te voelen’, hield ik mezelf voor. Dat ik toch niet gelukkig was, verweet ik mezelf. Dat leidde tot een hang naar perfectie. ‘Als ik perfect ben, ga ik me gelukkig voelen’, werd mijn overtuiging. Ik deed er alles aan te verbloemen dat er iets mis met mij was en probeerde er voortdurend voor anderen te zijn.’ Heeft u het nooit met iemand besproken? ‘Ik herinner me op de middelbare school een gesprek met een vriendin die tegen me zei: ‘Als er iets is, dan mag je dat zeggen, hè?’ Ik antwoordde haar dat mijn problemen er niet toe deden, dat in andere landen kinderen doodgingen. Zij antwoordde: ‘Het is niet dat jij daarom geen gevoelens mag hebben.’ Maar tot een echt gesprek kwam het niet. Wanneer mensen mij de helpende hand reikten, sloeg ik die weg. Ik was bang dat mensen niets meer met me te maken wilden hebben als ik open over mijn gevoelens zou zijn.’ Wat niet het geval bleek, ontdekte u na uw paniekaanval? ‘Het tegendeel bleek inderdaad het geval. Vrienden vonden het fijn dat ik gelijkwaardig aan ze werd, toen ik mondjesmaat iets over mijn gevoel begon prijs te geven. In hun ogen werd ik eindelijk menselijk. Voor mij was dat een enorme mindfuck. Vanaf mijn 14de tot mijn 22ste had ik mezelf ervan overtuigd: ‘Als je dit laat zien, gaat iedereen bij je weg.’ In plaats daarvan kreeg ik juist hechtere vriendschappen. Die hebben me door de tien maanden die toen volgden heen geholpen. Maar vrienden zijn natuurlijk geen professionals. Ik had therapie nodig, er was te veel gebeurd.’ U had ook suïcidale gedachten. ‘Ik deed aan zelfbeschadiging, wat gezien wordt als een indicatie dat het echt serieus is. Toch kwam ik op een wachtlijst terecht. Ik had het gevoel van het kastje naar de muur te worden gestuurd, sommige psychologen waren alleen maar bezig een label te verzinnen, ik voelde me door hen niet als mens gezien. Na negen maanden kon ik niet meer verder. ‘Ik geef mezelf nog een week, dan ben ik er wel klaar mee’, bedacht ik. Juist toen kwam de juiste hulp.’ Waardoor ging het volgens u bijna mis? ‘Je hebt goede en slechte psychologen natuurlijk, maar ik maak niemand persoonlijk een verwijt, iedereen is op zich welwillend. In mijn ogen ligt het vooral aan een systeem dat al na een eerste gesprek aan een therapeut vraagt een label op iemand te plakken. De verzekeraar weet dan waar hij aan toe is, maar ik denk niet dat het de cliënt helpt. Eigenlijk kun je een diagnose pas stellen als je iemand kent en dat vergt tijd. Bovendien is de ggz overbelast. Tien jaar geleden waren er al wachtlijsten, dat is alleen maar erger geworden. Ook daarom geloof ik zo sterk in preventie. Dan kun je ervoor zorgen dat de zwaarste gevallen niet eerst op een wachtlijst terechtkomen, maar direct door de ggz worden geholpen. De selectie moet beter, niet alle hulpvragen zijn vragen voor de zorg.’ Wat bedoelt u daarmee? ‘Het probleem is dat jongeren denken dat de wereld uit geluk en succes moet bestaan, voor negatieve emoties is er dan geen ruimte meer. Maar die hebben net zozeer een functie als blijdschap en geluk. Onlangs sprak ik een jongen die erg verdrietig was, omdat zijn allereerste relatie uit was gegaan. Hij dacht dat hij depressief was en dus een psycholoog nodig had. Ik heb hem gezegd: ‘Met alle respect, dit voelt nu voor je alsof de wereld vergaat, maar je hebt gewoon verdriet. Op een gegeven moment is dat weer weg, ook al kun je je dat nu nog niet voorstellen.’ Bij zo iemand is er geen rol voor een therapeut. Meer dan vroeger problematiseren jongeren hun emoties en doen ze via TikTok aan zelfdiagnose. Dan concluderen ze dat ze autisme of ADHD hebben, of depressief zijn, en denken dus behoefte te hebben aan een therapeut.’ Zegt u nu dat het met mentale problemen bij jongeren wel meevalt? ‘De cijfers (CBS, Trimbos-instituut, red.) laten een stijging zien tot minimaal een half miljoen jongeren, dat kun je niet met wat meer openheid en zelfdiagnoses verklaren. Ik bedoel alleen te zeggen dat je ook aan andere vormen van hulpverlening kunt denken. Bij onze gemeenschap kunnen jongeren hun verhaal delen in een veilige omgeving, wat ze helpt vertrouwen in de omgang met anderen te krijgen – er wordt niet alleen gepraat, we vergroten ook hun vaardigheden om met ups en downs te leren omgaan. Of onze trainingen tot preventie leiden kun je niet weten, maar wel hebben we gemeten dat jongeren er een positiever zelfbeeld door krijgen en dat hun mentale veerkracht toeneemt. Dat is aantoonbaar, dus is het aannemelijk dat we een bijdrage leveren aan het voorkomen van grotere mentale problemen.’ Hoe verklaart u die toename van mentale gezondheidsproblemen bij jongeren? ‘Onze psychologische basisbehoeften zijn verbinding en autonomie – je wilt met anderen in contact zijn en je wilt je lot in eigen hand kunnen nemen. Beide aspecten staan onder druk. Jongeren verwarren communicatie vaak met verbinding. Veel berichten met iemand uitwisselen op een dag betekent nog niet dat je bent verbonden, dat hangt af van de kwaliteit van de communicatie. Wat we vaak aan het einde van een training te horen krijgen is: ‘O, nu weet ik wat verbinding echt is.’ ‘Tegelijkertijd is onze behoefte aan autonomie in het gedrang gekomen, omdat jongeren niet zien hoe zij invloed kunnen hebben op de grote problemen van deze tijd, zoals klimaatverandering, oorlog en politieke ontwikkelingen. Als dat raakt aan je gevoel van vrijheid om je eigen leven in te kunnen richten, je eigen keuzen te maken, dan wordt het zwaar, zeker als dat boven op een gevoel van een gebrek aan verbinding komt. Dat betekent nog niet meteen dat iemand ook depressief wordt, maar deze maatschappelijke ontwikkelingen maken jongeren wel kwetsbaar.’ Wat wilt u daar tegenoverstellen? ‘Wat we nodig hebben zijn nieuwe gemeenschappen. Vroeger waren er de zuilen, daar moet iets voor in de plaats komen, we blijven tenslotte gemeenschapsmensen. Daarom hebben we onszelf ook Transformers Community genoemd. Ik hoop dat het een beweging wordt van mensen die elkaar helpen – niet alleen op mentaal vlak, maar breder. Mijn ideaal is dat het een gemeenschap wordt die impact wil hebben, wil bijdragen aan een betere wereld. Als dat lukt, kunnen wij ons als organisatie opheffen en kan de gemeenschap op eigen kracht verder. ‘Transformatie begint altijd bij een beweging van binnen naar buiten. Bij ons kunnen jongeren allereerst een warm bad ervaren, in de vorm van verbinding met lotgenoten. Daarna ontstaat er ruimte voor: welk leven wil ik leiden, wat is voor mij ten diepste belangrijk? In een wereld met zoveel ruis is dat lastig scherp te krijgen. Vandaar dat in onze programma’s zingeving de rode draad vormt. Heb je eenmaal het idee hoe je wilt bijdragen, dan vergroot je daarmee niet alleen je mentale veerkracht, maar help je ook de wereld.’</p>]]></description>
      <guid>https://www.volkskrant.nl/binnenland/jongeren-denken-dat-de-wereld-uit-succes-moet-bestaan-voor-negatieve-emoties-is-geen-ruimte~b5f4075e/</guid>
      <pubDate>Fri, 28 Feb 2025 00:00:00 +0100</pubDate>
    </item>
    <item>
      <title><![CDATA[‘Door ‘echte prijzen’ te berekenen, kunnen we sociaal onrecht bestrijden’]]></title>
      <description><![CDATA[<p>Toen Michel Scholte als 18-jarige scholier door Ghana reisde, belandde hij in een positie die hij als ‘onverdraaglijk’ ervoer: ‘Plots was ik degene die een vanzelfsprekend recht leek te hebben om zichzelf te manifesteren, naar wie werd geluisterd. Dorpsoudsten waren geïnteresseerd in mijn mening, een jochie met een sportbroekje en op sandalen. Uitsluitend vanwege mijn huidskleur. Het was precies omgekeerd aan wat ik in mijn kindertijd had ervaren.’ Scholte, inmiddels 38 jaar, behoort tijdens zijn jeugd in Zeist bepaald niet tot de elite. Op de antroposofische Vrije School weet hij zich omringd door veelal welgestelde kinderen, maar zelf is hij de zoon van een alleenstaande moeder. Die staat er met drie kinderen alleen voor, sinds de scheiding van haar man, een vrachtwagenchauffeur. Zijn moeder is journalist: ‘Bij ons thuis stond altijd de scanner van de brandweer en de politie aan. Met mijn moeder scheurden we mee naar brandjes, een oppas kon ze zich zelden veroorloven – een foto en een stukje leverden een paar tientjes op.  We leidden een heel ander leven dan andere kinderen.’ Waren ze arm? ‘Ik noem het relatief gedepriveerd. Van mijn moeder leerde ik: in Afrika, daar is echt armoede.’ Van de materiële gebreken heeft hij weinig last, wel van het verschil met rijkere mensen: ‘Dat ervoer ik vaak als intimiderend en denigrerend. Zij vonden het vanzelfsprekend zich te mogen manifesteren, voelden zich comfortabel in een winkel of café. Voor mij waren dat juist sterk vervreemdende omgevingen.’ Als hij zich in Ghana zelf ineens in de geprivilegieerde positie bevindt, is dat een schok. En zo ervaart hij ook het lot van de Ghanese boeren: ‘Die waren aan het overleven, ze kregen nauwelijks betaald voor hun cacao. Ze leverden het in bij verzamelstationnetjes, waarna multinationals het verscheepten naar Europa, er dure repen chocola van maakten die bij ons in winkels kwamen te liggen. Het klopte voor mij totaal niet, ik vond het niet menswaardig.’ Een levenslange missie was geboren. In 2011 richt Scholte samen met zijn boezemvriend Adrian de Groot Ruiz de sociale onderneming True Price op, bedoeld om de ‘echte prijzen’ voor producten tot stand te brengen: ‘De kosten van waardige lonen én de milieukosten behoren in prijzen te worden verwerkt.’  Ze bedenken een methode voor de berekening daarvan – een van hun eerste klanten is chocolademerk Tony Chocolonely. In 2018 volgt de oprichting van hun Impact Institute, dat de ‘echte winst’ van bedrijven wil berekenen: ‘We brengen zowel de positieve als negatieve effecten van bedrijven in kaart.’  Bedrijven staan ervoor open, nu een Europese richtlijn hen verplicht tot rapportage over hun duurzaamheidsimpact. Scholtes Impact Institute telt inmiddels zestig medewerkers. Voor hem maakt het, net als True Price, deel uit van een beweging die ‘waardigheid en duurzaamheid in de komende decennia wil verankeren’. Komt uw sociaal engagement voort uit de relatieve armoede in uw jeugd? ‘Wat uit mezelf komt en wat door de omstandigheden is bepaald, weet ik niet precies. Maar het is wel zo dat ik al vroeg heb gezien dat we een wrede wereld hebben opgetuigd voor mensen die niet mee kunnen komen. Die daarvoor de cognitieve, sociale of emotionele vaardigheden ontberen, die geen belastingformulier weten in te vullen en dwangbevelen krijgen. ‘Er zijn in Nederland zo’n 300 duizend mensen die tot de groep van werkende armen behoren – in onze individualistische samenleving zijn die echt aan de wolven overgeleverd. Ik behoor tot de mensen die kunnen navoelen hoe het is niets voor te stellen in een systeem waar het vooral om de knikkers gaat. Voor die mensen wil ik een superwarme overheidsdeken. Voor mensen die het al goed hebben ben ik harder, die moeten zichzelf wel kunnen redden.’ ‘Waar mijn jeugd zeker toe heeft geleid, is dat ik eerder dan mijn leeftijdsgenootjes in een volwassen leven ben beland. Mijn moeder moest altijd keihard werken, als kinderen waren wij vaak op onszelf aangewezen, als oudste zoon voelde ik extra verantwoordelijkheid. Op school was ik een soort Pietje Bell, een held van me. Ik was brutaal en dominant, kreeg snel de lachers op mijn hand. ‘Maar ik zat ook vol boosheid en verongelijktheid, omdat ik dagelijks voelde hoe er op ons werd neergekeken. Toen ik in Amsterdam ging studeren, had ik een enorme geldingsdrang – ik wilde het meest belezen van iedereen zijn, me onderscheiden. Mijn andere held was Spider-Man (superheld uit de Marvel-stripboeken, red.) met zijn adagium ‘with great power comes great responsibility’. Met zijn superkracht wil hij de wereld redden, dat wilde ik ook.’ Welke vertaling kreeg dat in uw studententijd? ‘Dat was een moeilijke tijd, omdat ik weinig aansluiting bij mijn medestudenten had. Ik vond het waanzinnig: zoveel intellectueel kapitaal bij elkaar en dan vooral zuipen. ‘Wat is dit voor gekkigheid?’, vroeg ik me af. Ik wilde daar iets authentieks tegenoverstellen en richtte de stichting Driemiljoen op, waarmee we het festival Studentenhaver hebben georganiseerd. Dat was een viering van de diversiteit, bedoeld voor studenten die door een handicap niet goed mee konden komen.’ ‘Waar ik in die tijd erg mee worstelde, was de tragiek van het engagement. Om iets goeds te doen, heb je een geldstroom en een instrument zoals een stichting nodig. Je moet een organisatie optuigen, en voor je het weet wordt die een doel op zichzelf, een bureaucratie die moet worden gemanaged. Daarmee gaat ook iets van de ziel van het initiatief verloren, het is een vorm van ontmenselijking. Daar tilde ik zwaar aan, dat je zelf moest ontmenselijken om succesvol ontmenselijking tegen te gaan. Inmiddels heb ik geleerd dat dit een prijs is die je moet betalen. Destijds voelde het voor mij als een gevangenis.’ Hoe bent u daar uitgekomen? ‘Voor mij was de ontmoeting met Adrian de Groot Ruiz erg belangrijk, ik vind hem een van de beste economen van ons land. In 2010 zaten we allebei bij Worldconnectors, destijds een club van topambtenaren, senatoren, managers, vakbondsmensen en maatschappelijk geëngageerde jongeren zoals ik, die zich bezighielden met de VN-doelstellingen over duurzaamheid. Ruud Lubbers was de voorman. Ik vond het geweldig daar als jonkie bij te mogen zijn. Met knikkende knieën zat ik alles op te pennen. Daar is het idee ontstaan voor True Price. Adrian en ik dachten allebei: dit is zo groot, hier moeten we alles voor opzij zetten.’ Wat sprak u zo aan? ‘Je hebt het over iets zo fundamenteels. Prijzen kun je zien als de stille dirigenten van ons leven. Het is een misvatting te denken dat ze alleen maar de uitkomst zijn van een ‘onzichtbare hand’ die vraag en aanbod bij elkaar brengt. Er spelen allerlei factoren: fiscale en monetaire prikkels, culturele invloeden. Kijk bijvoorbeeld maar naar hoeveel Nederlanders bereid zijn te betalen voor de bol deeg die we oliebol noemen. ‘Maar de prijs van een product kun je ook op zo’n manier bepalen dat het goede in de wereld tot stand komt; je kunt er sociaal onrecht mee bestrijden of de klimaatstrijd mee aangaan. Daarom zijn we een universeel geldende standaard voor ‘echte prijzen’ gaan ontwikkelen waarin de maatschappelijke kosten en de milieukosten worden meegewogen.’ Hoe worden daarmee misstanden aangepakt? ‘Neem slavernij. Onbetaalde arbeid is in ons economisch systeem erg lucratief. Daarom zijn er wereldwijd nog altijd meer dan 45 miljoen tot slaaf gemaakten. Producenten zijn daardoor in staat zeer goedkope producten te maken. Dat zou onmogelijk zijn wanneer de maatschappelijke kosten van uitbuiting in de prijs zouden zijn doorberekend. ‘Ook zoiets als ontbossing zou je kunnen tegengaan: door de milieukosten in de prijs te verwerken. Nu is dat niet zo, en kan die aanslag op de natuur vrijwel ongestoord plaatsvinden. Door bij niet-duurzame producten de maatschappelijke kosten in rekening te brengen, worden duurzame producten relatief goedkoper. ‘Echte prijzen’ berekenen heeft dus grote praktische gevolgen – je rekent af voor milieukosten en zet een hekwerk om waardige lonen.’ Kunt u een concreet voorbeeld geven? ‘Bij Tony Chocolonely hebben we berekend dat zij weliswaar aanzienlijk beter waren dan andere producenten, maar er toch een tekort van anderhalf miljoen euro was voor een waardig inkomen van hun boeren. Het bedrijf heeft dat deels voor eigen rekening genomen, maar ook de prijs per reep verhoogd. Hun klanten bleken bereid die verhoging te betalen. ‘Daarna zijn we naar grote cacaoproducenten gestapt, maar die lachten ons weg. Zij kozen ervoor armoede in stand te houden. Maar de wal gaat het schip keren, boeren verdienen straks zo weinig dat ze stoppen met cacao verbouwen.    Bij luxere producten zoals koffie en thee zijn consumenten eerder bereid meer te betalen voor verantwoorde productie. ‘Bij allerlei basisgoederen zijn consumenten dat veel minder. Wat mij wel hoopvol stemt, is dat grote organisaties als de Belastingdienst en de Triodos Bank inmiddels aansturen op ‘echte prijzen’ bij de aanbesteding van hun catering. Wij helpen cateringbedrijven bij de berekening daarvan.’ Wat zou de overheid kunnen betekenen voor echte prijzen? ‘Als overheid moet je streven naar prijsmeesterschap. Nu kan allerlei schadelijk gedrag ongestoord plaatsvinden. De overheid maakt zich daar zelf ook schuldig aan. Door de gaswinning in Groningen zijn duizenden woningen en gezinnen geruïneerd. Die maatschappelijke kosten zaten niet in de prijs, er werd uitsluitend aan het goedkope gas gedacht – de rekening betalen we nu alsnog. ‘Europees maken we nu dezelfde fout met fracking-gas uit de VS. Voor de winning worden enorme milieukosten gemaakt, maar die zitten ook nu niet in de prijs. Met het kopen van dat te goedkope gas zetten we een rem op eigen investeringen in alternatieven als geothermie. Je zou willen dat Europa met heffingen aanstuurt op de echte prijs voor dat Amerikaanse gas, dat versta ik onder prijsmeesterschap. In plaats daarvan zie je Europese overheden als meikevers op hun rug liggen spartelen.’ Bent u tevreden over wat u sinds 2011 heeft bereikt? ‘Allereerst ben ik tevreden over de standaard voor de berekening van echte prijzen die we hebben weten neer te zetten. Met het Impact Institute helpen we allerlei bedrijven om met onze software Europees vastgelegde duurzaamheidsdoelen te bereiken, daar ben ik ook tevreden over. ‘Met echte prijzen zou ik liever verder zijn. We ontmoeten ook weerstand, zoals de kritiek dat wat wij doen niet goed zou zijn voor ‘de gewone man’, als die meer voor zijn producten zou moeten betalen. Die kritiek raakt me persoonlijk – voor mij was een sociale huurwoning een villa en de Wibra de Prada Store. Ik kan me echt boos maken over de kortzichtigheid van die redenering. ‘Met echte prijzen komen we juist op voor waardige lonen voor gewone mensen overal ter wereld – de bedoeling is de potentie van de mensheid tot wasdom te laten komen. In mijn ogen is er geen betere tijd om op aarde te leven dan deze tijd, als je kijkt naar alle welvaart en alle mogelijkheden. Alleen zitten we met een economisch systeem dat enorm veel ongelijkheid voortbrengt, waardoor absoluut niet ieders potentie wordt benut. Ik voel me onderdeel van een beweging die dat radicaal wil veranderen.’</p>]]></description>
      <guid>https://www.volkskrant.nl/binnenland/door-echte-prijzen-te-berekenen-kunnen-we-sociaal-onrecht-bestrijden~bb59a44e3/</guid>
      <pubDate>Fri, 21 Feb 2025 00:00:00 +0100</pubDate>
    </item>
  </channel>
</rss>
