<?xml version="1.0" encoding="utf-8"?>
<rss version="2.0">
  <channel>
    <title><![CDATA[Fokke Obbema]]></title>
    <link>https://www.volkskrant.nl/auteur/fokke-obbema</link>
    <description><![CDATA[Fokke Obbema]]></description>
    <item>
      <title><![CDATA[‘Cardiologen moeten meer lef tonen, de machocultuur is nog altijd niet verdwenen’]]></title>
      <description><![CDATA[<p>‘Ik heb vrouwen uitgelachen, ik heb hun verhalen gebagatelliseerd. ‘U heeft geen hartklachten, hoor’, dat soort opmerkingen heb ik wel gemaakt. Daar schaam ik me nog altijd voor. Tijdens mijn opleiding zei ik iets dergelijks tegen een vrouw die een week later naar het ziekenhuis werd gebracht waar ze tijdens een reanimatie overleed. Daar heb ik weken slecht van geslapen. Ik wist dat ik iets had gemist, maar ik had geen idee wat dat kon zijn.’ Tot een kritische kijk op zichzelf blijkt de 69-jarige Angela Maas volop bereid. Drie jaar na haar pensionering is ze nog altijd actief als cardioloog. Ze ziet weliswaar geen patiënten meer, ‘maar ik moet nog vijf hoofdstukken voor vijf boeken schrijven’. Sinds 1991 vormen hart- en vaatziekten bij vrouwen haar specialisatie, wat tot een proefschrift, tal van publicaties en een hoogleraarschap in Nijmegen heeft geleid. Dat stemt haar tevreden, maar aan de positie van vrouwen is in haar ogen te weinig verbeterd. ‘Waarom vrouwen nog steeds op achterstand staan’, luidt de ondertitel van haar vorig jaar verschenen boek De gezondheidskloof, geschreven met journalist Els Quaegebeur. In de eerste vijftien jaar van haar specialisatie voerde ze een eenzame strijd. ‘Ik was vanaf 1991 een roepende in de woestijn, maar heb mezelf ook in die positie gemanoeuvreerd. Ik heb onvoldoende geprobeerd medestanders te krijgen’, merkt ze – opnieuw zelfkritisch – op. In de afgelopen twintig jaar is de positie van vrouwelijke patiënten wel verbeterd, met dank vooral aan hun toegenomen mondigheid, voortschrijdend wetenschappelijk inzicht en beeldtechnieken die de specifieke hartproblemen van vrouwen zichtbaar kunnen maken. Ook het toenemende aantal vrouwelijke cardiologen én meer vrouwen in de farmaceutische industrie hebben geholpen, maar nog altijd ‘is er een achterstand in de kwaliteit van de zorg ten opzichte van mannen’. Maas noemt zichzelf ‘cardiofeminist’, een eigen vondst: ‘Als je de term googelt, kom je alleen bij mij uit, dus wat dat betreft ben ik nog altijd een beetje eenzaam’, zegt ze met een glimlach, in haar statige herenhuis in Apeldoorn. Haar belangstelling voor de geneeskunde voert ze terug op haar vader, die in Utrecht een huisartsenpraktijk had. Die praktijk was aan huis, waardoor ‘er dag en nacht bij ons werd aangebeld’. Waar haar drie zussen en broer vooral een aversie tegen de praktijk voelden, ging de jonge Angela met haar vader (‘ik was dol op hem’) mee visites rijden: ‘We kwamen bij Turkse gastarbeiders die in grote huizen met tientallen bij elkaar sliepen, bij bejaarden in hun tehuizen en bij studenten in hun flats. Als achtjarige vond ik het allemaal even spannend.’ Als middelbare scholier raakt ze aan het begin van de jaren zeventig in de ban van de vrouwenstrijd: ‘Ik las de complete feministische bibliotheek, van Anja Meulenbelt tot Simone de Beauvoir.’ Van het studentencorps moet ze tijdens haar Groningse studietijd niets hebben (‘net als een groot deel van mijn generatie’), wel wordt ze lid van een ‘Fem-Soc-groep’, een onderdeel van de socialistische vrouwenbeweging. Wanneer ze eind jaren zeventig aan haar opleiding tot cardioloog begint, weet ze zich alsnog door leden van het studentencorps omringd. Begon u met idealen aan uw opleiding? ‘Zeker! Tegen het einde van mijn studie stelde ik mezelf geregeld de vraag: wat voor dokter wil ik worden? Dat hield me vooral bezig tijdens een maandenlange trektocht door Griekenland. Die deed ik in mijn eentje, dan kom je jezelf wel tegen. Ik herinner me hoe ik met Pasen op een muurtje zat te huilen, toen een oud mannetje naar me toekwam. Kom maar mee, zei hij. Hij maakte een bed voor me op, zette water en wat vijgen neer en ging zelf elders slapen. Na enkele dagen was ik tot rust gekomen en kon ik verder. Dat leerde me dat het contact van mens tot mens het belangrijkst is. Het gaf me antwoord op de vraag wat voor arts ik wilde worden. Ik bedacht dat ik er vooral wilde zijn voor mijn kwetsbare medemens, wat een patiënt per definitie is. Zoals dat oude mannetje er voor mij was geweest. Gaandeweg heb ik ondervonden dat je ook professionele afstand tot patiënten nodig hebt om je werk te kunnen doen. Hel je te veel over naar het medemenselijke, dan hou je het niet vol, is mijn ervaring. Je moet dus wel iets van je medemenselijkheid verliezen. Ik heb dit altijd als een enorm spanningsveld ervaren.’ U kwam uit de feministische hoek en moest samenwerken met corporale cardiologen. Hoe pakte dat uit? ‘Om me in hun wereld te handhaven heb ik me moeten aanpassen. Ik werd netter: spijkerbroek uit, rokje aan, een keurig meisje. Er waren acht opleidingsplekken, ik was de enige vrouw, dat maakte kwetsbaar. Er overheerste een machocultuur. De cardiologie is een vakgebied waarin veel geld en prestige omgaat, anders dan bijvoorbeeld de gynaecologie. Het trekt mannen die graag hoog op de apenrots zitten en die het bepaald niet gaat om het medemenselijke contact dat mij voor ogen stond, ze willen vooral klussen klaren. Tegenover patiënten is hun houding: je moet vooral niet met ze meehuilen. Vrouwen werden vaak als lastig gezien vanwege hun vage klachten. Er werden harde, seksistische grappen over ze gemaakt. ‘Die moet eens een goede beurt krijgen, dan piept ze wel anders’, dat soort uitspraken. Ik lachte dan mee, als een boer met kiespijn. Alles om maar om niet uit de boot te vallen.’ Waren de klachten van vrouwen inderdaad vaag? ‘Het probleem was dat hun symptomen niet beantwoordden aan wat er in onze handboeken stond beschreven. We hadden geleerd: hartklachten doen zich voor bij inspanning, bijvoorbeeld als je in de ochtend sneeuw ruimt en spanning op de borst voelt. Maar vrouwen zeiden vaak: ik voel het midden in de nacht of als ik een vervelend telefoontje krijg. Dan wuifden wij dat weg: ‘Oh, maar dat zijn geen hartklachten, dat zit tussen de oren, dat is stress. Misschien moet u eens naar een psycholoog’. Inmiddels weten we dat hartklachten bij vrouwen veel vaker door stress worden veroorzaakt. Een ander verschil met mannen is dat vrouwen tussen 40 en 70 jaar vaker last hebben van vaatkrampen dan van vernauwingen van bloedvaten. Dat wisten we toen nog niet, dus spanden we ons zeer in om met hartkatheterisaties vernauwingen te vinden. Als die er niet waren, voelden we ons bij de neus genomen. We raakten dan vaak bozig en gefrustreerd, we lachten vrouwelijke patiënten uit.’ Waardoor bent u er anders naar gaan kijken? ‘In 1991 kreeg ik een assertieve dame van in de zestig in mijn spreekkamer die ik de deur uit wilde werken, omdat ik niks bij haar had kunnen vinden: ‘Doet u het maar wat rustiger aan’, zei ik, wat een kletsverhaal was, ik stond gewoon met lege handen. Toen werd zij ontzettend kwaad, sloeg keihard op mijn bureau en riep: ‘Ik heb pijn op mijn borst en wil weten wat er aan de hand is’. Ik schrok enorm en bedacht naderhand: ‘Ik kan toch niet de rest van mijn loopbaan tegen al die vrouwen met kletsverhalen blijven aankomen’. Toen ben ik gaan zoeken. Toevallig bleken er net twee artikelen over hartproblemen van vrouwen in The New England Journal of Medicine te zijn verschenen. Vanaf dat moment werd ik in het land der blinden Koning eenoog.’ Hoe reageerden uw collega’s? ‘Mannelijke cardiologen zagen het vooral als mijn hobby. Zij vonden dotteren veel spannender, omdat je daarmee de doorbloeding van het hart verbetert. Of pacemakers inbrengen om een traag hart weer aan de gang te krijgen. Dat is natuurlijk ook machtig, daar spraken ze liever over dan over vrouwenklachten. Gelukkig kreeg ik internationaal wel steun. In de Verenigde Staten, Groot-Brittannië en Zweden trof ik vrouwen die ook pionierden en zich eveneens niet begrepen voelden. In 2000 bezocht ik in Canada een eerste wereldcongres over cardiologie voor vrouwen, dat was voor mij echt een walhalla. Terug in Zwolle, waar ik toen in het ziekenhuis werkte, stelde ik een apart vrouwenspreekuur voor. ‘Doe dat maar op onze buitenpoli in Kampen’, kreeg ik te horen. Ik kreeg ook van huisartsen veel tegenwind, die vonden het maar een hype. Bij hen zat ingebakken dat hart- en vaatziekten iets voor mannen was. Vrouwelijke patiënten die hun cholesterolniveau wilden weten, kregen als antwoord: dat hoeft bij jullie niet.’ Waardoor is die houding veranderd? ‘Dankzij internet werd het voor vrouwelijke patiënten mogelijk zich te informeren, waardoor ze gerichte vragen aan huisartsen en cardiologen konden stellen. Werden ze dan niet serieus genomen, dan zochten ze de media op of dienden ze klachten in bij ziekenhuizen. Door die toegenomen mondigheid werd de beroepsgroep gedwongen in beweging te komen. Hoe groot de interesse van vrouwen voor hun hartproblemen was, bleek me in 2003 toen ik in het lokale krantje van Kampen een oproep plaatste; vrouwen konden hun cholesterol en bloeddruk bij onze buitenpoli laten meten. Om acht uur ’s ochtends zouden we opengaan, om zeven uur stond het plein al vol. Er kwamen maar liefst zevenhonderd vrouwen opdagen, terwijl wij met zijn drieën waren. Chaos natuurlijk, maar vanaf die dag is die poli als een trein gaan lopen.’ Wordt de vrouwelijke patiënt inmiddels serieus genomen? ‘Een cardioloog uit het bestuur van de beroepsgroep zei vorig jaar tegen me: ‘We hebben ons altijd voor vrouwen geïnteresseerd’. Nou, was het maar waar. De machocultuur is nog altijd niet verdwenen, ook al maken vrouwen inmiddels 40 procent van alle cardiologen uit. Het zijn nog altijd de haantjes die de machtsposities bekleden: van de afdelingshoofden bij ziekenhuizen is er niet één vrouw; van de hoogleraren is het 8 procent en het aantal vrouwelijke opleiders is minder dan 10 procent. Ook in de kwaliteit van de zorg is er nog altijd een achterstand. Terwijl het dotteren – dat vooral bij mannen gebeurt – is uitgekristalliseerd, hebben we nog geen optimale medicijnstrategie voor de vaatspasmes die bij vrouwen vooral voorkomen.’ ‘Bovendien vrees ik een achteruitgang, nu de regering van Trump studies met ‘gender’ als onderwerp verdacht maakt. Met name farmaceutische bedrijven zouden wel eens bang kunnen worden in dit soort onderzoek te investeren. Ook de integriteit van wetenschappelijke tijdschriften staat op het spel door deze politieke druk. Als cardiologen zullen we lef moeten tonen om te voorkomen dat zaken worden teruggedraaid.’ Is dat een reëel gevaar? ‘Ik ben bang van wel, als we niet activistischer worden. Gelukkig zijn er ook serieuze tegenkrachten. In Europa moeten onderzoeksvoorstellen juist aan gender aandacht besteden, anders worden ze van tafel geveegd. Hopelijk wordt ‘sekse en gender’ een vast onderdeel van cardiologische opleidingen, ik vind het beschamend dat dat nog niet zo is. Het is een serieus vakgebied, iedere cardioloog moet het belang ervan worden ingepeperd. Wat ik nog altijd in ons vak mis, is dat cardiologen tijd nemen voor reflectie op hun werk. Iedereen stoomt maar door in de waan van de dag, ondertussen klagen de patiënten dat ze zich te weinig gezien en gehoord voelen. Ik besef dat ik op dat vlak ook ben tekortgeschoten. Hopelijk gaan de komende generaties daarin verandering brengen.’</p>]]></description>
      <guid>https://www.volkskrant.nl/binnenland/cardiologen-moeten-meer-lef-tonen-de-machocultuur-is-nog-altijd-niet-verdwenen~b174dd3d/</guid>
      <pubDate>Fri, 19 Sep 2025 00:00:00 +0200</pubDate>
    </item>
    <item>
      <title><![CDATA[‘Ik heb geroken wat armoede betekent, daaraan wil je wat doen’]]></title>
      <description><![CDATA[<p>‘Wil je iets aan onrecht en conflicten in de wereld doen, dan moet je eropaf. Dat heeft mijn vader me voorgeleefd en dat ben ik zelf ook gaan doen – je moet ter plekke zijn en naar mensen luisteren.’ Dus fietst Jeroen de Lange, wanneer hij kabinetschef van de gemeentesecretaris onder de Amsterdamse burgemeester Job Cohen is, daags na de moord op Theo van Gogh in 2004 naar de buurt van diens moordenaar Mohammed B. ‘om te horen waar de haat vandaan komt’. De volgende dag repareert hij in zijn overall samen met jonge moslims fietsen, terwijl zij hem vertellen over hun grieven, zoals discriminatie en het neerkijken op hun godsdienst. Hun verhalen dragen bij aan zijn ideeën over wat Amsterdam te doen staat, met het gemeentelijke actieplan ‘Wij Amsterdammers’ tot gevolg. Inspiratie daarvoor put hij ook uit zijn eerdere werk als diplomaat in Rwanda. Daar arriveert hij in 2001, zeven jaar na de genocide van de Hutu’s op de Tutsi’s. Beide bevolkingsgroepen, nog vervuld van verdriet en haat, moeten het weer met elkaar zien te rooien. ‘Na de genocide was het vooral zaak de onderlinge spanningen, de polarisatie, te verminderen. Na de moord op Van Gogh drong de parallel met Rwanda zich bij me op. Ook in Amsterdam namen na een geweldsuitbarsting de spanningen in de stad toe, de conflictdynamiek was vergelijkbaar.’ Het kweken van begrip tussen bevolkingsgroepen en het streven naar internationale solidariteit lopen als een rode draad door zijn leven. Hij is afkomstig uit een Brabants gezin, waarvan de ouders, beiden werkzaam in het onderwijs, actief in de vredesbeweging zijn en tot de progressieve vleugel van de katholieke kerk behoren. In de jaren zeventig hangt zijn ouderlijk huis vol met politiek getinte posters, tegen kernwapens en voor de PPR. Als jochie loopt hij met zijn ouders mee in een Vietnam-demonstratie. Als middelbare scholier zet hij zijn eerste eigen schreden op het pad van maatschappelijke betrokkenheid, wanneer hij, midden in de Koude Oorlog, met medescholieren een reis naar Oost-Duitse leeftijdgenoten organiseert. Het is een poging om aan de ontspanning tussen burgers in Oost en West bij te dragen. ‘We kwamen erachter dat die Oost-Duitse jongeren niet veel anders in hun leven wilden dan wat wij wilden.’ Met zijn studiekeuzen, ontwikkelingseconomie en internationaal recht, hoopt hij eveneens ‘een betere wereld’ dichterbij te brengen. Concreet krijgt dat vorm bij vredesorganisatie Pax. ‘Eropaf’ betekent dan reizen naar Israël en landen in Oost-Europa organiseren met als doel ‘het maatschappelijk middenveld in die landen te steunen’. Tot verrassing van zijn omgeving verruilt hij die ‘burgerdiplomatie’ voor de echte diplomatie, via het diplomatenklasje van Buitenlandse Zaken: ‘Mijn vrienden vonden dat een grote grap, ze zagen mij als een activist. Maar ik wilde proberen dingen van binnenuit te veranderen’. Na zijn jaren in Rwanda en op het Amsterdamse stadhuis volgen vanaf 2006 vier jaren in Oeganda – eerst als diplomaat, later voor de Wereldbank. In die laatste rol komt hij in aanraking met het thema dat hem in de afgelopen tien jaar heeft beziggehouden: armoedebestrijding. In 2015 begint hij 100Weeks, een niet-gouvernementele organisatie waar de inmiddels 56-jarige De Lange in de afgelopen jaren aanzienlijk meer tijd aan heeft besteed dan aan het advieswerk dat hij vanaf zijn woonboot in Broek in Waterland doet. Het concept van 100Weeks is: honderd weken lang geld geven aan vrouwen in extreme armoede, zonder voorwaarden vooraf, met als doel vrouwelijk ondernemerschap te stimuleren. ‘Het is waanzinnig succesvol gebleken. Van de tienduizend vrouwen die we hebben gesteund, heeft 82 procent zich uit de armoede opgewerkt. Dat helpt het hele gezin, dus we hebben wel vijftigduizend mensen bereikt.’ Hoe beviel u de overgang van activisme naar diplomatie? ‘Die vond ik vreemd genoeg niet zo groot. In Rwanda, mijn eerste post voor Buitenlandse Zaken, bevond ik me op het snijpunt van activist en diplomaat. De ene ambassadeur vond dat prachtig, de andere had er soms moeite mee. Maar dat heeft me nooit tegengehouden, ik stapte gewoon op iedereen af. Bij ons thuis organiseerden we borrels, waar al snel het hele maatschappelijk middenveld van Kigali, de hoofdstad van Rwanda, kwam: mensenrechtenactivisten, journalisten, noem maar op. Voor hen was ik een toegankelijke, open diplomaat, maar ik kon het ook goed vinden met de minister van Justitie. Ik was verantwoordelijk voor justitie, mensenrechten en media. We hadden aardig wat budget, waardoor ik concrete veranderingen in gang kon helpen zetten.’ Kunt u een voorbeeld geven? ‘De omstandigheden in de gevangenissen in Rwanda waren mensonwaardig. Gevangenen hadden honger en zaten bovenop elkaar; wanneer iemand wilde slapen, moest een ander staan. Velen hadden aan de genocide deelgenomen, maar dat is nog geen reden ze niet menswaardig te behandelen. Daarom hebben we veertigduizend bedden laten lassen. Daarvoor bezocht ik gevangenissen. Ik ontmoette een keer een kok, die in potten stond te roeren, en gaf hem een hand. Na afloop vertelde de gevangenisdirecteur dat die man baby’s tegen de muur kapotgegooid had. Verbijsterend, shaking hands with the devil, dat was dat moment voor mij. Van de genocide kwam ik in het land overal sporen tegen. Ik heb kerkjes gezien waarin de lijken nog lagen opgestapeld.’ Hoe weet u wat het goede doen is in zo’n complex land? ‘Dat is inderdaad lastig. Voor je het weet maak je als buitenstaander dingen erger, omdat je niet goed begrijpt welke krachten er spelen. Wat helpt: goed luisteren naar mensen ter plekke. Ik ben bijvoorbeeld een nauwe samenwerking aangegaan met de bekende radiomaker George Weiss van Radio La Benevolencija. We wilden de genocide als onderwerp aansnijden, met vragen als: hoe kon het zover komen en wat is ervoor nodig om herhaling te voorkomen? Ik heb toen inspiratie gehaald uit een boek over de Cosby Show, het tv-programma dat wit Amerika anders naar zwart Amerika heeft laten kijken. Dat spoor van education entertainment leidde tot een soapserie – een liefdesgeschiedenis tussen een jongen en een meisje, tegen de achtergrond van toenadering tussen bevolkingsgroepen. Half Rwanda zat aan de radio gekluisterd om die serie te volgen, er is bewijs dat het bijdroeg aan verzoening tussen Hutu’s en Tutsi’s.’ Hoe bent u op het idee van 100Weeks gekomen? ‘Toen ik in Oeganda bij de Wereldbank werkte, kwam er iemand uit Washington dat idee pitchen: niet langer werken via allerlei organisaties en bureaucratie, maar direct wekelijks een bedrag geven aan vrouwen onder of op de armoedegrens. Via een overboeking per sms was dat technisch eenvoudig geworden. Ik dacht destijds: ‘Dit slaat helemaal nergens op, dan kunnen we de tent net zo goed sluiten.’ Het leek me geld over de balk smijten, ik kon me niet voorstellen dat het goed zou worden besteed. ‘Op dat moment was ik zelf met heel andere bedragen in de weer. Ik was voorzitter van de donorgroep van westerse landen die voor honderden miljoenen begrotingssteun aan de Oegandese regering gaf. Dat was bestemd voor onderwijsprojecten, zorg, infrastructuur, noem maar op. We dachten zo de grote armoede in het land te kunnen bestrijden. Op papier mooi, maar in de praktijk kwam het neer op het sponsoren van de dictator, Yoweri Museveni (die al sinds 1986 aan de macht is, red.). Ik herinner me een nachtelijke sessie met een andere Wereldbank-econoom, waarbij ons de omvang van de corruptie duidelijk werd. ‘Die gasten lachen ons vierkant uit’, zei ik. Het werd me toen glashelder dat ons geld alleen maar werd gebruikt om een dictator zijn macht te laten behouden. Dan loop je het gevaar cynisch te worden.’ Waarna u zich het idee van geld weggeven aan de allerarmsten herinnerde? ‘Dat kwam pas jaren later weer bij me op. Na Oeganda heb ik lang gezocht naar hoe je armoede kunt bestrijden, dat thema liet me niet los. In Rwanda en Oeganda had ik gezien en geroken wat armoede betekent. Het is vuil, het is mensonwaardig en het doet iets met je hersenen: als je iedere dag in een overlevingsmodus zit, neem je suboptimale beslissingen. Ik had gezien hoe kinderen in de klas van de honger in slaap vielen, omdat ze niet hadden ontbeten. Tien jaar geleden ben ik met 5.000 euro van mezelf, familie en vrienden begonnen, nadat ik me had verdiept in wetenschappelijke studies die aantoonden hoe effectief deze simpele methode is.’ Hoe voorkomt u dan dat het geld verkeerd wordt besteed? ‘In de praktijk blijkt dat nauwelijks een probleem. We steunen alleen vrouwen, simpelweg omdat die beter met geld kunnen omgaan dan mannen. Wanneer ze omgerekend 8 euro of minder per week verdienen, krijgen ze er 8 euro per week bij. In eerste instantie zetten ze die verdubbeling in voor genoeg eten: ze gaan van één naar drie maaltijden. Het huis wordt gerepareerd, kinderen gaan naar school. Vrouwen durven weer naar de kerk, omdat ze een jurk kunnen betalen. ‘Ik ben weer iemand’, zei een van hen tegen me. Ongelooflijk ontroerend.  Een kind van een van de vrouwen vertelde dat hij naar de universiteit gaat, dat was hem anders nooit gelukt. Dat motiveert me enorm. ‘De deelnemers weten dat de financiële steun na honderd weken eindigt. Dus wanneer ze de basis op orde hebben en iets van bestaanszekerheid ervaren, gaan ze plannen maken – voor een winkeltje, een naaiatelier, werk als fotograaf, noem maar op. Daarbij helpen we ze. In de vijf landen waar we actief zijn, hebben we coaches die trainingen geven in ondernemerschap en met geld omgaan. Daar komen de vrouwen elkaar tegen, ze helpen elkaar met sparen en ondernemen. Dat laatste gaat natuurlijk niet altijd goed, maar het scheelt alles dat ze niet langer dagelijks stress over eten hebben.’ Hoe komt 100Weeks aan inkomsten? ‘We hebben een trouwe groep van tweeduizend donateurs. Die geven ruim zes ton, daarnaast helpen stichtingen. Jaarlijks hebben we vier miljoen euro nodig, het is hard werken dat binnen te halen. Waar ik moeite mee heb, zijn ondernemers die van gekkigheid niet weten wat ze met hun geld moeten doen, maar glashard tegen me zeggen: ik geef niet om vrouwen in Rwanda. Dat gaat er bij mij niet in, ik ben zo anders grootgebracht. Soms lukt het me ze te overtuigen. Ik laat ze zien hoe efficiënt 100Weeks wordt gerund, als een business, daar kunnen ze wel respect voor opbrengen.’ Wat wilt u verder nog bereiken? ‘Met 100Weeks heb ik een organisatie opgebouwd die staat; er is een jong team dat het zonder mij kan, al blijf ik wel betrokken. Ik wil vooral het concept van 100Weeks in Nederland toepassen. Natuurlijk, we hebben hier uitkeringen, maar de sociale zekerheid is zo uitgekleed dat je niet meer van een fatsoenlijk bestaansminimum kunt spreken. Dat raakt me, net zoals het feit dat andere kinderen dan die van ons zo veel minder kansen in hun leven hebben. In Nederlandse steden heb je buurten waar jonge vrouwen tot in de derde generatie werkloos zijn. Tegelijkertijd is er een gigantisch tekort aan zorgpersoneel, bijvoorbeeld aan vroedvrouwen. Dat kan toch niet, daar moet echt wat aan gebeuren. Met 100Weeks heb ik aan internationale solidariteit bijgedragen, nu wil ik wat doen voor Nederlanders die door domme pech het niet dreigen te redden.’ Aanvulling: Jeroen de Lange is niet de enige oprichter van de organisatie 100WEEKS (12 september); hij deed dit samen met Gitte Büch.</p>]]></description>
      <guid>https://www.volkskrant.nl/binnenland/ik-heb-geroken-wat-armoede-betekent-daaraan-wil-je-wat-doen~b8ee2c18/</guid>
      <pubDate>Fri, 12 Sep 2025 00:00:00 +0200</pubDate>
    </item>
    <item>
      <title><![CDATA[‘Er is grote weerstand tegen verbinding, vooral bij mensen met wie het grotendeels goed gaat’]]></title>
      <description><![CDATA[<p>‘De rol van de barbershop wordt in Nederland zwaar onderschat, in de Verenigde Staten zien ze die veel meer. Het is een plek waar jongeren komen om te chillen, er is zo’n relaxte sfeer dat iedereen met elkaar praat. We zijn vrienden, er is respect. Je kunt er diepe gesprekken voeren met jongens die nooit naar een buurthuis zouden gaan. ‘Het is een soort mannentherapie’, zegt onze barber altijd.’ Tijdens een knipbeurt in kapperszaak MotionFades in Almere krijgt de 23-jarige Séun Steenken het idee dat er meer mogelijk is met de informele gemeenschap die de kappersklanten vormen. Hij is onder de indruk van de verhalen van de kapper, de dertiger Malcolm Power, die van alles organiseert voor de jongeren: barbecues, voetbalwedstrijden, discussies. ‘Hij betaalde dat allemaal uit zijn eigen zak. Met een paar honderd euro bereikte hij meer jongeren dan wanneer de gemeente voor 10K (10 duizend euro, red.) iets in het buurthuis organiseert.’ Met Power en een derde kompaan is hij een half jaar geleden de stichting The Next Way begonnen. Doel: jongeren ‘concrete handvatten’ bieden voor het dagelijks leven, zoals tips en tricks voor sollicitatiegesprekken, door hen te helpen bij de ontwikkeling van hun talenten. Voor Steenken maakt The Next Way deel uit van zijn bredere, maatschappelijke engagement. Naast zijn studie bestuurs- en organisatiewetenschap werkt hij naar schatting veertig uur per week op verschillende terreinen: als medewerker bij de belangenorganisatie Cliëntenbelang Amsterdam (‘voor kwetsbare Amsterdammers’), als spoken word-artiest en nu ook als bestuurder van de kapperszaakstichting. ‘Daarmee wil ik vooral iets moois voor Almere neerzetten, maar het wordt niet mijn toekomst. Die zie ik op drie vlakken: beleid, cultuur en praktisch werk. Op alle drie wil ik maatschappelijke impact hebben. Misschien word ik wel de eerste burgemeester die ook spoken word-artiest is, haha.’ In 2001 werd hij in Nigeria geboren. Drie jaar later adopteerde een wit Nederlands-Duits stel uit Almere hem, samen met zijn drie jaar oudere, verstandelijk gehandicapte zus. Zijn moeder krijgt een ernstige vorm van artrose waardoor ze haar baan bij de KLM verliest. Tijdens de kredietcrisis raakt ook zijn vader zonder werk. Financiële problemen leiden ertoe dat ze hun koophuis moeten verlaten en zelfs een tijd lang op de voedselbank zijn aangewezen. Juist in die periode moet Séun zijn Cito-toets maken. Door zijn lage score belandt hij onderaan in het onderwijssysteem, vmbo-kader. Dan begint een indrukwekkende opmars tot aan de universiteit, waar hij inmiddels tweedejaarsstudent is.  Ook komt hij als 19-jarige bij de Nationale Jeugdraad, de koepel van jongerenorganisaties, waar hij twee jaar in het bestuur zit, en is hij lid van ‘2100’, een beweging voor jonge leiders die maatschappelijke impact willen hebben. Wat is vooral vormend voor u geweest? ‘Adoptie is natuurlijk een grote, invloedrijke gebeurtenis, maar ik wil daarop niet te veel de nadruk leggen. Voordat je het weet wordt je hele identiteit eraan opgehangen, terwijl mijn persoonlijkheid nog zo veel meer kanten heeft. Wat ik door adoptie in ieder geval wel heb geleerd, is me in verschillende werelden te bewegen. ‘Door mijn familie ben ik in een witte context opgegroeid, maar de buitenwereld heeft me vooral in een zwarte context bekeken. Dat belang van mijn huidskleur kreeg ik al vrij jong door – eerst door impliciete opmerkingen, later door de politie die me zo maar aanhield terwijl er niets aan de hand was. Dat maakten mijn witte familieleden nooit mee.’ Voelt u zich meer thuis bij een van die twee werelden? ‘Ik voel me vooral een zwart persoon – een trotse Afrikaan en Nigeriaan, ook al ben ik nooit naar mijn geboorteland terug geweest. Onder mijn kleding draag ik vaak een ketting met een hanger van het Afrikaanse continent, dat geeft me een soort houvast en kracht. Ik ben altijd dicht bij mijn cultuur gebleven – mijn moeder had een Afrikaanse hoek in ons huis ingericht en we hadden een Yoruba-woordenboek, het Nigeriaanse dialect dat ik in mijn eerste jaren sprak. ‘Van jongs af ging ik ook naar een Nigeriaanse kapper. Almere is een zeer multiculturele stad, mijn meeste vrienden hebben ook een biculturele achtergrond. Uiteindelijk zijn we allemaal op zoek naar een gevoel van belonging, erbij horen. Ik heb ook witte vrienden en familie, maar vanuit mijn identiteit voel ik me meer met mensen van kleur verbonden.’ Biedt Nederland u niet het gevoel erbij te horen? ‘Jawel, ik ben ook oprecht een trotse Nederlander. Ik doe op allerlei manieren mijn best voor de maatschappij, ik wil Nederland een beetje mooier maken. Maar door de buitenwereld word ik er vaak aan herinnerd dat ik er misschien toch niet volledig bij hoor, bijvoorbeeld wanneer er wordt gesproken over een integratieprobleem.  Dan gaat het over een groep waar ikzelf niet toe behoor, maar met wie ik me wel verwant voel. Als er dan zo’n term wordt gebruikt, denk ik: oei, kennelijk hoor ik er toch niet volledig bij.’ Wat leert u van het bewegen tussen een zwarte en een witte wereld? ‘Dat heeft me tot een rijker persoon gemaakt. Vooral mijn inlevingsvermogen is er denk ik door toegenomen. Ik weet hoe het voor iemand is om te maken te krijgen met vooroordelen over je achtergrond of je huidskleur. Maar ik denk ook te weten hoe het voor een witte Nederlander voelt om te maken te hebben met een steeds veranderende samenleving waarin je jezelf minder herkent. ‘Wat ik altijd probeer is de dialoog met zo veel mogelijk mensen aan te gaan. Ik kan erg genieten van mijn verjaardagen, waar je witte en zwarte mensen volop met elkaar in gesprek ziet gaan. Mensen met heel goede banen bij grote bedrijven, mbo’ers die voltijds werken, ambtenaren, echt van alles.  In het begin is het een beetje awkward en schuurt het, aan het einde van de avond is het hartstikke gezellig. Dat is precies zoals het in het groot zou moeten zijn. Als je de juiste intenties hebt en je oprecht in elkaar verdiept, kan het aan het einde van de dag in Nederland alleen maar gezelliger worden.’ Hoe zou u uw ideaal omschrijven? ‘Alles wat ik doe heeft te maken met verbinding, met elkaar beter leren kennen, meer begrip voor elkaar. Daarmee komen we in de samenleving het verst. Het lijkt iets waar niemand op tegen kan zijn, maar in de praktijk loop je tegen grote weerstanden op. Vooral bij mensen met wie het grotendeels goed gaat. Dat verbaasde me in het begin wel: hoe kun je nu weerstand hebben tegen het in contact komen met mensen? ‘Maar de houding is vaak: waarom zou ik daar moeite voor moeten doen, waarom is het nuttig te praten met iemand die heel anders naar de wereld kijkt dan ik? Daarachter zit volgens mij vooral angst voor het onbekende, het wordt als spannend gevoeld. Gelukkig heb je ook mensen die zeggen: wat tof, dat moeten we gaan doen.’ ‘Wat mijn boodschap ook lastig maakt, zijn de algoritmen waarin mensen zich verliezen. Als je online alleen dingen bekijkt waarmee je het eens bent of je alleen met gelijkgestemden omringt om zo gemakkelijk mogelijke gesprekken te hebben, neemt je weerstand toe om je te verbinden met mensen die tot een andere wereld behoren. Dat maakt samenleven nog lastiger. ‘Samenleven is sowieso al moeilijk - niemand heeft ooit echt goed geleerd om te gaan met mensen die er anders uitzien en denken. In je eigen bubbel blijven bied je veel comfort. Maar het verblindt ook.’ Hoezo? ‘Alleen al binnen mijn vriendengroep merk ik dat we vooroordelen over elkaar hebben - tussen verschillende groepen wordt het alleen maar erger. Bij mensen die uit een hogere sociaaleconomische laag komen kom ik aannames tegen over mensen uit andere lagen. Hebben die een uitkering dan wordt al snel gezegd dat dat door luiheid komt. ‘Omgekeerd merk ik bij mensen die met moeite rond kunnen komen onbegrip over het klimaatprobleem en mensen die aan de A12-demonstraties meedoen. Dat komt ook doordat er te weinig begrijpelijke informatie over het klimaatprobleem is - je moet haast een universitaire opleiding hebben om het te kunnen begrijpen. Ik probeer de urgentie die demonstranten voelen uit te leggen aan mijn vrienden of in de barbershop. Als dat soort groepen jongeren met elkaar verbinding zouden zoeken ben ik ervan overtuigd dat ze elkaars perspectief kunnen begrijpen.’ Wat ziet u als bron van uw maatschappelijk engagement? ‘In mijn jeugd kreeg ik te horen dat ik met mijn adoptie geluk had. Daardoor kreeg ik het gevoel dat ik iets moest terugdoen voor de kansen die mij werden geboden. Tegenwoordig zie ik adoptie vooral als iets dat me is overkomen, ik voel me daardoor niet meer verantwoordelijk. Maar mijn engagement is wel gebleven. Mijn ervaring in het leven is dat ik hulp van anderen nodig heb gehad om te komen waar ik nu ben. Dus probeer ik zelf ook van betekenis voor anderen te zijn.’ Aan wie heeft u veel gehad? ‘Allereerst aan mijn moeder. Zij kon me maar gedeeltelijk voorbereiden op wat ik als zwarte man in het leven zou gaan ervaren. Ze heeft me voorgehouden dat er hindernissen op mijn pad zouden komen, maar dat ze altijd voor mij zou strijden. Dat deed ze bijvoorbeeld toen het onderwijssysteem mij onderschatte door vmbo-kader te adviseren. Toen ik daar toch terecht was gekomen, heb ik veel te danken gehad aan mijn leraar, Joop Soetekouw. Hij was de eerste docent door wie ik me gezien voelde, hij zag dat ik meer kon. Hij kon goed met verschillende culturen omgaan, daardoor zag ik mezelf ook deels in hem. ‘Later ben ik mensen tegengekomen die ik als rolmodellen ging ervaren. Bij de Nationale Jeugdraad leerde ik Kim Putters (SER-voorzitter, red.) kennen. Hoe hij iedereen hetzelfde behandelt, of het nu de koning is of een jongere zoals ik, dat vind ik tof aan hem. ‘Defano Holwijn, een rapper en influencer, is ook iemand die ik bewonder. Hij bespreekt grote, maatschappelijke problemen met jongeren en laat zich niet in een hokje duwen. Dat kan ik erg waarderen.’ Met uw maatschappelijk engagement krijgt u ook met de politiek te maken. Hoe kijkt u daarnaar? ‘In het begin volgde ik alles over de regering, nu ben ik meer uitgezoomd. Iedere week is er een nieuw relletje, ondertussen blijven de grote problemen onopgelost. Wat ik erg vind, is de harde taal die een tweedeling veroorzaakt: het ‘ons’-denken van ‘Nederland voor de Nederlanders’. Veel jongeren in mijn omgeving besteden er geen aandacht meer aan, terwijl je juist wilt dat ze meer vertrouwen in de overheid krijgen. Wat dat betreft zijn we nu averechts bezig – de bezuinigingen op jongerenwerk dragen ook niet bij aan verbinding. ‘Met The Next Way doen we aan een vorm van preventie. De waarde kun je niet met harde cijfers aantonen, maar het helpt wanneer wij jongeren die normaal niet worden bereikt kansen op toffe stages bieden, over duurzaamheid vertellen of kunnen helpen wanneer ze in hun werk of studie tegen problemen aanlopen. Dat zijn kleine daden, maar daardoor verandert er toch iets.’ Dit is de laatste aflevering van deze serie voor de zomerstop.</p>]]></description>
      <guid>https://www.volkskrant.nl/binnenland/misschien-word-ik-wel-de-eerste-burgemeester-die-ook-spoken-word-artiest-is~bd11d381/</guid>
      <pubDate>Fri, 4 Jul 2025 00:00:00 +0200</pubDate>
    </item>
    <item>
      <title><![CDATA[‘Als tegenkracht geloof ik in de verbindende kracht van fictie’]]></title>
      <description><![CDATA[<p>Om hem te begrijpen, zo stelt hij aan het begin van het interview, moet het verhaal beginnen in het Berlijn van de jaren tachtig, aan de Oost-Duitse kant van de Muur. Dat het DDR-regime ‘misdadig’ en ‘disfunctioneel’ was, behoeft geen betoog – als volwassene is hem dat meer dan genoeg duidelijk geworden.  Maar als leerling op de basisschool beleefde hij ‘een andere, onschuldiger kant van het verhaal’, zoals hij het aanduidt. ‘In het schoolsysteem werd veel nadruk op saamhorigheid en solidariteit gelegd. Als je een opdracht af had, was de volgende stap rondkijken in de klas wie nog niet zover was om diegene te helpen. Hier, in het Westen, geven we een prijs aan degene die het eerste klaar is en bekommeren we ons niet om wie achteraankomt. Dat stelt me tot op de dag van vandaag teleur.’ Als literatuurwetenschapper aan de Rijksuniversiteit Groningen heeft de in 1981 geboren Konstantin Mierau een bijzondere specialiteit gekozen – gevangenen aan de hand van fictie (boeken, films, video’s en muziek) laten reflecteren op zichzelf en anderen. Achterliggend doel is hun ‘emotionele geletterdheid’ vergroten, waardoor ze niet alleen zichzelf leren begrijpen, maar ook beter in staat zijn zich te verplaatsen in anderen, zoals hun slachtoffers of medegevangenen. Een geslaagde terugkeer in de maatschappij is het beoogde resultaat van het aankweken van empathie langs deze route. Die is begaanbaar, want verdieping in fictie kan een gunstig effect hebben op iemands empathisch vermogen, leert wetenschappelijk onderzoek. ‘Uiteindelijk gaat het om iemands vermogen zich met anderen te verbinden. Wanneer dat lukt, raakt me dat diep. Die momenten zijn voor mij belangrijker dan alle artikelen die je over dit onderwerp schrijft.’ Voor zijn specialisme gaat hij naar Chileense gevangenissen: ‘Chili loopt op dit vlak voorop. Sinds 2015 is er een nationaal programma voor gevangenisbibliotheken. Ik geef advies voor hun leeslijsten door interviews met gevangenen te houden.’ Dat hij in de Spaanstalige wereld verzeild is geraakt, houdt verband met zijn studie international business, waarvoor hij als twintiger aanvankelijk koos en die hem in Spanje bracht. ‘Die studie dacht ik nodig te hebben om geld te verdienen, maar toen ik eenmaal daar was, voelde ik me sterk tot de lokale cultuur en literatuur aangetrokken. ‘Literatuur speelde altijd al een grote rol in mijn leven – ik las graag en mijn grootvader, een Russisch-Duits vertaler, las me als kind Don Quichot voor. In Spanje kwam ik tot het inzicht dat literatuur veel meer is dan een liefhebberij. Het geeft inzicht in mensen, in hun onderlinge omgang en de waarden van een samenleving.’ Hoe was het om als 10-jarig Oost-Duits jongetje naar het westen te komen? ‘Mijn eerste keer was een paar weken na de val van de Muur. In West-Berlijn zag ik voor het eerst bedelaars en junkies, maar ook een warenhuis met allemaal dure spullen. Die tegenstelling tussen arm en rijk ervoer ik later ook in Nederland. We woonden in een achterstandswijk in Groningen, waar mijn vader als microbioloog aan de universiteit promotieonderzoek deed. We kregen een sociale huurwoning die ik in vergelijking met ons huis in Oost-Berlijn luxueus vond. Maar ik kwam ook in een villawijk en keek mijn ogen uit. ‘Naar de internationale school ging ik met de bus, maar ik had ook klasgenootjes die met een Mercedes werden gebracht. Dat soort verschillen kende ik niet uit de DDR. Waarmee ik vooral moeite had, was dat mensen werden gewaardeerd om hun bezit, zoals mooie kleren of een racefiets. Iemand tof vinden vanwege zijn spullen begreep ik totaal niet. Dat had ook te maken met de DDR, waar geen reclame was die je wijs maakte dat je anders dan anderen bent, wanneer je een bepaald product aanschaft. Dat wekt nog altijd weerzin bij me op.’ Hoe pakte de overgang naar een kapitalistisch systeem uit? ‘Als het denksysteem waarin je bent opgegroeid plots door een ander wordt vervangen, kun je dat tweede nooit met dezelfde naïviteit of vanzelfsprekendheid omarmen als het eerste. Daardoor begon ik als een antropoloog naar de wereld te kijken, bij alles wat me werd verteld, plaatste ik vraagtekens. ‘Mijn houding werd: wie zegt me dat wat jij me nu vertelt klopt? Daardoor en door mijn afkeer van het beoordelen van mensen aan de hand van hun spullen was het niet vreemd dat ik als puber in de punkscene terechtkwam. Dat knokken tegen het systeem, dat je niet houden aan regels, vond ik fantastisch.’ Vervolgens switchte u naar een business-studie, nogal een verschil. ‘Je kunt het systeem wel waardeloos vinden, maar toen ik een jaar of 17 was, dacht ik dat het voor mijn overleven goed was de taal van de tegenstander te leren spreken. Dat was geen omarmen van het systeem, maar vooral het willen begrijpen en er zelf een plek in willen verwerven. Toen ik eenmaal doorhad hoe ik met vertaalwerk geld kon verdienen, begon ik het als iets leegs te ervaren. ‘Oké, dan heb je geld, maar wat dan nog?’, dacht ik. ‘Tegelijkertijd begon de kracht van literatuur steeds duidelijker voor me te worden, hoe verhalen in staat zijn groepen mensen te verbinden. Literatuur werd voor mij het antwoord op de verdeeldheid die ik in mijn jonge jaren tussen Oost en West in Berlijn had ervaren en die ik daarna in Nederland in allerlei sociaaleconomische rangen en standen had meegemaakt. Toen heb ik de overstap naar de literatuurwetenschap gemaakt.’ U heeft zich in uw werk toegelegd op randgroepen zoals gevangenen en sociaal zwakkeren, vanwaar die keuze? ‘Als het kapitalistisch systeem zich presenteert als zoveel beter dan al het andere, hoe kan het dan dat groepen als armen en criminelen er niet in mee kunnen komen? Ik zie dat als een falen van het systeem. Dat houdt me bezig vanuit de solidariteitsgedachte waarmee ik ben opgegroeid. Daarom ben ik gaan onderzoeken hoe deze groepen in de literatuur worden verbeeld. ‘Wanneer we bij verkiezingen stemmen, zeggen we iets over onze eigen belangen, maar ook over andere mensen. Maar welk beeld hebben we van ze? Wat criminelen betreft wordt dat grotendeels bepaald door fictie – je maakt ze niet of nauwelijks in het echt mee, maar krijgt door films, series en boeken wel een beeld van ze.’ Welke voorstelling hebben we? ‘Wat in fictie naar voren komt, is de burgerlijke moraal: wie eenmaal fout is, is altijd fout - een crimineel is als enige verantwoordelijk, zoals een arme ook altijd schuldig is aan zijn armoede. Dat zijn twee grote denkfouten. Criminaliteit is niet alleen iemands eigen schuld, maar ook het falen van een maatschappij die niet in staat is iemand aan een zinvolle levensinvulling te helpen. Voor dat aandeel van de maatschappij is genoeg bewijs, kijk maar naar landen met goede sociale vangnetten. Daar zie je dat veel criminaliteit wegvalt, er speelt dus veel meer dan alleen maar individuele verantwoordelijkheid. ‘Dat die denkfouten nog altijd worden gemaakt, heeft lange, historische wortels – het zijn beelden die eeuwen teruggaan. Ze hebben ook nog altijd gevolgen. Het pleidooi dat populisten tegenwoordig houden om acht mensen in één cel te stoppen, komt eigenlijk neer op lijfstraffen. Want je weet dat het tot onderling geweld leidt. De achterliggende idee is dat een crimineel slecht is en daarom niet menswaardig hoeft te worden behandeld.’ Wat ziet u als uw ideaal? ‘Ik wil het potentieel van fictie inzetten om mensen aan de randen van de maatschappij in te bedden. Concreet betekent dat samen met bibliotheken van gevangenissen bekijken welke fictie en welke lesprogramma’s er nodig zijn om gevangenen te helpen hun emotionele geletterdheid te ontwikkelen. De bedoeling is ze te helpen hun eigen gevoelsleven en dat van anderen onder woorden te brengen en beter te leren lezen.’ Waarom is daarvoor fictie nodig? ‘Omdat fictie de verbeelding aanspreekt, kun je je emotioneel meer openstellen voor de personages dan voor mensen in je directe omgeving. Wanneer je buurman voor je deur staat en zegt: ‘Ik heb al mijn geld aan coke en hoeren opgemaakt, ik heb een tientje nodig’, zal je reactie al snel ‘opzouten’ zijn. ‘Maar als je een boek over zo’n personage leest, zit je te smullen en leef je mee, juist omdat je niks met zo iemand in de werkelijkheid hoeft. Tegelijkertijd verruimt het je blik – de kans dat je na lezing je buurman wat geld geeft neemt toe, blijkt uit empirisch onderzoek.  In dat opzicht onderscheidt fictie zich van journalistiek met haar waarheidsclaim. Die kent fictie niet.’ U stelt dat fictie verbindend werkt. Hoezo? ‘Stel dat een bewaker en een gevangene naar een soapserie zitten te kijken en lachen om dezelfde scène. Dan vinden ze elkaar in een gedeeld verhaal – er is positieve energie die het begin van een zinvolle uitwisseling kan zijn. Of als een van mijn promovendi het gesprek aangaat met een gevangene over wat hij zoal aan fictie tot zich neemt. Dat is zo betekenisvol, hoeveel sociaaleconomische barrières zijn er dan al niet genomen?’ U wilt de reïntegratie van gevangenen in de maatschappij verbeteren. Zijn daar resultaten van zichtbaar? ‘Dat onderzoek loopt nog, maar wat we al wel hebben gezien, is dat gevangenen door onze leescursussen beter gedrag in de gevangenis vertonen, dat is al winst. In Santiago (Chileense hoofdstad, red.) hebben we kunnen constateren dat twintigers anders naar hun medegevangenen zijn gaan kijken, wat erop duidt dat hun emotionele geletterdheid is toegenomen. Ze leren niet alleen boeken te lezen, maar zijn daarna ook beter in staat mensen te lezen.’ Zijn er bepaalde eisen waaraan fictie moet voldoen om effectief te zijn? ‘Het begint ermee dat het om werk gaat dat gevangenen interessant vinden. We hebben het hier niet over literatuur waarmee Nobelprijzen worden gewonnen – biografieën van sporters en muzikanten liggen goed. Wat belangrijk is, is dat personages ook een ontwikkeling doormaken. Zijn ze alleen maar goed of slecht dan zijn ze minder geschikt om empathie mee te ontwikkelen. Bij gevangenen moet je niet aankomen met literatuur waarmee Nobelprijzen zijn gewonnen ‘Een voorbeeld? In Nederland heb je iemand als Lex Kroon, die Ik lach om niet te huilen schreef (speelt zich af in de Rotterdamse onderwereld, red.). Dat inspireerde later Özcan Akyol tot het schrijven van Eus, ook zo’n boek waarin gevangenen zich kunnen herkennen.’ Wat hoopt u te bereiken? ‘Een breder maatschappelijk bewustzijn over het belang van verhalen vertellen en wat dat voor ons denken kan betekenen, het denken over onszelf begint met fictie. Daarachter ligt mijn behoefte aan verbinding. Ik zou die niet zo sterk voelen, als er niet zo veel verdeeldheid is. Er lijkt wel van regressie sprake met al het groeiende nationalisme en de toenemende bereidheid tot geweld. ‘Als tegenkracht geloof ik in de verbindende kracht van fictie. Op Groningse middelbare scholen praat ik daar graag over. Dan is mijn boodschap aan leerlingen: voordat je je in de zwaartekracht of handelsrekenen verdiept, ga eerst eens na wie je bent en hoe je je tot anderen verhoudt aan de hand van alle fictie die je dagelijks tot je neemt. Hopelijk leren ze zichzelf en anderen daardoor beter zien en aanvaarden.’</p>]]></description>
      <guid>https://www.volkskrant.nl/binnenland/als-tegenkracht-geloof-ik-in-de-verbindende-kracht-van-fictie~b6d653b0/</guid>
      <pubDate>Fri, 27 Jun 2025 00:00:00 +0200</pubDate>
    </item>
    <item>
      <title><![CDATA[‘Je kunt je wetenschappelijke onderzoek niet langer over de schutting gooien’]]></title>
      <description><![CDATA[<p>Als ‘kind van de jaren zestig’ loopt wantrouwen tegen ‘de elite’ als een rode draad door zijn werkende leven, ook al is hij daar tijdens zijn carrière als ziekenhuis- en universiteitsbestuurder zelf deel van gaan uitmaken. De afstand die hij er altijd toe is blijven voelen, voert hij terug op zijn gereformeerde opvoeding in een niet-academisch Fries gezin. Zijn vader was politieman, zijn moeder bestierde het gezin met vijf kinderen, van wie hij de jongste was. In zijn geheugen gegrift staat zijn moeders afkeer van de rector van zijn middelbare school, de hbs in Heerenveen: ‘Die noemde ons ‘de elite van de maatschappij’. Toen ik dat thuis vertelde, had die man voor haar volledig afgedaan. Voor haar ging het er in het leven om dat je je talenten inzet voor een betere wereld en voor mensen die minder bedeeld zijn. Van pretenties moest ze niets hebben. Heerlijk, heerlijk!’ Het gereformeerde geloof liet de inmiddels 71-jarige Frank Miedema op jeugdige leeftijd achter zich (‘Ik geloof dat ik nooit heb geloofd’), maar onderliggende normen en waarden als ‘woekeren met je talenten’ en ‘van betekenis voor de samenleving zijn’ hebben zijn leven gekleurd. Wanneer hij in 1971 voor een studie scheikunde kiest, is hij gemotiveerd om, voortkomend uit zijn linkse idealen, zich aan milieuproblemen te wijden. Maar in de jaren tachtig ontwikkelt hij zich tot immunoloog bij bloedbank Sanquin, waar hij met de aidsepidemie te maken krijgt. Terwijl homoseksuele mannen ‘bij bosjes sterven’ publiceert Miedema over het aidsvirus, wat hem een hoogleraarschap bij het Academisch Medisch Centrum in Amsterdam oplevert. ‘Jij werkt om hoogleraar te worden, wij hebben een echte ziekte, zei een aidspatiënt eens tegen mij. Hij had gelijk. Ik heb dat altijd wrang gevonden: carrière maken met behulp van andermans leed.’ In 2004, op 50-jarige leeftijd, wordt hij afdelingshoofd immunologie van het UMC Utrecht, vijf jaar later krijgt hij als decaan en bestuurder met het gehele ziekenhuis te maken. In 2019 maakt hij de overstap naar de Universiteit Utrecht, waar hij tot zijn pensionering in 2023 als bestuurder verantwoordelijk is voor ‘open science’. Dat concept bouwt voort op een knuppel in het hoenderhok die Miedema in 2012 de wetenschappelijke wereld ingooide. Met een drietal kompanen hekelde hij de wetenschappelijke tredmolen waarin alles om publicaties draait. Met artikelen in zo gerenommeerd mogelijke tijdschriften genereren wetenschappers geldstromen, promovendi en aanzien, ‘maar door dat systeem zijn we met onze rug naar de maatschappij komen te staan’, betoogde hij. Toegepast onderzoek over urgente maatschappelijke problemen stond in zijn ogen ten onrechte in veel minder hoog aanzien. Dat kon Miedema, nog altijd vol van het jarenzestigdenken, niet aanzien. Dus ging hij de strijd aan met het wetenschappelijke establishment, de elite waarvan hij van huis uit zo’n afkeer had meegekregen. Op welke weerstanden stuitte u met uw overtuiging dat wetenschap maatschappelijk relevant moest zijn? ‘De weerstand kwam van wetenschappers die vonden: wij zijn knap, we doen belangrijke dingen voor de mensen, vooral fundamenteel onderzoek, dus geef ons een zak met geld en val ons verder niet lastig. Die elitaire houding staat haaks op wat ik nodig vond: andere belanghebbenden zoals patiënten bij onderzoek betrekken. Een gerenommeerd kankeronderzoeker suggereerde in reactie op ons plan Science in Transition, dat ik wilde dat Henk en Ingrid op de Veluwe voortaan zouden bepalen welk onderzoek hij moest doen. Pure demagogie natuurlijk. Anderen vonden dat ik de vuile was buiten hing en daarmee de wetenschap in gevaar bracht, politici zouden mijn betoog kunnen aangrijpen om te bezuinigen, we hoorden de rijen gesloten te houden. Dat ik dat niet deed, werd me kwalijk genomen. Maar ja, dan kun je nooit kritiek op het systeem hebben.’ Waar was het met het systeem misgegaan? ‘In de jaren zeventig was er een brede stroming, zeker onder studenten, die vond dat de wetenschap er voor de samenleving moest zijn. Natuurlijk had je mensen die dachten: ‘Ik ga lekker bij Shell werken’, maar veel studenten waren idealistisch en dachten: wij zijn er voor de samenleving, we gaan bijvoorbeeld iets aan de sociale ongelijkheid of de milieuvervuiling doen. ‘In de jaren tachtig veranderde dat, met de Amerikaanse president Ronald Reagan en de Britse premier Margaret Thatcher ging het vooral om geld verdienen, ook in de wetenschap. Kritiek op het kapitalisme, die in mijn studententijd nog normaal was, verdween uit beeld. De houding werd: het is mooi geweest met alle inspraak en idealen, nu gaan we voor de economie werken. Toen kwam ook steeds meer nadruk te liggen op publicaties in tijdschriften als Nature en Science. Wat de maatschappij nodig had, raakte daarmee buiten beeld.’ Deed u mee aan dat systeem? ‘Zeker, ik was een fanatieke deelnemer. Mijn zoon zei laatst nog: ‘Wanneer jij een artikel in Nature had, hield je er niet meer over op.’ Het was verslavend, ik ging volledig in mijn werk op. Mijn vrouw en de kinderen hebben daarvan wel last gehad. In de avonden en in weekeinden was ik vaak ‘nog even met mijn werk bezig’. Ik was academicus en wilde hoogleraar worden. Dankzij ons aidsonderzoek kreeg ik steeds meer waardering, meer onderzoeksgeld, meer medewerkers, dat voelde fantastisch. Ik nam het academische spel bloedserieus. Dat was ook nodig om erin te overleven.’ Wanneer bent u er anders naar gaan kijken? ‘Wat belangrijk in mijn vorming is geweest, is dat ik me altijd vragen over het systeem heb gesteld. De meeste wetenschappers doen dat niet, maar al als student was ik niet alleen met scheikunde bezig, maar ook met wetenschapsfilosofie, met de vraag: hoe werkt wetenschap eigenlijk? Dat heeft me nooit meer losgelaten. Iemand die me erg aansprak was Pierre Bourdieu (Franse socioloog, 1930-2002, red.) die de wetenschap als een sociaal spel beschreef, waarbij een kleine elite uitmaakt wat wel en niet kwaliteit is, waarna op basis van die criteria wordt bepaald hoe het geld wordt verdeeld en wie er dus wel en niet bij horen. ‘Wat ook vormend voor mij is geweest, was een bijeenkomst in de Rode Hoed, begin jaren negentig. Met andere aidswetenschappers gaf ik een presentatie aan honderden homoseksuele mannen over ons onderzoek. Ik had een technisch verhaal over T-cellen en merkte al na een paar dia’s dat ik de aandacht van de zaal verloor. Aan het einde reageerde een toehoorder: ‘Leuk, maar ik heb er geen reet van begrepen. Wat ik wil weten is: mijn partner en ik zijn allebei seropositief, moeten we dan bij het neuken toch condooms gebruiken?’ ‘Zijn vraag sloeg bij mij in als de bliksem. Voor mij als immunoloog was die namelijk superrelevant: is er immuniteit nadat je bent geïnfecteerd? Maar bij ons in het lab was die vraag niet opgekomen, ik stond met mijn mond vol tanden. Het leerde me hoe belangrijk het is patiënten bij je onderzoek te betrekken.’ Dat lijkt nogal voor de hand liggend. ‘Vergis je niet. Toen ik in 2004 afdelingshoofd immunologie in Utrecht werd, kreeg ik het advies van een gerenommeerde collega: luister niet naar patiënten en hun behandelaren, die houden je met hun lastige vragen alleen maar af van je onderzoek. Voor mijn carrière was dat waarschijnlijk een goed advies, maar ik heb me er nooit aan gehouden. Ik had die Rode Hoed-ervaring en wilde me voor de buitenwereld openstellen.’ Toen u decaan werd, kreeg u de kans een heel ziekenhuis die kant op te krijgen. ‘In die jaren heb ik het systeem van binnenuit gezien en realiseerde me: het is nog veel erger dan ik dacht, dit gaat helemaal fout. Ik zag hoe iedereen probeerde erin te overleven. In 2011 was er de affaire-Stapel (hoogleraar sociale psychologie die vanwege grootscheepse datafraude door de universiteit van Tilburg werd ontslagen, red.), waarvan velen zeiden: dat is een uitzondering. Maar ik zag het vooral als een uiting van een pervers systeem dat alleen maar waarde toekent aan zo veel mogelijk publiceren. ‘Waar ik me ook tegen ging verzetten, was die elitaire houding dat fundamenteel onderzoek superieur zou zijn aan toegepast onderzoek (waarbij wetenschappelijke kennis wordt gebruikt om concrete problemen in de praktijk op te lossen, red.). Ik had bij Sanquin ervaren hoe belangrijk dat laatste is voor patiënten. Natuurlijk vind ik fundamenteel onderzoek belangrijk, maar het wordt omgeven door mythevorming, gevoed door een wetenschappelijke elite die daarbij belang heeft. Alsof fundamenteel onderzoek belangrijker voor de maatschappij is dan toegepast onderzoek, onzin. Of dat harde wetenschappen belangrijker zijn dan sociale wetenschappen, daarover kan ik me echt kwaad maken.’ Kunt u een concreet voorbeeld geven van weerstand waarmee u te maken kreeg? ‘In de psychiatrie van UMC Utrecht ging alle aandacht naar fundamenteel biologisch onderzoek – de hoop was dat hersenonderzoek zou leiden tot farmacologie, tot medicijnen. Maar ik vond dat er ook ruimte moest zijn voor toegepast onderzoek, bijvoorbeeld naar de kwaliteit van leven waar patiënten baat bij hebben. ‘Ik had een vriend met leukemie die honderd dagen bij ons in het ziekenhuis lag – beenmergtransplantatie, chemotherapie, bestralen, de hele shit. De tumor was weg, hij was er nog, maar niet zonder klachten, zowel fysiek als psychisch – hij had veel minder energie en was onzeker over de toekomst. Voor hem was onderzoek naar de kwaliteit van leven van groot belang. Mijn pleidooi daarvoor stuitte op verzet. ‘Dan gaat de kwaliteit van psychiatrisch onderzoek aan het Utrecht UMC naar de knoppen’, kreeg ik te horen. Uiteindelijk heeft de afdeling psychiatrie onder een nieuwe leiding toch de draai naar de patiënten gemaakt.’ U bent pleitbezorger van ‘open science’, wat verstaat u daaronder? ‘Dat draait om de vrije toegang tot data, dus wetenschappelijke resultaten vrij toegankelijk maken, zonder enige betaalmuur. Maar het gaat ook om het vergroten van de maatschappelijke relevantie van wetenschap door open te staan voor de inbreng van anderen. Een open samenleving is daarvoor een voorwaarde, in de Verenigde Staten zien we hoe die om zeep is te helpen. In Europa is er gelukkig steun voor het idee van open science – de EU omarmt het, in Nederland staan de universiteiten en de Koninklijke Akademie van Wetenschappen erachter. ‘Sinds we met Science in Transition in 2012 zijn begonnen, is er veel ten goede veranderd. De criteria voor wetenschappelijke excellentie zijn verruimd, waardoor de afhankelijkheid van publicaties in toptijdschriften is verminderd. Deels is die er nog wel, maar bij een sollicitatie of onderzoeksvoorstel is de norm nu dat een wetenschapper het maatschappelijk belang van zijn onderzoek moet kunnen uitleggen: voor wie doet hij het, met wie trekt hij op en hoe kunnen de resultaten worden toegepast? Je kunt die niet langer over de schutting gooien. Dat is een grote vooruitgang.’ Tegelijkertijd krijgen universiteiten met bezuinigingen te maken, waarbij wordt gesuggereerd dat ze elitair zijn en te ver van de maatschappij af zouden staan. ‘Dat is het beeld van universiteiten dat de PVV erop nahoudt. Dat komt neer op een totale miskenning van wat er in de afgelopen tien jaar allemaal is veranderd. Op allerlei vlakken hebben universiteiten juist de draai naar de maatschappij gemaakt en doen ze precies wat dit demissionaire kabinet wil. Gelukkig zie ik genoeg verzet tegen deze beeldvorming. Ik volg het allemaal nog op de voet, maar godzijdank is er een jongere generatie wetenschappers en bestuurders die de strijd voortzet.’</p>]]></description>
      <guid>https://www.volkskrant.nl/binnenland/je-kunt-je-wetenschappelijke-onderzoek-niet-langer-over-de-schutting-gooien~b20a40a44/</guid>
      <pubDate>Thu, 19 Jun 2025 00:00:00 +0200</pubDate>
    </item>
    <item>
      <title><![CDATA[‘We zitten in een transitiechaos: de oude tijd sterft, het nieuwe heeft moeite met geboren worden’]]></title>
      <description><![CDATA[<p>‘Mensen zijn erachter gekomen dat de belofte dat je in ons economisch systeem succes kunt hebben maar voor een heel kleine groep opgaat. Ze voelen zich in de steek gelaten, gefrustreerd. Radicaal-rechts speelt in op die frustratie door de migrant tot zondebok te maken. Progressieve bewegingen moeten daar een eigen verhaal tegenover zetten. Dat begint met de erkenning dat ons economisch systeem mensen in de steek laat én de grenzen van de planeet ver te boven gaat. Daarna moeten we duidelijk maken waar het probleem zit: dat zijn niet de migranten, maar de superrijken die andere mensen en de natuur uitbuiten.’ Voor het verwoorden van dat eigen verhaal zit Winne van Woerden bij Oxfam Novib op de goede plek; die ontwikkelingsorganisatie wil ‘de wortels van ongelijkheid en armoede aanpakken’ en met ‘concrete oplossingen’ komen. Hulp aan mensen in ontwikkelingslanden is van oudsher haar kernactiviteit, maar daarbij gekomen is ‘de samenhang tussen onze economische activiteiten hier en de effecten daarvan in zuidelijke landen’. Op dat laatste legt ze zich toe als beleidsexpert ‘nieuwe economie’. Voor Oxfam Novib houdt ze zich onder meer bezig met de scheve verdeling van vermogens in Nederland, ‘zeker nu ons land bovenaan staat in de lijst van landen met de grootste vermogensongelijkheid’. Dat de 28-jarige Van Woerden de taak op zich heeft genomen het ‘tegengeluid’ van Oxfam Novib uit te dragen, hoeft niet te verbazen. Voor haar geboorte woonden haar ouders met haar oudere broer in Zimbabwe, waar haar vader tropenarts was. Zelf bracht ze haar jeugd in Nieuwegein door, wat Afrika betreft moest ze het doen met de Novib-kalender. Maar het besef dat er ‘kinderen op deze wereld zijn met veel minder kansen’ werd haar met de paplepel in gegoten. Dat haar broer met het syndroom van Down werd geboren, bracht die ongelijkheid tot achter de voordeur: ‘Dat ik wel kon gaan studeren, maar hij niet, vergrootte mijn gevoel dat ik verantwoordelijk met mijn kansen moest omgaan.’ Haar moeder gaf als levensles mee dat ze zich niet met anderen moest vergelijken en vooral haar eigen pad moest kiezen. Bij haar studie biomedische wetenschappen aan de Universiteit Maastricht uitte zich dat in haar afstudeeronderwerp. ‘Ik had het niet over moleculen en ribosomen, zoals mijn medestudenten, maar over de relaties tussen sociaal-economische status en gezondheid bij jongeren. Waar gaat dit over, zag je iedereen denken.’ Haar aandrang ‘de wereld iets beter te maken’ werd versterkt door de reis die ze na haar afstuderen, als 20-jarige, naar Latijns-Amerika ondernam. Wat leerde u daarvan? ‘Het was een reis met gemengde boodschappen. In Guatemala maakte ik deel uit van een gastgezin met sterke vrouwen, die hun levensverhaal met me deelden. Een van hen had een miskraam gekregen, waarna ze bloedend in haar bed door haar man was verlaten. De hardheid van die wereld kwam bij me binnen. Maar ik zag ook hoe mensen het beste van hun leven maakten, vol vrolijkheid en vooral ook: zich om elkaar bekommerden. ‘Toen ik vertelde dat mijn opa in een verzorgingstehuis zat, kreeg ik dat niet uitgelegd, ook aan mezelf niet. Waarom zijn we dat gewoon gaan vinden, niet voor je ouders zorgen?, vroeg ik me af. Dan kom je uit op de individualistische, westerse manier van leven. Ik ervoer daar dat het leven ook heel anders kan zijn, een ander normaal. Relaxter, met veel meer gemeenschapszin. Toen ik terugkeerde in Nederland, voelde ik me enigszins verdwaasd en onthecht. ‘Dat had ook te maken met de boeken die ik op die reis was gaan lezen – ik ontmoette midtwintigers die veel beter op de hoogte waren van wereldproblemen dan ik. Tijdens mijn studie had ik maar weinig daarvan meegekregen. Dus ben ik in boeken over politiek en economie gedoken. This changes everything van Naomi Klein (Amerikaanse activist, red.) was voor mij een eyeopener. Dat maakte zo goed duidelijk dat het aanpakken van het klimaatprobleem niet een kwestie is van wat windmolens en zonnepanelen plaatsen. Het vereist een fundamentele systeemverandering, een breuk met het bestaande economische model.’ Op welk ideaal bent u uitgekomen? ‘Ik hoop op een samenleving die gelijkwaardigheid tussen mensen én een duurzame manier van leven mogelijk maakt. Dat vereist dat we ons losmaken van de mythe dat economische groei vooruitgang betekent. Dat is niet zo, kijk alleen maar naar wie de voordelen ervan ervaren. Van de economische groei sinds 2020 is twee derde bij de rijkste 1 procent terechtgekomen, hebben we bij Oxfam becijferd. De meeste mensen profiteren dus niet mee. ‘Bovendien klopt de gedachte niet dat we het met ‘groene groei’ kunnen redden. De veronderstelling is dan dat dankzij schone technologie de milieu-impact van onze economische activiteiten zal afnemen – de economie groeit door, de natuur zou er niet meer onder lijden, is de theorie. Maar dat is echt wensdenken, het wetenschappelijk bewijs daarvoor ontbreekt. ‘Groei, groen of niet, leidt tot een toenemende energievraag en een groter beroep op grondstoffen, wat de afname van biodiversiteit grotendeels verklaart. Ik zie een economisch systeem dat expansiedrift als interne logica heeft, altijd leiden tot zowel klimaatontwrichting als toenemende ongelijkheid. Dus zouden we het groeistreven moeten loslaten.’ Maar hoort groei niet bij de mens – streeft die niet van nature naar verbetering? ‘Dat geloof ik ook, zeker. Het is een geniaal woord omdat we als mensen op allerlei vlakken vooruitgang willen, ook bijvoorbeeld in onze persoonlijke ontwikkeling en in onze relaties. Daarom spreekt het zo aan. Mensen denken ook dat zonder groei alles instort. Die angst maakt dat groei zo’n goed alibi is voor vervuiling en ongelijkheid. ‘Het is niet zo dat ik voor een recessie of een krimpende economie ben. Dan ga je te veel uit van het bestaande economische systeem. Waar het mij om gaat, is een totaal andere manier van kijken naar dat systeem, waarbij je als uitgangspunten neemt: wat zijn de grenzen die de planeet aangeeft en wat zijn de basisbehoeften van mensen? ‘Naar de beantwoording van die vragen wordt gelukkig steeds meer wetenschappelijk onderzoek gedaan. Daaruit blijkt bijvoorbeeld dat we met maar 30 procent van alle energie en grondstoffen die we momenteel gebruiken kunnen voorzien in alle basisbehoeften van de wereldbevolking. In ons huidige systeem is dus van een enorme verspilling sprake.’ Maar toch: meer materiële welvaart, een groter huis of een grotere auto, dat is toch waarnaar veel mensen streven? Zeker als ze uit relatieve armoede komen. ‘Natuurlijk, dat streven zit diep. Voor mij moet de strijd er ook niet op gericht zijn om gewone mensen te willen overtuigen dat zij er andere doelen op moeten nahouden. Waar het om gaat, is het blootleggen van de machtsstructuren en de belangen achter economische groei. Dan kom je uit bij de rijkste 1 procent. Zij worden als succesvol neergezet, als onafhankelijke individuen die het allemaal op eigen kracht hebben gemaakt. ‘Het verhaal dat falen of succes van jezelf afhangt, is erg krachtig gebleken. Maar het klopt niet, er hangt alleen al zoveel af van waar je wieg staat. Voor mij staat die rijkste 1 procent voor het falen en de perversiteit van een neoliberaal systeem dat gigantische ongelijkheden creëert.’ Is groei niet nodig voor het kunnen betalen van publieke voorzieningen, zoals onderwijs, infrastructuur en sociale zekerheid? ‘Je zegt dan in feite: omdat het hele systeem afhankelijk is van groei kunnen we niet zonder groei. Dat vind ik een nogal flauw argument, het is ‘within system’-denken, waarmee je weigert een discussie over alternatieven aan te gaan. Terwijl die nu al zichtbaar zijn, denk aan allerlei coöperaties in de zorg, de energiesector en de landbouw. Dat is een grote beweging die van onderop wordt gevoed, mensen voelen de behoefte aan meer inspraak. ‘Je hebt ook steeds meer sociale ondernemingen met steward ownership (inperking van de macht van aandeelhouders, red).  Ik zie al die initiatieven als een beweging naar meer democratie op economisch vlak. Idealiter gaan mensen meehelpen bepalen welke sectoren we wel en welke we niet in onze economie willen, in het licht van wat de planeet aankan.’ Blijft de vraag hoe u de bevolking mee denkt te krijgen. ‘Ik ben daarover niet zo somber. Uit enquêteresultaten onder de bevolkingen van G20-landen blijkt dat ongeveer driekwart het eens is met het idee dat een economie die het welzijn van mens en planeet dient beter is dan een op groei gebaseerde economie. In Nederland hebben we onderzocht wat mensen van het belastingstelsel vinden. Dan blijkt een grote meerderheid van mening dat het veel eerlijker moet en grote vermogens veel zwaarder moeten worden belast. Dus op deelonderwerpen zie je zeker wel steun. ‘Wat je mensen niet kunt vragen is: wil je je bestaanszekerheid voor het klimaat inleveren? Maar het wordt anders als je hun een wereld kunt voorhouden waarin die bestaanszekerheid is gegarandeerd en we leven binnen de grenzen van wat de planeet aankan. Dat is mogelijk en daarvoor kun je veel mensen enthousiast krijgen.’ Ondertussen worden klimaatplannen teruggedraaid en wordt er zwaar op ontwikkelingssamenwerking bezuinigd. ‘Dat houdt me ook zeer bezig. Deze regering laat de armste mensen ter wereld keihard stikken, terwijl grote bedrijven en superrijken cadeautjes ontvangen. Ook wordt de ruimte voor tegenmacht van maatschappelijke organisaties ingeperkt. Die bezuinigingen leiden tot onzekerheid en angst bij mijn vrienden en kennissen. Zelf zie ik ze vooral als een aansporing door te gaan met het laten horen van ons geluid. ‘In mijn ogen is radicaal-rechts in een vacuüm gesprongen dat voortkomt uit grote onvrede over ons economische systeem. Dat hebben ze gevuld met hun radicale, anti-establishmentverhalen, waarbij ze het terugdringen van migratie als schijnoplossing presenteren. Progressieve bewegingen hebben hun eigen systeemkritiek, de afkeer van het individualisme en het neoliberalisme. George Monbiot, een Britse journalist en activist, heeft daarover terecht gezegd: ‘Je kunt niet iemands verhaal afpakken zonder het te vervangen door een nieuw verhaal.’ Daarmee maakt hij voor mij duidelijk hoe dat vacuüm is ontstaan – progressieve bewegingen zijn te lang bezig geweest met veroordelen zonder met alternatieven te komen. Door me met een nieuwe economie bezig te houden, wil ik daaraan bijdragen.’ Blijft u ook in deze tijden hoopvol? ‘Dat verschilt per dag, eerlijk gezegd, het is een moeilijke, vaak beangstigende tijd waarin we leven. We zitten in een transitiechaos – ‘De oude tijd sterft, het nieuwe heeft moeite met geboren worden, nu is het de tijd van de monsters’, schreef Antonio Gramsci (Italiaans filosoof en de oprichter van de Italiaanse Communistische Partij, 1891-1937, red.). Hij had het over het fascisme in de jaren dertig, maar het is ook op onze tijd van toepassing. ‘Ik ben niet optimistisch, dat associeer ik met achterover leunen en zeggen: het komt wel goed. Maar ik wil wel hoopvol zijn. Ja, de toekomst is onzeker en we moeten erkennen dat die grimmig is, maar met hoop ken ik mezelf wel een actieve rol in die toekomst toe. Waar ik me aan vasthoud, is het besef dat eerdere grote, positieve veranderingen zoals vrouwenrechten, de burgerrechtenbeweging, de afschaffing van slavernij en de apartheid ook allemaal van tevoren niet waren voorzien en er toch zijn gekomen. Wat nu onmogelijk lijkt, hoeft dat niet te zijn.’</p>]]></description>
      <guid>https://www.volkskrant.nl/binnenland/we-zitten-in-een-transitiechaos-de-oude-tijd-sterft-het-nieuwe-heeft-moeite-met-geboren-worden~b58a791a/</guid>
      <pubDate>Fri, 13 Jun 2025 00:00:00 +0200</pubDate>
    </item>
    <item>
      <title><![CDATA[‘Jongeren vormen in Afrika het voornaamste lichtpunt’]]></title>
      <description><![CDATA[<p>Als 27-jarige landbouwkundige gaat Jua Dai Fleer in 2019 het avontuur aan: leiding geven op een boerderij in Afrika – in de West-Nijl-regio van Oeganda welteverstaan, waar hij op twaalf hectare (‘Voor Oegandese begrippen is dat groot’) samen met een tiental Oegandese en Congolese werknemers pootaardappelen gaat verbouwen. Het achterliggende idee: boeren in dit geïsoleerde, achtergestelde gebied kennis laten opdoen over duurzame landbouw en hen van ziektevrij pootgoed voorzien. Texelse boeren delen hun inzichten daarover, Fleers vader helpt met financiering en advies en zelf is hij verantwoordelijk voor de werknemers en de relaties met omliggende boeren: ‘Die zag ik niet als concurrenten, maar als ambassadeurs voor onze ideeën.’ Op dat moment heeft Fleer in Wageningen een opleiding tot socioloog met landbouwkundige specialisatie achter de rug. Zijn voorstelling over hoe het zou zijn om in dit afgelegen gebied te werken, brengt hem tot zijn bijzondere stap: ‘Ik stelde me voor hoe ik daar zou wonen, in het veld zou staan met lokale mensen om me heen, in de hitte. Ik zag voor me hoe ik met ze zou praten, op hun erf, bij hun homesteads. Ik wilde van ze leren, begrijpen hoe hun levens eruitzagen en zelf ervaren wat ze dagelijks meemaakten. Uiteindelijk wilde ik ze ook helpen, al is me altijd afgeraden om dat in Afrika te willen. Je moet er willen ondernemen en samenwerken, helpen impliceert ongelijkwaardigheid.’ Zijn ‘diepe connectie’ met Afrika begint in zijn eerste levensjaar. Weliswaar staat zijn wieg in Deventer, maar zijn ouders wonen in Rwanda. Zijn vader Herman, opgeleid in Wageningen tot niet-westers socioloog, is werkzaam bij een project van ontwikkelingsorganisatie SNV, terwijl zijn moeder kunstdocent is. Kort voor de Rwandese genocide van 1994 wordt het gezin door het Vreemdelingenlegioen geëvacueerd. Terug in Nederland weet Fleer zich niet alleen door leerlingen van zijn Wageningse basisschool omringd, maar ook door de Rwandese vrienden van zijn ouders en hun kinderen. Zij behoren tot de Tutsi-gemeenschap, die na de massale moordpartij op ten minste een half miljoen van hen poogt het bestaan opnieuw vorm te geven. ‘Velen van hen waren getraumatiseerd en hadden het zwaar. Dat gold niet alleen voor de ouders, maar ook voor veel van hun kinderen, mijn vrienden.’ De verbondenheid met hen smeedt zijn connectie met Afrika. Ook zijn voornaam verbindt hem met het continent: ‘In het Swahili betekent mijn naam ‘de zon opeisen’. Op de basisschool keek ik op naar een oudere jongen, Marcel, ik wilde toen ook zo heten. Maar inmiddels ben ik op mijn naam gesteld geraakt. Mensen maken er graag grapjes over, hij helpt het ijs te breken.’  Fleer is sinds een jaar de Europese vertegenwoordiger van een Amerikaanse ontwikkelingsorganisatie IFDC, die boeren en overheden in Afrika ondersteunt met zaaizaad en mestsoorten. Wat is uw ideaal? ‘Ik zou graag willen dat westerse landen in staat zijn Afrikaanse landen en hun inwoners als gelijkwaardig te zien. We zouden ervoor open moeten staan van elkaar te leren, dus ook wij van hen. Politiek en economisch zijn we op vele manieren met elkaar verbonden. Mijn ideaal is dat die verbondenheid leidt tot grotere saamhorigheid, waarbij we mensen uit Afrika als volwaardige sparringpartners gaan beschouwen.’ Kunt u een voorbeeld geven? ‘Op het terrein van de landbouw zie je dat Europese boeren te maken gaan krijgen met klimaatproblemen die Afrikaanse boeren allang kennen. In Nederland krijg je steeds meer die afwisseling van extreme droogte en extreme regenval, waarmee Oegandese boeren al jaren ervaring hebben. Nederlandse boeren kunnen van hen leren weerbaarder tegen klimaatverandering te zijn door andere gewassen te planten. Wat ik verder zie is dat in de landbouwwetenschap Afrikaanse mensen een grotere rol gaan spelen. Europese wetenschappers domineren nog wel, maar de Afrikaanse landbouwkennis neemt toe, dus ontstaat er ook op dat vlak meer gelijkwaardigheid.’ Heeft u in uw tijd op de boerderij in Oeganda iets aan meer gelijkwaardigheid kunnen doen? ‘De West-Nijl-regio waarin we zitten, is het gebied waar Idi Amin (1928-2003; president van 1971 tot 1979, red.) vandaan komt. Omdat Yoweri Museveni (sinds 1986 de president, red.) een gloeiende hekel aan Amin heeft, is dit gebied altijd achtergesteld. Met de boerderij wilden wij opkomen voor de kleine boeren en de bevolking in deze regio. Er wordt maar weinig naar ze omgekeken. Er ging wel wat geld naar de regionale hoofdstad Arua voor opvang van Zuid-Soedanese vluchtelingen, maar verder was er niets. ‘Onze boerderij zit op anderhalf uur rijden van die stad, via een onverharde weg. We zagen goede kansen aardappelen in de hele streek te produceren, dus zijn we met pootgoed begonnen. Met vallen en opstaan is het gelukt deze achtergebleven regio dankzij de aardappelteelt meer op de kaart te zetten. Dat is wel een bijdrage aan meer gelijkwaardigheid geweest.’ In hoeverre kon u die op de boerderij zelf ook versterken? ‘De mensen blijven je als witte baas zien die zogenaamd van alles meer verstand heeft, ook al deed ik mijn best duidelijk te maken dat ik juist van hen wilde leren. Dat lukte ook wel, ik had bijvoorbeeld geen ervaring met pootgoed planten en zij wel. Maar ik ontkwam er toch niet aan dat ik als witte man als de grote baas werd gezien. Dat zit er nog zo ingebakken. ‘Wat me wel hoopvol stemt, is dat bij veel Afrikanen de trots op hun identiteit aan het groeien is, vooral ook bij jongeren. Dat komt echt van onderop, het is niet meer zoals vroeger toen iemand als Mobutu (1930-1997, voormalig president van Congo, red.) een soort nationale trots van bovenaf oplegde. ‘Omdat ik hun baas was, deelden werknemers bepaalde informatie niet met mij. Ik herinner me de keer dat een belangrijke vrouwelijke Oegandese werknemer ineens met zwangerschapsverlof ging. Dat gebeurde zonder dat ze mij had verteld dat ze zwanger was, waardoor we plots met een groot probleem zaten. Zelf probeerde ik wel meer persoonlijke dingen te delen, maar dat bleek als baas toch lastig. Vooral de eerste jaren ben ik veel alleen geweest, ik had vooral gezelschap van mijn kat. Gelukkig kwam op een gegeven moment mijn vriendin over.’ Waarom bent u met de boerderij gestopt? ‘Vanaf het begin was mijn streven mezelf overbodig te maken: op een Afrikaanse boerderij hoort de leiding niet in Europese, maar in Afrikaanse handen te zijn. Vorig jaar zat ik er vijf jaar en vond ik het echt niet langer aan mij om de boel aan de gang te houden. Gelukkig hebben we een Keniaanse opvolger gevonden.’ Wat is er in Afrika nodig voor gelijkwaardige verhoudingen? ‘Waar ik in geloof is versterking van het maatschappelijk middenveld – de ondersteuning van onafhankelijke media, de milieubeweging en andere activisten in Afrikaanse landen. Dat kan regeringen ertoe dwingen niet voor zichzelf, maar voor hun burgers te zorgen. Hopelijk neemt dan ook de corruptie af. Want zolang die omvangrijk blijft, is het voor westerse landen erg moeilijk Afrikaanse landen als gelijkwaardig te behandelen. ‘Minister Lilianne Ploumen (PvdA-minister voor Buitenlandse Handel en Ontwikkelingssamenwerking, 2012-2017, red.) heeft eens gezegd dat de tijd van alleen waterputten slaan voorbij is. Zij vond dat er vooral een maatschappelijk middenveld nodig is, dat regeringen ter verantwoording roept om die putten te slaan. Dat ben ik met haar eens.’ Voor onze inmiddels demissionaire regering moet vooral het Nederlands belang vooropstaan – Nederlandse bedrijven moeten baat hebben bij ontwikkelingsgelden. Hoe pakt dat uit voor het streven naar gelijkwaardigheid? ‘Dat belastinggeld op de een of andere manier ten goede komt aan Nederlanders of Nederlandse ondernemingen die in Afrika zijn gevestigd of zich willen vestigen, daarin kan ik me wel vinden. Maar je moet je wel afvragen hoe je het Nederlandse belang ziet. Kijk je alleen maar naar direct economisch voordeel of gaat het je ook om een breder doel: wil je een land helpen aan een sterke economische basis en politieke stabiliteit? Voor dat laatste heb je een samenleving met een sterk maatschappelijk middenveld nodig. Daarbij zijn Nederlandse bedrijven ook gebaat.’ China, een van de grootste investeerders in Afrika, kijkt ook alleen naar het eigen Chinese belang, niet naar het maatschappelijk middenveld. ‘China is gericht op het aanleggen van infrastructuur, zoals spoorlijnen en havens, omdat het behoefte heeft aan grondstoffen en voedsel. Je ziet China vooral met autocratische landen in zee gaan. Het geeft grote leningen, waarmee het afhankelijkheid creëert. Want als landen niet kunnen aflossen, kan China meer invloed eisen. ‘In mijn ogen is de Chinese benadering van Afrika een vorm van neokolonialisme. China doet dat subtiel, het land treedt er niet zo mee op de voorgrond. Maar tegelijkertijd is het ook daadkrachtig, want de Chinese macht over Afrikaanse landen neemt wel toe.’ Dat staat haaks op gelijkwaardigheid. ‘In eerste instantie lijkt het gelijkwaardig, China heeft het altijd over win-win. In werkelijkheid is het vooral uit op eigen gewin en interesseert het zich niet voor de plaatselijke bevolking en diens behoeften. Boven alles wil het de bovenliggende partij zijn in de relatie tot regeringen. Grote westerse bedrijven stellen zich niet anders op. Oliemaatschappijen als Shell en Total pretenderen ook graag dat Afrikaanse regeringen gelijkwaardig zijn. Maar de kennis over oliewinning delen ze niet: ze willen hun machtspositie behouden.’ Zit niet ook het beeld dat we van Afrika en Afrikanen hebben gelijkwaardigheid in de weg? ‘Zeker. In de Europese media domineert het beeld dat Afrikanen naar Europa willen. Populistische partijen geven daaraan de draai dat ‘ze’ onze banen komen inpikken. Alle ophef in ons land over asielzoekerscentra, waar veel mensen uit Afrika wonen, speelt ook op angsten in. ‘Daarnaast is er het beeld van Fort Europa, dat zich verweert tegen de vluchtelingenstroom, maar ook extreem strenge toelatingseisen oplegt aan Afrikaanse producten, waaraan veel boeren niet kunnen voldoen. Dat schept ook weer ongelijkheid. In mijn ogen speelt dat allemaal de populistische partijen in de kaart.’ Welke lichtpunten ziet u? ‘In democratieën als Kenia en Ghana zie je dat jongeren zich meer uit durven spreken tegen onrecht en corruptie, meer dan vroeger en meer dan bijvoorbeeld in een dictatuur als Oeganda. Sociale media spelen daarbij een positieve rol. Dit voorjaar konden jongeren zich snel mobiliseren bij het staatsbezoek van koning Willem-Alexander en koningin Máxima aan Kenia. Ze protesteerden ertegen dat door het bezoek de repressie van de president werd gelegitimeerd. ‘Jongeren zijn in mijn ogen het voornaamste lichtpunt. Ze hebben de koloniale tijd niet meegemaakt, maar zijn er zich wel van bewust hoe verkeerd die is geweest. Ze durven meer op hun strepen te gaan staan dan eerdere generaties en ondernemen meer vanuit een eigen Afrikaans perspectief. Bovendien zijn ze met zeer velen – in Oeganda is de gemiddelde leeftijd van de bevolking 16! ‘Waarop ik hoop zijn weerbare, zelfstandige economieën, die geen noodhulp of ontwikkelingssamenwerking meer nodig hebben, maar die in hun eigen behoeften weten te voorzien. Dan zouden ze op basis van gelijkwaardigheid handelsovereenkomsten kunnen sluiten. Momenteel pakken die vaak nadelig voor Afrikaanse landen uit. Het kan misschien nog enkele generaties duren, maar ik geloof echt dat westerse ontwikkelingsorganisaties uiteindelijk geheel overbodig worden.’</p>]]></description>
      <guid>https://www.volkskrant.nl/binnenland/jongeren-vormen-in-afrika-het-voornaamste-lichtpunt~b1560aa2/</guid>
      <pubDate>Fri, 6 Jun 2025 00:00:00 +0200</pubDate>
    </item>
    <item>
      <title><![CDATA[‘Verkettering van elkaar is de opmaat naar chaos, onrecht en geweld’]]></title>
      <description><![CDATA[<p>Bij het etiket ‘idealist’ voelt hij zich niet comfortabel, daarvoor ziet Luc Verhey zichzelf ‘te veel als een man van de praktijk’. Die praktijk is in zijn geval juridisch, waarmee hij als twintiger bij een rechtswinkel te maken kreeg (‘ik verdiepte me in klachten van burgers over politieoptreden’). Later volgde het ministerie van Justitie en tegenwoordig is hij lid van de afdeling advisering van de Raad van State. Als staatsraad bij dat college formuleert hij adviezen over nieuwe wetten – ‘met een team’, voegt hij er nadrukkelijk aan toe. Zijn carrière is ook gekleurd door zijn theoretische belangstelling voor het recht, waar hij op 64-jarige leeftijd aan toekomt als hoogleraar staats- en bestuursrecht in Leiden en als fellow van het Montesquieu Instituut, het kenniscentrum voor parlementaire democratie. Een man van de theorie én praktijk dus, die naar eigen zeggen geen idealist is, maar wel wil toegeven dat sommige onderwerpen hem ‘zeer na aan het hart liggen’. Dat blijkt wel uit zijn boek De zoektocht naar de feiten. Voor de democratische rechtsstaat en fatsoen in de politiek springt hij daarin op de bres. Op beheerste toon hekelt hij in dat uit 2021 daterende, maar onverminderd actuele boek de impact die ‘leugens’ hebben op het politieke proces – hij betoogt dat met desinformatie, verspreid door politici en sociale media, op een niet eerder vertoonde wijze zand in de raderen van de politieke besluitvorming wordt gestrooid. Dat is ondermijnend voor de ‘eenheid’, waarop de democratische rechtsstaat is gefundeerd. De bestorming van het Capitool in de VS op 6 januari 2021, na aanhoudende verspreiding van nepnieuws over de verkiezingsuitslag door de zittende president, ervoer hij als ‘een wake-upcall’. Voor zo’n gewelddadige aanval op de rechtsstaat als gevolg van desinformatie ‘zijn we in Nederland niet immuun’, waarschuwt hij. Al even laakbaar vindt hij de erosie van fatsoensnormen in het politieke debat. Komend uit een ‘bevoorrecht, katholiek gezin’, met jeugdjaren in Leiden waar zijn vader ziekenhuisdirecteur was, omschrijft hij zichzelf als iemand die ‘duidelijk van het harmoniemodel’ is. Gebrek aan fatsoen stuit hem sowieso tegen de borst, maar aan het ontbreken ervan in het politieke domein onderkent hij een verzwarende dimensie. Zijn boek bevat daarover een uitgesproken statement, ontdaan van zijn gebruikelijke voorkeur voor nuance: ‘Verkettering van elkaar is de opmaat naar chaos, onrecht en geweld.’ De aanvallen op de persoon waaraan politici zich overgeven, bemoeilijken niet alleen de politieke besluitvorming, maar zetten ook burgers mogelijk aan ‘tot bedreigingen en zelfs gewelddadig gedrag’. Tekenen aan de wand: met geweldsdreiging omgeven lokale debatten over asielzoekerscentra en door dreigementen geïntimideerde wetenschappers die daardoor terugdeinzen voor deelname aan het publieke debat. Ook langs die wegen wordt de democratische rechtsstaat ondermijnd, stelt Verhey. Wat bedoelt u precies met die ‘eenheid’ die aan ons systeem ten grondslag ligt? ‘In een democratische rechtsstaat is het een permanent zoeken naar de juiste balans tussen eenheid en veelheid. Tegenover de veelheid van groepen, belangen en ideeën in een land heb je eenheid nodig om vreedzaam met elkaar te kunnen samenleven. Dat vereist eensgezindheid over de manier waarop we gezamenlijk tot besluiten komen en problemen oplossen – een geloof in de procedures die we daarvoor hebben bedacht, waar de Grondwet en onze parlementaire democratie uitdrukking aan geven. ‘Een geloof ook in de rechtspraak als manier om geschillen vreedzaam te beslechten, als alternatief voor geweld. Daarom moeten we uitspraken van de rechter ook accepteren als we niet in het gelijk worden gesteld. Om die eenheid te ervaren, is een gedeelde kijk op de werkelijkheid een voorwaarde. Feitelijk onjuiste informatie bemoeilijkt dat, het ondermijnt het geloof in hoe we ons samenleven hebben georganiseerd.’ Gaat het vooral om het onderschrijven van procedures? ‘Het is meer dan dat, want die procedures steunen op een stelsel van waarden, waaronder de grondrechten. Het gaat in feite om waarde toekennen aan het gehele bouwwerk van de democratische rechtsstaat – niet alleen aan het parlementaire stelsel, maar ook aan de rechter, de vrije pers en de wetenschap. Die spelen daarin ieder hun eigen rol. ‘Een kernelement van onze democratische rechtsstaat is in mijn ogen de zoektocht naar de feiten. Voordat je beslissingen kunt nemen, is het zaak je op de juiste feiten te baseren. In het wetgevingsproces, waar ik als adviseur mee te maken heb, is de vraag die je jezelf voortdurend moet stellen: wat zijn de relevante feiten? Die liggen niet voor het oprapen, er is per definitie ruimte voor twijfel. ‘Het is een delicaat proces dat je met een bepaalde integriteit en openheid moet kunnen voeren. De politiek, de media, het bestuur, de wetenschap en de rechter doen alle mee aan die zoektocht – het is een collectieve inspanning, een voortdurend streven naar voortschrijdend inzicht over feiten om tot zo goed mogelijke wetgeving en besluiten te komen. Daarbij moet je altijd de relativiteit van je kennis over de waarheid voor ogen houden en bereid zijn je eigen beeld bij te stellen.’ Is het in het licht van die relativiteit niet enigszins hooghartig over nepnieuws te spreken? ‘Dat twijfel over de feiten altijd gerechtvaardigd is en dat die altijd ter discussie moeten kunnen worden gesteld, betekent niet dat je daarmee ook álles ter discussie kunt stellen. Er zit een grens aan twijfel, bepaalde feiten kun je niet negeren. Als bijvoorbeeld lood in drinkwater of het coronavirus gevaarlijk voor de volksgezondheid blijkt te zijn, valt dat niet te ontkennen.’ Is desinformatie niet iets van alle tijden? ‘Ja en nee. Doelbewust onwaarheden verkondigen en die aan de samenleving voorhouden of zelfs opleggen, is zeker niet nieuw – we kennen dat van de jaren dertig van de vorige eeuw, maar je kunt nog veel verder teruggaan. ‘Wat nu wel nieuw is, is de slagkracht van sociale media. Daarmee kunnen groepen in de samenleving in extreme mate tegen elkaar worden opgezet. Het verdienmodel van bigtechbedrijven is op aandacht gebaseerd – mensen worden door haat en geweld aangetrokken. Sociale media hebben ons veel opgeleverd, zie het gemak waarmee we elkaar bereiken, maar er kleven grote nadelen aan, zoals het behoren tot filterbubbels waarin je bevestigd wordt in je eigen gelijk en de extreme uitingen die het maatschappelijke debat dreigen dood te slaan.’ Hoe ziet u de impact ervan op het ‘delicate proces’ dat u zojuist beschreef? ‘Die kan enorm zijn, dat hebben we herhaaldelijk gezien rond verkiezingen. Hun goede verloop is voor het vertrouwen in een democratisch systeem wezenlijk. In de VS heeft Donald Trump met zijn desinformatie over de verkiezingen van 2020 de weg bereid voor de bestorming van het Capitool, waarbij doden zijn gevallen. In Roemenië werd in november een president verkozen op basis van nepnieuws, waarna de rechter die verkiezingen terugdraaide. In andere, Europese landen zie je pogingen tot beïnvloeding van verkiezingen met nepnieuws door buitenlandse staten, de inlichtingendienst AIVD signaleert dat ook voor Nederland. ‘Gaat het om de invloed van desinformatie op het politieke proces dan kunnen we die beter niet bagatelliseren. Neem het klimaatprobleem, met al het overweldigende, wetenschappelijke bewijs dat CO2-uitstoot door toedoen van de mens eraan bijdraagt. De urgentie ervan neemt alleen maar toe, toch dreigt het nemen van maatregelen stil te vallen. Dat heeft meerdere oorzaken, maar een factor is in ieder geval dat een groep twijfel over vaststaande feiten blijft zaaien en zich openlijk afvraagt: hoe groot is het probleem nu eigenlijk? Natuurlijk kun je van mening verschillen over de aanpak, maar de ontkenning van een probleem maakt bij voorbaat iedere oplossing onmogelijk.’ Hoe verklaart u de vruchtbare bodem voor nepnieuws? ‘Dat is een lastige vraag, maar het houdt voor mij vooral met maatschappelijke onvrede verband. De inhoud kunnen we niet serieus nemen, maar de onvrede van groepen burgers des te meer. Daarvoor kun je allerlei verklaringen aanvoeren. Vooral het einde van de verzuiling is volgens mij belangrijk, omdat daarmee allerlei sociale verbanden zijn verdwenen die maakten dat mensen zich gehoord voelden. Dat was geen probleem voor burgers die goed voor zichzelf kunnen zorgen, maar de belangen van grote groepen die dat minder goed kunnen, zijn ondergesneeuwd geraakt – de toeslagenaffaire geeft aan hoe pijnlijk dat kan uitpakken. ‘Door de individualisering is een andere kijk op de overheid gaan domineren. De burger ziet haar minder als hoeder van gemeenschappelijke belangen, maar vraagt zich vooral af: wat kan de overheid voor mij persoonlijk doen? Bovendien is hij te veel van de overheid gaan verwachten, ook al omdat politici soms meer beloven dan ze kunnen waarmaken. Dat leidt tot frustratie en onvrede, met afkeer van politieke processen tot gevolg. ‘Ik begrijp alle kritiek op de gebrekkige slagkracht van de overheid wel, maar we moeten die wel in perspectief plaatsen. Maak je een vergelijking met andere landen dan gaat er in Nederland veel wel goed. Ambtenaren doen dagelijks hun best voor mensen in het land. Dat mag ook weleens worden benadrukt.’ Hoe valt de schade aan de democratische rechtsstaat als gevolg van desinformatie in te perken? ‘In mijn boek schets ik daarvoor twee denklijnen. De eerste is de harde lijn van een democratie die zich weerbaar toont tegen aanvallen. In Duitsland zie je die weerbaarheid al sinds de oorlog in de regels over het verbieden van politieke partijen die een bedreiging voor de democratie vormen. Daarnaast kun je aan allerlei maatregelen denken, zoals politieke partijen verplichten transparant te zijn over hun berichten en advertenties via sociale media. Daar moet openheid over zijn, anders loop je het risico dat groepen burgers door een partij onder de radar via microtargeting worden bestookt met misleidende informatie. ‘Wat mij hoop geeft, zijn de verplichtingen die door Europese wetgeving aan bigtechbedrijven zijn opgelegd om nepnieuws te verwijderen en de mogelijkheid voor burgers om een klacht in te dienen wanneer dat niet gebeurt. Tegen die wetgeving lopen nu de Amerikaanse regering en big tech te hoop, dat is veelzeggend. ‘Mochten die regels onvoldoende werken dan zou je de eigendomsstructuur van die bedrijven kunnen aanpakken, bijvoorbeeld door opsplitsing. Een andere weg kan zijn dat je de kwaliteit van informatie via sociale media waarborgt door nieuwe, publieke vormen van nieuwsvoorziening. Nu sociale media de belangrijkste bron van nieuwsvoorziening zijn voor jongeren, moet je daar als overheid je koers op aanpassen.’ Wat is uw tweede denklijn? ‘Dan gaat het vooral om een oproep tot publiekelijk fatsoenlijk met elkaar omgaan. Voor de zoektocht naar de feiten die in een democratie zo essentieel is, heb je nieuwsgierigheid en ruimte voor twijfel nodig. Dat vereist een open, integere houding – het verketteren en bedreigen van de ander staat daar haaks op, dan voelen mensen zich niet langer vrij in het publieke debat. ‘Een fatsoenlijke omgang met elkaar is nodig voor een gesprek over de inhoud, we moeten ophouden met het hard op de man spelen. Ik vind dat de grenzen van het fatsoen nu te vaak worden overschreden, met een negatieve hoofdrol voor sociale media. We moeten zien weg te komen van de spelverruwing die je niet alleen in de politiek, maar in de hele samenleving ziet. Dat is niet alleen een taak voor politici, het is een opdracht aan ons allemaal.’</p>]]></description>
      <guid>https://www.volkskrant.nl/binnenland/verkettering-van-elkaar-is-de-opmaat-naar-chaos-onrecht-en-geweld~b9cee379/</guid>
      <pubDate>Fri, 30 May 2025 00:00:00 +0200</pubDate>
    </item>
  </channel>
</rss>
