<?xml version="1.0" encoding="utf-8"?>
<rss version="2.0">
  <channel>
    <title><![CDATA[Fokke Obbema]]></title>
    <link>https://www.volkskrant.nl/auteur/fokke-obbema</link>
    <description><![CDATA[Fokke Obbema]]></description>
    <item>
      <title><![CDATA[‘Je kunt je wetenschappelijke onderzoek niet langer over de schutting gooien’]]></title>
      <description><![CDATA[<p>Als ‘kind van de jaren zestig’ loopt wantrouwen tegen ‘de elite’ als een rode draad door zijn werkende leven, ook al is hij daar tijdens zijn carrière als ziekenhuis- en universiteitsbestuurder zelf deel van gaan uitmaken. De afstand die hij er altijd toe is blijven voelen, voert hij terug op zijn gereformeerde opvoeding in een niet-academisch Fries gezin. Zijn vader was politieman, zijn moeder bestierde het gezin met vijf kinderen, van wie hij de jongste was. In zijn geheugen gegrift staat zijn moeders afkeer van de rector van zijn middelbare school, de hbs in Heerenveen: ‘Die noemde ons ‘de elite van de maatschappij’. Toen ik dat thuis vertelde, had die man voor haar volledig afgedaan. Voor haar ging het er in het leven om dat je je talenten inzet voor een betere wereld en voor mensen die minder bedeeld zijn. Van pretenties moest ze niets hebben. Heerlijk, heerlijk!’ Het gereformeerde geloof liet de inmiddels 71-jarige Frank Miedema op jeugdige leeftijd achter zich (‘Ik geloof dat ik nooit heb geloofd’), maar onderliggende normen en waarden als ‘woekeren met je talenten’ en ‘van betekenis voor de samenleving zijn’ hebben zijn leven gekleurd. Wanneer hij in 1971 voor een studie scheikunde kiest, is hij gemotiveerd om, voortkomend uit zijn linkse idealen, zich aan milieuproblemen te wijden. Maar in de jaren tachtig ontwikkelt hij zich tot immunoloog bij bloedbank Sanquin, waar hij met de aidsepidemie te maken krijgt. Terwijl homoseksuele mannen ‘bij bosjes sterven’ publiceert Miedema over het aidsvirus, wat hem een hoogleraarschap bij het Academisch Medisch Centrum in Amsterdam oplevert. ‘Jij werkt om hoogleraar te worden, wij hebben een echte ziekte, zei een aidspatiënt eens tegen mij. Hij had gelijk. Ik heb dat altijd wrang gevonden: carrière maken met behulp van andermans leed.’ In 2004, op 50-jarige leeftijd, wordt hij afdelingshoofd immunologie van het UMC Utrecht, vijf jaar later krijgt hij als decaan en bestuurder met het gehele ziekenhuis te maken. In 2019 maakt hij de overstap naar de Universiteit Utrecht, waar hij tot zijn pensionering in 2023 als bestuurder verantwoordelijk is voor ‘open science’. Dat concept bouwt voort op een knuppel in het hoenderhok die Miedema in 2012 de wetenschappelijke wereld ingooide. Met een drietal kompanen hekelde hij de wetenschappelijke tredmolen waarin alles om publicaties draait. Met artikelen in zo gerenommeerd mogelijke tijdschriften genereren wetenschappers geldstromen, promovendi en aanzien, ‘maar door dat systeem zijn we met onze rug naar de maatschappij komen te staan’, betoogde hij. Toegepast onderzoek over urgente maatschappelijke problemen stond in zijn ogen ten onrechte in veel minder hoog aanzien. Dat kon Miedema, nog altijd vol van het jarenzestigdenken, niet aanzien. Dus ging hij de strijd aan met het wetenschappelijke establishment, de elite waarvan hij van huis uit zo’n afkeer had meegekregen. Op welke weerstanden stuitte u met uw overtuiging dat wetenschap maatschappelijk relevant moest zijn? ‘De weerstand kwam van wetenschappers die vonden: wij zijn knap, we doen belangrijke dingen voor de mensen, vooral fundamenteel onderzoek, dus geef ons een zak met geld en val ons verder niet lastig. Die elitaire houding staat haaks op wat ik nodig vond: andere belanghebbenden zoals patiënten bij onderzoek betrekken. Een gerenommeerd kankeronderzoeker suggereerde in reactie op ons plan Science in Transition, dat ik wilde dat Henk en Ingrid op de Veluwe voortaan zouden bepalen welk onderzoek hij moest doen. Pure demagogie natuurlijk. Anderen vonden dat ik de vuile was buiten hing en daarmee de wetenschap in gevaar bracht, politici zouden mijn betoog kunnen aangrijpen om te bezuinigen, we hoorden de rijen gesloten te houden. Dat ik dat niet deed, werd me kwalijk genomen. Maar ja, dan kun je nooit kritiek op het systeem hebben.’ Waar was het met het systeem misgegaan? ‘In de jaren zeventig was er een brede stroming, zeker onder studenten, die vond dat de wetenschap er voor de samenleving moest zijn. Natuurlijk had je mensen die dachten: ‘Ik ga lekker bij Shell werken’, maar veel studenten waren idealistisch en dachten: wij zijn er voor de samenleving, we gaan bijvoorbeeld iets aan de sociale ongelijkheid of de milieuvervuiling doen. ‘In de jaren tachtig veranderde dat, met de Amerikaanse president Ronald Reagan en de Britse premier Margaret Thatcher ging het vooral om geld verdienen, ook in de wetenschap. Kritiek op het kapitalisme, die in mijn studententijd nog normaal was, verdween uit beeld. De houding werd: het is mooi geweest met alle inspraak en idealen, nu gaan we voor de economie werken. Toen kwam ook steeds meer nadruk te liggen op publicaties in tijdschriften als Nature en Science. Wat de maatschappij nodig had, raakte daarmee buiten beeld.’ Deed u mee aan dat systeem? ‘Zeker, ik was een fanatieke deelnemer. Mijn zoon zei laatst nog: ‘Wanneer jij een artikel in Nature had, hield je er niet meer over op.’  Het was verslavend, ik ging volledig in mijn werk op. Mijn vrouw en de kinderen hebben daarvan wel last gehad. In de avonden en in weekeinden was ik vaak ‘nog even met mijn werk bezig’. Ik was academicus en wilde hoogleraar worden. Dankzij ons aidsonderzoek kreeg ik steeds meer waardering, meer onderzoeksgeld, meer medewerkers, dat voelde fantastisch. Ik nam het academische spel bloedserieus. Dat was ook nodig om erin te overleven.’ Wanneer bent u er anders naar gaan kijken? ‘Wat belangrijk in mijn vorming is geweest, is dat ik me altijd vragen over het systeem heb gesteld. De meeste wetenschappers doen dat niet, maar al als student was ik niet alleen met scheikunde bezig, maar ook met wetenschapsfilosofie, met de vraag: hoe werkt wetenschap eigenlijk? Dat heeft me nooit meer losgelaten. Iemand die me erg aansprak was Pierre Bourdieu (Franse socioloog, 1930-2002, red.) die de wetenschap als een sociaal spel beschreef, waarbij een kleine elite uitmaakt wat wel en niet kwaliteit is, waarna op basis van die criteria wordt bepaald hoe het geld wordt verdeeld en wie er dus wel en niet bij horen. ‘Wat ook vormend voor mij is geweest, was een bijeenkomst in de Rode Hoed, begin jaren negentig. Met andere aidswetenschappers gaf ik een presentatie aan honderden homoseksuele mannen over ons onderzoek. Ik had een technisch verhaal over T-cellen en merkte al na een paar dia’s dat ik de aandacht van de zaal verloor. Aan het einde reageerde een toehoorder: ‘Leuk, maar ik heb er geen reet van begrepen. Wat ik wil weten is: mijn partner en ik zijn allebei seropositief, moeten we dan bij het neuken toch condooms gebruiken?’ ‘Zijn vraag sloeg bij mij in als de bliksem. Voor mij als immunoloog was die namelijk superrelevant: is er immuniteit nadat je bent geïnfecteerd? Maar bij ons in het lab was die vraag niet opgekomen, ik stond met mijn mond vol tanden. Het leerde me hoe belangrijk het is patiënten bij je onderzoek te betrekken.’ Dat lijkt nogal voor de hand liggend. ‘Vergis je niet. Toen ik in 2004 afdelingshoofd immunologie in Utrecht werd, kreeg ik het advies van een gerenommeerde collega: luister niet naar patiënten en hun behandelaren, die houden je met hun lastige vragen alleen maar af van je onderzoek. Voor mijn carrière was dat waarschijnlijk een goed advies, maar ik heb me er nooit aan gehouden. Ik had die Rode Hoed-ervaring en wilde me voor de buitenwereld openstellen.’ Toen u decaan werd, kreeg u de kans een heel ziekenhuis die kant op te krijgen. ‘In die jaren heb ik het systeem van binnenuit gezien en realiseerde me: het is nog veel erger dan ik dacht, dit gaat helemaal fout. Ik zag hoe iedereen probeerde erin te overleven. In 2011 was er de affaire-Stapel (hoogleraar sociale psychologie die vanwege grootscheepse datafraude door de universiteit van Tilburg werd ontslagen, red.), waarvan velen zeiden: dat is een uitzondering. Maar ik zag het vooral als een uiting van een pervers systeem dat alleen maar waarde toekent aan zo veel mogelijk publiceren. ‘Waar ik me ook tegen ging verzetten, was die elitaire houding dat fundamenteel onderzoek superieur zou zijn aan toegepast onderzoek (waarbij wetenschappelijke kennis wordt gebruikt om concrete problemen in de praktijk op te lossen, red.). Ik had bij Sanquin ervaren hoe belangrijk dat laatste is voor patiënten. Natuurlijk vind ik fundamenteel onderzoek belangrijk, maar het wordt omgeven door mythevorming, gevoed door een wetenschappelijke elite die daarbij belang heeft. Alsof fundamenteel onderzoek belangrijker voor de maatschappij is dan toegepast onderzoek, onzin. Of dat harde wetenschappen belangrijker zijn dan sociale wetenschappen, daarover kan ik me echt kwaad maken.’ Kunt u een concreet voorbeeld geven van weerstand waarmee u te maken kreeg? ‘In de psychiatrie van UMC Utrecht ging alle aandacht naar fundamenteel biologisch onderzoek – de hoop was dat hersenonderzoek zou leiden tot farmacologie, tot medicijnen. Maar ik vond dat er ook ruimte moest zijn voor toegepast onderzoek, bijvoorbeeld naar de kwaliteit van leven waar patiënten baat bij hebben. ‘Ik had een vriend met leukemie die honderd dagen bij ons in het ziekenhuis lag – beenmergtransplantatie, chemotherapie, bestralen, de hele shit. De tumor was weg, hij was er nog, maar niet zonder klachten, zowel fysiek als psychisch – hij had veel minder energie en was onzeker over de toekomst. Voor hem was onderzoek naar de kwaliteit van leven van groot belang. Mijn pleidooi daarvoor stuitte op verzet. ‘Dan gaat de kwaliteit van psychiatrisch onderzoek aan het  Utrecht UMC naar de knoppen’, kreeg ik te horen. Uiteindelijk heeft de afdeling psychiatrie onder een nieuwe leiding toch de draai naar de patiënten gemaakt.’ U bent pleitbezorger van ‘open science’, wat verstaat u daaronder? ‘Dat draait om de vrije toegang tot data, dus wetenschappelijke resultaten vrij toegankelijk maken, zonder enige betaalmuur. Maar het gaat ook om het vergroten van de maatschappelijke relevantie van wetenschap door open te staan voor de inbreng van anderen. Een open samenleving is daarvoor een voorwaarde, in de Verenigde Staten zien we hoe die om zeep is te helpen. In Europa is er gelukkig steun voor het idee van open science – de EU omarmt het, in Nederland staan de universiteiten en de Koninklijke Akademie van Wetenschappen erachter. ‘Sinds we met Science in Transition in 2012 zijn begonnen, is er veel ten goede veranderd. De criteria voor wetenschappelijke excellentie zijn verruimd, waardoor de afhankelijkheid van publicaties in toptijdschriften is verminderd. Deels is die er nog wel, maar bij een sollicitatie of onderzoeksvoorstel is de norm nu dat een wetenschapper het maatschappelijk belang van zijn onderzoek moet kunnen uitleggen: voor wie doe hij het, met wie trekt hij op en hoe kunnen de resultaten worden toegepast? Je kunt die niet langer over de schutting gooien. Dat is een grote vooruitgang.’ Tegelijkertijd krijgen universiteiten met bezuinigingen te maken, waarbij wordt gesuggereerd dat ze elitair zijn en te ver van de maatschappij af zouden staan. ‘Dat is het beeld van universiteiten dat de PVV erop nahoudt. Dat komt neer op een totale miskenning van wat er in de afgelopen tien jaar allemaal is veranderd. Op allerlei vlakken hebben universiteiten juist de draai naar de maatschappij gemaakt en doen ze precies wat dit demissionaire kabinet wil. Gelukkig zie ik genoeg verzet tegen deze beeldvorming. Ik volg het allemaal nog op de voet, maar godzijdank is er een jongere generatie wetenschappers en bestuurders die de strijd voortzet.’ Klaar?  Vergeet de doorleessuggesties niet</p>]]></description>
      <guid>https://www.volkskrant.nl/binnenland/je-kunt-je-wetenschappelijke-onderzoek-niet-langer-over-de-schutting-gooien~b20a40a44/</guid>
      <pubDate>Thu, 19 Jun 2025 00:00:00 +0200</pubDate>
    </item>
    <item>
      <title><![CDATA[‘We zitten in een transitiechaos: de oude tijd sterft, het nieuwe heeft moeite met geboren worden’]]></title>
      <description><![CDATA[<p>‘Mensen zijn erachter gekomen dat de belofte dat je in ons economisch systeem succes kunt hebben maar voor een heel kleine groep opgaat. Ze voelen zich in de steek gelaten, gefrustreerd. Radicaal-rechts speelt in op die frustratie door de migrant tot zondebok te maken. Progressieve bewegingen moeten daar een eigen verhaal tegenover zetten. Dat begint met de erkenning dat ons economisch systeem mensen in de steek laat én de grenzen van de planeet ver te boven gaat. Daarna moeten we duidelijk maken waar het probleem zit: dat zijn niet de migranten, maar de superrijken die andere mensen en de natuur uitbuiten.’ Voor het verwoorden van dat eigen verhaal zit Winne van Woerden bij Oxfam Novib op de goede plek; die ontwikkelingsorganisatie wil ‘de wortels van ongelijkheid en armoede aanpakken’ en met ‘concrete oplossingen’ komen. Hulp aan mensen in ontwikkelingslanden is van oudsher haar kernactiviteit, maar daarbij gekomen is ‘de samenhang tussen onze economische activiteiten hier en de effecten daarvan in zuidelijke landen’. Op dat laatste legt ze zich toe als beleidsexpert ‘nieuwe economie’. Voor Oxfam Novib houdt ze zich onder meer bezig met de scheve verdeling van vermogens in Nederland, ‘zeker nu ons land bovenaan staat in de lijst van landen met de grootste vermogensongelijkheid’. Dat de 28-jarige Van Woerden de taak op zich heeft genomen het ‘tegengeluid’ van Oxfam Novib uit te dragen, hoeft niet te verbazen. Voor haar geboorte woonden haar ouders met haar oudere broer in Zimbabwe, waar haar vader tropenarts was. Zelf bracht ze haar jeugd in Nieuwegein door, wat Afrika betreft moest ze het doen met de Novib-kalender. Maar het besef dat er ‘kinderen op deze wereld zijn met veel minder kansen’ werd haar met de paplepel in gegoten. Dat haar broer met het syndroom van Down werd geboren, bracht die ongelijkheid tot achter de voordeur: ‘Dat ik wel kon gaan studeren, maar hij niet, vergrootte mijn gevoel dat ik verantwoordelijk met mijn kansen moest omgaan.’ Haar moeder gaf als levensles mee dat ze zich niet met anderen moest vergelijken en vooral haar eigen pad moest kiezen. Bij haar studie biomedische wetenschappen aan de Universiteit Maastricht uitte zich dat in haar afstudeeronderwerp. ‘Ik had het niet over moleculen en ribosomen, zoals mijn medestudenten, maar over de relaties tussen sociaal-economische status en gezondheid bij jongeren. Waar gaat dit over, zag je iedereen denken.’ Haar aandrang ‘de wereld iets beter te maken’ werd versterkt door de reis die ze na haar afstuderen, als 20-jarige, naar Latijns-Amerika ondernam. Wat leerde u daarvan? ‘Het was een reis met gemengde boodschappen. In Guatemala maakte ik deel uit van een gastgezin met sterke vrouwen, die hun levensverhaal met me deelden. Een van hen had een miskraam gekregen, waarna ze bloedend in haar bed door haar man was verlaten. De hardheid van die wereld kwam bij me binnen. Maar ik zag ook hoe mensen het beste van hun leven maakten, vol vrolijkheid en vooral ook: zich om elkaar bekommerden. ‘Toen ik vertelde dat mijn opa in een verzorgingstehuis zat, kreeg ik dat niet uitgelegd, ook aan mezelf niet. Waarom zijn we dat gewoon gaan vinden, niet voor je ouders zorgen?, vroeg ik me af. Dan kom je uit op de individualistische, westerse manier van leven. Ik ervoer daar dat het leven ook heel anders kan zijn, een ander normaal. Relaxter, met veel meer gemeenschapszin. Toen ik terugkeerde in Nederland, voelde ik me enigszins verdwaasd en onthecht. ‘Dat had ook te maken met de boeken die ik op die reis was gaan lezen – ik ontmoette midtwintigers die veel beter op de hoogte waren van wereldproblemen dan ik. Tijdens mijn studie had ik maar weinig daarvan meegekregen. Dus ben ik in boeken over politiek en economie gedoken. This changes everything van Naomi Klein (Amerikaanse activist, red.) was voor mij een eyeopener. Dat maakte zo goed duidelijk dat het aanpakken van het klimaatprobleem niet een kwestie is van wat windmolens en zonnepanelen plaatsen. Het vereist een fundamentele systeemverandering, een breuk met het bestaande economische model.’ Op welk ideaal bent u uitgekomen? ‘Ik hoop op een samenleving die gelijkwaardigheid tussen mensen én een duurzame manier van leven mogelijk maakt. Dat vereist dat we ons losmaken van de mythe dat economische groei vooruitgang betekent. Dat is niet zo, kijk alleen maar naar wie de voordelen ervan ervaren. Van de economische groei sinds 2020 is twee derde bij de rijkste 1 procent terechtgekomen, hebben we bij Oxfam becijferd. De meeste mensen profiteren dus niet mee. ‘Bovendien klopt de gedachte niet dat we het met ‘groene groei’ kunnen redden. De veronderstelling is dan dat dankzij schone technologie de milieu-impact van onze economische activiteiten zal afnemen – de economie groeit door, de natuur zou er niet meer onder lijden, is de theorie. Maar dat is echt wensdenken, het wetenschappelijk bewijs daarvoor ontbreekt. ‘Groei, groen of niet, leidt tot een toenemende energievraag en een groter beroep op grondstoffen, wat de afname van biodiversiteit grotendeels verklaart. Ik zie een economisch systeem dat expansiedrift als interne logica heeft, altijd leiden tot zowel klimaatontwrichting als toenemende ongelijkheid. Dus zouden we het groeistreven moeten loslaten.’ Maar hoort groei niet bij de mens – streeft die niet van nature naar verbetering? ‘Dat geloof ik ook, zeker. Het is een geniaal woord omdat we als mensen op allerlei vlakken vooruitgang willen, ook bijvoorbeeld in onze persoonlijke ontwikkeling en in onze relaties. Daarom spreekt het zo aan. Mensen denken ook dat zonder groei alles instort. Die angst maakt dat groei zo’n goed alibi is voor vervuiling en ongelijkheid. ‘Het is niet zo dat ik voor een recessie of een krimpende economie ben. Dan ga je te veel uit van het bestaande economische systeem. Waar het mij om gaat, is een totaal andere manier van kijken naar dat systeem, waarbij je als uitgangspunten neemt: wat zijn de grenzen die de planeet aangeeft en wat zijn de basisbehoeften van mensen? ‘Naar de beantwoording van die vragen wordt gelukkig steeds meer wetenschappelijk onderzoek gedaan. Daaruit blijkt bijvoorbeeld dat we met maar 30 procent van alle energie en grondstoffen die we momenteel gebruiken kunnen voorzien in alle basisbehoeften van de wereldbevolking. In ons huidige systeem is dus van een enorme verspilling sprake.’ Maar toch: meer materiële welvaart, een groter huis of een grotere auto, dat is toch waarnaar veel mensen streven? Zeker als ze uit relatieve armoede komen. ‘Natuurlijk, dat streven zit diep. Voor mij moet de strijd er ook niet op gericht zijn om gewone mensen te willen overtuigen dat zij er andere doelen op moeten nahouden. Waar het om gaat, is het blootleggen van de machtsstructuren en de belangen achter economische groei. Dan kom je uit bij de rijkste 1 procent. Zij worden als succesvol neergezet, als onafhankelijke individuen die het allemaal op eigen kracht hebben gemaakt. ‘Het verhaal dat falen of succes van jezelf afhangt, is erg krachtig gebleken. Maar het klopt niet, er hangt alleen al zoveel af van waar je wieg staat. Voor mij staat die rijkste 1 procent voor het falen en de perversiteit van een neoliberaal systeem dat gigantische ongelijkheden creëert.’ Is groei niet nodig voor het kunnen betalen van publieke voorzieningen, zoals onderwijs, infrastructuur en sociale zekerheid? ‘Je zegt dan in feite: omdat het hele systeem afhankelijk is van groei kunnen we niet zonder groei. Dat vind ik een nogal flauw argument, het is ‘within system’-denken, waarmee je weigert een discussie over alternatieven aan te gaan. Terwijl die nu al zichtbaar zijn, denk aan allerlei coöperaties in de zorg, de energiesector en de landbouw. Dat is een grote beweging die van onderop wordt gevoed, mensen voelen de behoefte aan meer inspraak. ‘Je hebt ook steeds meer sociale ondernemingen met steward ownership (inperking van de macht van aandeelhouders, red).  Ik zie al die initiatieven als een beweging naar meer democratie op economisch vlak. Idealiter gaan mensen meehelpen bepalen welke sectoren we wel en welke we niet in onze economie willen, in het licht van wat de planeet aankan.’ Blijft de vraag hoe u de bevolking mee denkt te krijgen. ‘Ik ben daarover niet zo somber. Uit enquêteresultaten onder de bevolkingen van G20-landen blijkt dat ongeveer driekwart het eens is met het idee dat een economie die het welzijn van mens en planeet dient beter is dan een op groei gebaseerde economie. In Nederland hebben we onderzocht wat mensen van het belastingstelsel vinden. Dan blijkt een grote meerderheid van mening dat het veel eerlijker moet en grote vermogens veel zwaarder moeten worden belast. Dus op deelonderwerpen zie je zeker wel steun. ‘Wat je mensen niet kunt vragen is: wil je je bestaanszekerheid voor het klimaat inleveren? Maar het wordt anders als je hun een wereld kunt voorhouden waarin die bestaanszekerheid is gegarandeerd en we leven binnen de grenzen van wat de planeet aankan. Dat is mogelijk en daarvoor kun je veel mensen enthousiast krijgen.’ Ondertussen worden klimaatplannen teruggedraaid en wordt er zwaar op ontwikkelingssamenwerking bezuinigd. ‘Dat houdt me ook zeer bezig. Deze regering laat de armste mensen ter wereld keihard stikken, terwijl grote bedrijven en superrijken cadeautjes ontvangen. Ook wordt de ruimte voor tegenmacht van maatschappelijke organisaties ingeperkt. Die bezuinigingen leiden tot onzekerheid en angst bij mijn vrienden en kennissen. Zelf zie ik ze vooral als een aansporing door te gaan met het laten horen van ons geluid. ‘In mijn ogen is radicaal-rechts in een vacuüm gesprongen dat voortkomt uit grote onvrede over ons economische systeem. Dat hebben ze gevuld met hun radicale, anti-establishmentverhalen, waarbij ze het terugdringen van migratie als schijnoplossing presenteren. Progressieve bewegingen hebben hun eigen systeemkritiek, de afkeer van het individualisme en het neoliberalisme. George Monbiot, een Britse journalist en activist, heeft daarover terecht gezegd: ‘Je kunt niet iemands verhaal afpakken zonder het te vervangen door een nieuw verhaal.’ Daarmee maakt hij voor mij duidelijk hoe dat vacuüm is ontstaan – progressieve bewegingen zijn te lang bezig geweest met veroordelen zonder met alternatieven te komen. Door me met een nieuwe economie bezig te houden, wil ik daaraan bijdragen.’ Blijft u ook in deze tijden hoopvol? ‘Dat verschilt per dag, eerlijk gezegd, het is een moeilijke, vaak beangstigende tijd waarin we leven. We zitten in een transitiechaos – ‘De oude tijd sterft, het nieuwe heeft moeite met geboren worden, nu is het de tijd van de monsters’, schreef Antonio Gramsci (Italiaans filosoof en de oprichter van de Italiaanse Communistische Partij, 1891-1937, red.). Hij had het over het fascisme in de jaren dertig, maar het is ook op onze tijd van toepassing. ‘Ik ben niet optimistisch, dat associeer ik met achterover leunen en zeggen: het komt wel goed. Maar ik wil wel hoopvol zijn. Ja, de toekomst is onzeker en we moeten erkennen dat die grimmig is, maar met hoop ken ik mezelf wel een actieve rol in die toekomst toe. Waar ik me aan vasthoud, is het besef dat eerdere grote, positieve veranderingen zoals vrouwenrechten, de burgerrechtenbeweging, de afschaffing van slavernij en de apartheid ook allemaal van tevoren niet waren voorzien en er toch zijn gekomen. Wat nu onmogelijk lijkt, hoeft dat niet te zijn.’</p>]]></description>
      <guid>https://www.volkskrant.nl/binnenland/we-zitten-in-een-transitiechaos-de-oude-tijd-sterft-het-nieuwe-heeft-moeite-met-geboren-worden~b58a791a/</guid>
      <pubDate>Fri, 13 Jun 2025 00:00:00 +0200</pubDate>
    </item>
    <item>
      <title><![CDATA[‘Jongeren vormen in Afrika het voornaamste lichtpunt’]]></title>
      <description><![CDATA[<p>Als 27-jarige landbouwkundige gaat Jua Dai Fleer in 2019 het avontuur aan: leiding geven op een boerderij in Afrika – in de West-Nijl-regio van Oeganda welteverstaan, waar hij op twaalf hectare (‘Voor Oegandese begrippen is dat groot’) samen met een tiental Oegandese en Congolese werknemers pootaardappelen gaat verbouwen. Het achterliggende idee: boeren in dit geïsoleerde, achtergestelde gebied kennis laten opdoen over duurzame landbouw en hen van ziektevrij pootgoed voorzien. Texelse boeren delen hun inzichten daarover, Fleers vader helpt met financiering en advies en zelf is hij verantwoordelijk voor de werknemers en de relaties met omliggende boeren: ‘Die zag ik niet als concurrenten, maar als ambassadeurs voor onze ideeën.’ Op dat moment heeft Fleer in Wageningen een opleiding tot socioloog met landbouwkundige specialisatie achter de rug. Zijn voorstelling over hoe het zou zijn om in dit afgelegen gebied te werken, brengt hem tot zijn bijzondere stap: ‘Ik stelde me voor hoe ik daar zou wonen, in het veld zou staan met lokale mensen om me heen, in de hitte. Ik zag voor me hoe ik met ze zou praten, op hun erf, bij hun homesteads. Ik wilde van ze leren, begrijpen hoe hun levens eruitzagen en zelf ervaren wat ze dagelijks meemaakten. Uiteindelijk wilde ik ze ook helpen, al is me altijd afgeraden om dat in Afrika te willen. Je moet er willen ondernemen en samenwerken, helpen impliceert ongelijkwaardigheid.’ Zijn ‘diepe connectie’ met Afrika begint in zijn eerste levensjaar. Weliswaar staat zijn wieg in Deventer, maar zijn ouders wonen in Rwanda. Zijn vader Herman, opgeleid in Wageningen tot niet-westers socioloog, is werkzaam bij een project van ontwikkelingsorganisatie SNV, terwijl zijn moeder kunstdocent is. Kort voor de Rwandese genocide van 1994 wordt het gezin door het Vreemdelingenlegioen geëvacueerd. Terug in Nederland weet Fleer zich niet alleen door leerlingen van zijn Wageningse basisschool omringd, maar ook door de Rwandese vrienden van zijn ouders en hun kinderen. Zij behoren tot de Tutsi-gemeenschap, die na de massale moordpartij op ten minste een half miljoen van hen poogt het bestaan opnieuw vorm te geven. ‘Velen van hen waren getraumatiseerd en hadden het zwaar. Dat gold niet alleen voor de ouders, maar ook voor veel van hun kinderen, mijn vrienden.’ De verbondenheid met hen smeedt zijn connectie met Afrika. Ook zijn voornaam verbindt hem met het continent: ‘In het Swahili betekent mijn naam ‘de zon opeisen’. Op de basisschool keek ik op naar een oudere jongen, Marcel, ik wilde toen ook zo heten. Maar inmiddels ben ik op mijn naam gesteld geraakt. Mensen maken er graag grapjes over, hij helpt het ijs te breken.’  Fleer is sinds een jaar de Europese vertegenwoordiger van een Amerikaanse ontwikkelingsorganisatie IFDC, die boeren en overheden in Afrika ondersteunt met zaaizaad en mestsoorten. Wat is uw ideaal? ‘Ik zou graag willen dat westerse landen in staat zijn Afrikaanse landen en hun inwoners als gelijkwaardig te zien. We zouden ervoor open moeten staan van elkaar te leren, dus ook wij van hen. Politiek en economisch zijn we op vele manieren met elkaar verbonden. Mijn ideaal is dat die verbondenheid leidt tot grotere saamhorigheid, waarbij we mensen uit Afrika als volwaardige sparringpartners gaan beschouwen.’ Kunt u een voorbeeld geven? ‘Op het terrein van de landbouw zie je dat Europese boeren te maken gaan krijgen met klimaatproblemen die Afrikaanse boeren allang kennen. In Nederland krijg je steeds meer die afwisseling van extreme droogte en extreme regenval, waarmee Oegandese boeren al jaren ervaring hebben. Nederlandse boeren kunnen van hen leren weerbaarder tegen klimaatverandering te zijn door andere gewassen te planten. Wat ik verder zie is dat in de landbouwwetenschap Afrikaanse mensen een grotere rol gaan spelen. Europese wetenschappers domineren nog wel, maar de Afrikaanse landbouwkennis neemt toe, dus ontstaat er ook op dat vlak meer gelijkwaardigheid.’ Heeft u in uw tijd op de boerderij in Oeganda iets aan meer gelijkwaardigheid kunnen doen? ‘De West-Nijl-regio waarin we zitten, is het gebied waar Idi Amin (1928-2003; president van 1971 tot 1979, red.) vandaan komt. Omdat Yoweri Museveni (sinds 1986 de president, red.) een gloeiende hekel aan Amin heeft, is dit gebied altijd achtergesteld. Met de boerderij wilden wij opkomen voor de kleine boeren en de bevolking in deze regio. Er wordt maar weinig naar ze omgekeken. Er ging wel wat geld naar de regionale hoofdstad Arua voor opvang van Zuid-Soedanese vluchtelingen, maar verder was er niets. ‘Onze boerderij zit op anderhalf uur rijden van die stad, via een onverharde weg. We zagen goede kansen aardappelen in de hele streek te produceren, dus zijn we met pootgoed begonnen. Met vallen en opstaan is het gelukt deze achtergebleven regio dankzij de aardappelteelt meer op de kaart te zetten. Dat is wel een bijdrage aan meer gelijkwaardigheid geweest.’ In hoeverre kon u die op de boerderij zelf ook versterken? ‘De mensen blijven je als witte baas zien die zogenaamd van alles meer verstand heeft, ook al deed ik mijn best duidelijk te maken dat ik juist van hen wilde leren. Dat lukte ook wel, ik had bijvoorbeeld geen ervaring met pootgoed planten en zij wel. Maar ik ontkwam er toch niet aan dat ik als witte man als de grote baas werd gezien. Dat zit er nog zo ingebakken. ‘Wat me wel hoopvol stemt, is dat bij veel Afrikanen de trots op hun identiteit aan het groeien is, vooral ook bij jongeren. Dat komt echt van onderop, het is niet meer zoals vroeger toen iemand als Mobutu (1930-1997, voormalig president van Congo, red.) een soort nationale trots van bovenaf oplegde. ‘Omdat ik hun baas was, deelden werknemers bepaalde informatie niet met mij. Ik herinner me de keer dat een belangrijke vrouwelijke Oegandese werknemer ineens met zwangerschapsverlof ging. Dat gebeurde zonder dat ze mij had verteld dat ze zwanger was, waardoor we plots met een groot probleem zaten. Zelf probeerde ik wel meer persoonlijke dingen te delen, maar dat bleek als baas toch lastig. Vooral de eerste jaren ben ik veel alleen geweest, ik had vooral gezelschap van mijn kat. Gelukkig kwam op een gegeven moment mijn vriendin over.’ Waarom bent u met de boerderij gestopt? ‘Vanaf het begin was mijn streven mezelf overbodig te maken: op een Afrikaanse boerderij hoort de leiding niet in Europese, maar in Afrikaanse handen te zijn. Vorig jaar zat ik er vijf jaar en vond ik het echt niet langer aan mij om de boel aan de gang te houden. Gelukkig hebben we een Keniaanse opvolger gevonden.’ Wat is er in Afrika nodig voor gelijkwaardige verhoudingen? ‘Waar ik in geloof is versterking van het maatschappelijk middenveld – de ondersteuning van onafhankelijke media, de milieubeweging en andere activisten in Afrikaanse landen. Dat kan regeringen ertoe dwingen niet voor zichzelf, maar voor hun burgers te zorgen. Hopelijk neemt dan ook de corruptie af. Want zolang die omvangrijk blijft, is het voor westerse landen erg moeilijk Afrikaanse landen als gelijkwaardig te behandelen. ‘Minister Lilianne Ploumen (PvdA-minister voor Buitenlandse Handel en Ontwikkelingssamenwerking, 2012-2017, red.) heeft eens gezegd dat de tijd van alleen waterputten slaan voorbij is. Zij vond dat er vooral een maatschappelijk middenveld nodig is, dat regeringen ter verantwoording roept om die putten te slaan. Dat ben ik met haar eens.’ Voor onze inmiddels demissionaire regering moet vooral het Nederlands belang vooropstaan – Nederlandse bedrijven moeten baat hebben bij ontwikkelingsgelden. Hoe pakt dat uit voor het streven naar gelijkwaardigheid? ‘Dat belastinggeld op de een of andere manier ten goede komt aan Nederlanders of Nederlandse ondernemingen die in Afrika zijn gevestigd of zich willen vestigen, daarin kan ik me wel vinden. Maar je moet je wel afvragen hoe je het Nederlandse belang ziet. Kijk je alleen maar naar direct economisch voordeel of gaat het je ook om een breder doel: wil je een land helpen aan een sterke economische basis en politieke stabiliteit? Voor dat laatste heb je een samenleving met een sterk maatschappelijk middenveld nodig. Daarbij zijn Nederlandse bedrijven ook gebaat.’ China, een van de grootste investeerders in Afrika, kijkt ook alleen naar het eigen Chinese belang, niet naar het maatschappelijk middenveld. ‘China is gericht op het aanleggen van infrastructuur, zoals spoorlijnen en havens, omdat het behoefte heeft aan grondstoffen en voedsel. Je ziet China vooral met autocratische landen in zee gaan. Het geeft grote leningen, waarmee het afhankelijkheid creëert. Want als landen niet kunnen aflossen, kan China meer invloed eisen. ‘In mijn ogen is de Chinese benadering van Afrika een vorm van neokolonialisme. China doet dat subtiel, het land treedt er niet zo mee op de voorgrond. Maar tegelijkertijd is het ook daadkrachtig, want de Chinese macht over Afrikaanse landen neemt wel toe.’ Dat staat haaks op gelijkwaardigheid. ‘In eerste instantie lijkt het gelijkwaardig, China heeft het altijd over win-win. In werkelijkheid is het vooral uit op eigen gewin en interesseert het zich niet voor de plaatselijke bevolking en diens behoeften. Boven alles wil het de bovenliggende partij zijn in de relatie tot regeringen. Grote westerse bedrijven stellen zich niet anders op. Oliemaatschappijen als Shell en Total pretenderen ook graag dat Afrikaanse regeringen gelijkwaardig zijn. Maar de kennis over oliewinning delen ze niet: ze willen hun machtspositie behouden.’ Zit niet ook het beeld dat we van Afrika en Afrikanen hebben gelijkwaardigheid in de weg? ‘Zeker. In de Europese media domineert het beeld dat Afrikanen naar Europa willen. Populistische partijen geven daaraan de draai dat ‘ze’ onze banen komen inpikken. Alle ophef in ons land over asielzoekerscentra, waar veel mensen uit Afrika wonen, speelt ook op angsten in. ‘Daarnaast is er het beeld van Fort Europa, dat zich verweert tegen de vluchtelingenstroom, maar ook extreem strenge toelatingseisen oplegt aan Afrikaanse producten, waaraan veel boeren niet kunnen voldoen. Dat schept ook weer ongelijkheid. In mijn ogen speelt dat allemaal de populistische partijen in de kaart.’ Welke lichtpunten ziet u? ‘In democratieën als Kenia en Ghana zie je dat jongeren zich meer uit durven spreken tegen onrecht en corruptie, meer dan vroeger en meer dan bijvoorbeeld in een dictatuur als Oeganda. Sociale media spelen daarbij een positieve rol. Dit voorjaar konden jongeren zich snel mobiliseren bij het staatsbezoek van koning Willem-Alexander en koningin Máxima aan Kenia. Ze protesteerden ertegen dat door het bezoek de repressie van de president werd gelegitimeerd. ‘Jongeren zijn in mijn ogen het voornaamste lichtpunt. Ze hebben de koloniale tijd niet meegemaakt, maar zijn er zich wel van bewust hoe verkeerd die is geweest. Ze durven meer op hun strepen te gaan staan dan eerdere generaties en ondernemen meer vanuit een eigen Afrikaans perspectief. Bovendien zijn ze met zeer velen – in Oeganda is de gemiddelde leeftijd van de bevolking 16! ‘Waarop ik hoop zijn weerbare, zelfstandige economieën, die geen noodhulp of ontwikkelingssamenwerking meer nodig hebben, maar die in hun eigen behoeften weten te voorzien. Dan zouden ze op basis van gelijkwaardigheid handelsovereenkomsten kunnen sluiten. Momenteel pakken die vaak nadelig voor Afrikaanse landen uit. Het kan misschien nog enkele generaties duren, maar ik geloof echt dat westerse ontwikkelingsorganisaties uiteindelijk geheel overbodig worden.’</p>]]></description>
      <guid>https://www.volkskrant.nl/binnenland/jongeren-vormen-in-afrika-het-voornaamste-lichtpunt~b1560aa2/</guid>
      <pubDate>Fri, 6 Jun 2025 00:00:00 +0200</pubDate>
    </item>
    <item>
      <title><![CDATA[‘Verkettering van elkaar is de opmaat naar chaos, onrecht en geweld’]]></title>
      <description><![CDATA[<p>Bij het etiket ‘idealist’ voelt hij zich niet comfortabel, daarvoor ziet Luc Verhey zichzelf ‘te veel als een man van de praktijk’. Die praktijk is in zijn geval juridisch, waarmee hij als twintiger bij een rechtswinkel te maken kreeg (‘ik verdiepte me in klachten van burgers over politieoptreden’). Later volgde het ministerie van Justitie en tegenwoordig is hij lid van de afdeling advisering van de Raad van State. Als staatsraad bij dat college formuleert hij adviezen over nieuwe wetten – ‘met een team’, voegt hij er nadrukkelijk aan toe. Zijn carrière is ook gekleurd door zijn theoretische belangstelling voor het recht, waar hij op 64-jarige leeftijd aan toekomt als hoogleraar staats- en bestuursrecht in Leiden en als fellow van het Montesquieu Instituut, het kenniscentrum voor parlementaire democratie. Een man van de theorie én praktijk dus, die naar eigen zeggen geen idealist is, maar wel wil toegeven dat sommige onderwerpen hem ‘zeer na aan het hart liggen’. Dat blijkt wel uit zijn boek De zoektocht naar de feiten. Voor de democratische rechtsstaat en fatsoen in de politiek springt hij daarin op de bres. Op beheerste toon hekelt hij in dat uit 2021 daterende, maar onverminderd actuele boek de impact die ‘leugens’ hebben op het politieke proces – hij betoogt dat met desinformatie, verspreid door politici en sociale media, op een niet eerder vertoonde wijze zand in de raderen van de politieke besluitvorming wordt gestrooid. Dat is ondermijnend voor de ‘eenheid’, waarop de democratische rechtsstaat is gefundeerd. De bestorming van het Capitool in de VS op 6 januari 2021, na aanhoudende verspreiding van nepnieuws over de verkiezingsuitslag door de zittende president, ervoer hij als ‘een wake-upcall’. Voor zo’n gewelddadige aanval op de rechtsstaat als gevolg van desinformatie ‘zijn we in Nederland niet immuun’, waarschuwt hij. Al even laakbaar vindt hij de erosie van fatsoensnormen in het politieke debat. Komend uit een ‘bevoorrecht, katholiek gezin’, met jeugdjaren in Leiden waar zijn vader ziekenhuisdirecteur was, omschrijft hij zichzelf als iemand die ‘duidelijk van het harmoniemodel’ is. Gebrek aan fatsoen stuit hem sowieso tegen de borst, maar aan het ontbreken ervan in het politieke domein onderkent hij een verzwarende dimensie. Zijn boek bevat daarover een uitgesproken statement, ontdaan van zijn gebruikelijke voorkeur voor nuance: ‘Verkettering van elkaar is de opmaat naar chaos, onrecht en geweld.’ De aanvallen op de persoon waaraan politici zich overgeven, bemoeilijken niet alleen de politieke besluitvorming, maar zetten ook burgers mogelijk aan ‘tot bedreigingen en zelfs gewelddadig gedrag’. Tekenen aan de wand: met geweldsdreiging omgeven lokale debatten over asielzoekerscentra en door dreigementen geïntimideerde wetenschappers die daardoor terugdeinzen voor deelname aan het publieke debat. Ook langs die wegen wordt de democratische rechtsstaat ondermijnd, stelt Verhey. Wat bedoelt u precies met die ‘eenheid’ die aan ons systeem ten grondslag ligt? ‘In een democratische rechtsstaat is het een permanent zoeken naar de juiste balans tussen eenheid en veelheid. Tegenover de veelheid van groepen, belangen en ideeën in een land heb je eenheid nodig om vreedzaam met elkaar te kunnen samenleven. Dat vereist eensgezindheid over de manier waarop we gezamenlijk tot besluiten komen en problemen oplossen – een geloof in de procedures die we daarvoor hebben bedacht, waar de Grondwet en onze parlementaire democratie uitdrukking aan geven. ‘Een geloof ook in de rechtspraak als manier om geschillen vreedzaam te beslechten, als alternatief voor geweld. Daarom moeten we uitspraken van de rechter ook accepteren als we niet in het gelijk worden gesteld. Om die eenheid te ervaren, is een gedeelde kijk op de werkelijkheid een voorwaarde. Feitelijk onjuiste informatie bemoeilijkt dat, het ondermijnt het geloof in hoe we ons samenleven hebben georganiseerd.’ Gaat het vooral om het onderschrijven van procedures? ‘Het is meer dan dat, want die procedures steunen op een stelsel van waarden, waaronder de grondrechten. Het gaat in feite om waarde toekennen aan het gehele bouwwerk van de democratische rechtsstaat – niet alleen aan het parlementaire stelsel, maar ook aan de rechter, de vrije pers en de wetenschap. Die spelen daarin ieder hun eigen rol. ‘Een kernelement van onze democratische rechtsstaat is in mijn ogen de zoektocht naar de feiten. Voordat je beslissingen kunt nemen, is het zaak je op de juiste feiten te baseren. In het wetgevingsproces, waar ik als adviseur mee te maken heb, is de vraag die je jezelf voortdurend moet stellen: wat zijn de relevante feiten? Die liggen niet voor het oprapen, er is per definitie ruimte voor twijfel. ‘Het is een delicaat proces dat je met een bepaalde integriteit en openheid moet kunnen voeren. De politiek, de media, het bestuur, de wetenschap en de rechter doen alle mee aan die zoektocht – het is een collectieve inspanning, een voortdurend streven naar voortschrijdend inzicht over feiten om tot zo goed mogelijke wetgeving en besluiten te komen. Daarbij moet je altijd de relativiteit van je kennis over de waarheid voor ogen houden en bereid zijn je eigen beeld bij te stellen.’ Is het in het licht van die relativiteit niet enigszins hooghartig over nepnieuws te spreken? ‘Dat twijfel over de feiten altijd gerechtvaardigd is en dat die altijd ter discussie moeten kunnen worden gesteld, betekent niet dat je daarmee ook álles ter discussie kunt stellen. Er zit een grens aan twijfel, bepaalde feiten kun je niet negeren. Als bijvoorbeeld lood in drinkwater of het coronavirus gevaarlijk voor de volksgezondheid blijkt te zijn, valt dat niet te ontkennen.’ Is desinformatie niet iets van alle tijden? ‘Ja en nee. Doelbewust onwaarheden verkondigen en die aan de samenleving voorhouden of zelfs opleggen, is zeker niet nieuw – we kennen dat van de jaren dertig van de vorige eeuw, maar je kunt nog veel verder teruggaan. ‘Wat nu wel nieuw is, is de slagkracht van sociale media. Daarmee kunnen groepen in de samenleving in extreme mate tegen elkaar worden opgezet. Het verdienmodel van bigtechbedrijven is op aandacht gebaseerd – mensen worden door haat en geweld aangetrokken. Sociale media hebben ons veel opgeleverd, zie het gemak waarmee we elkaar bereiken, maar er kleven grote nadelen aan, zoals het behoren tot filterbubbels waarin je bevestigd wordt in je eigen gelijk en de extreme uitingen die het maatschappelijke debat dreigen dood te slaan.’ Hoe ziet u de impact ervan op het ‘delicate proces’ dat u zojuist beschreef? ‘Die kan enorm zijn, dat hebben we herhaaldelijk gezien rond verkiezingen. Hun goede verloop is voor het vertrouwen in een democratisch systeem wezenlijk. In de VS heeft Donald Trump met zijn desinformatie over de verkiezingen van 2020 de weg bereid voor de bestorming van het Capitool, waarbij doden zijn gevallen. In Roemenië werd in november een president verkozen op basis van nepnieuws, waarna de rechter die verkiezingen terugdraaide. In andere, Europese landen zie je pogingen tot beïnvloeding van verkiezingen met nepnieuws door buitenlandse staten, de inlichtingendienst AIVD signaleert dat ook voor Nederland. ‘Gaat het om de invloed van desinformatie op het politieke proces dan kunnen we die beter niet bagatelliseren. Neem het klimaatprobleem, met al het overweldigende, wetenschappelijke bewijs dat CO2-uitstoot door toedoen van de mens eraan bijdraagt. De urgentie ervan neemt alleen maar toe, toch dreigt het nemen van maatregelen stil te vallen. Dat heeft meerdere oorzaken, maar een factor is in ieder geval dat een groep twijfel over vaststaande feiten blijft zaaien en zich openlijk afvraagt: hoe groot is het probleem nu eigenlijk? Natuurlijk kun je van mening verschillen over de aanpak, maar de ontkenning van een probleem maakt bij voorbaat iedere oplossing onmogelijk.’ Hoe verklaart u de vruchtbare bodem voor nepnieuws? ‘Dat is een lastige vraag, maar het houdt voor mij vooral met maatschappelijke onvrede verband. De inhoud kunnen we niet serieus nemen, maar de onvrede van groepen burgers des te meer. Daarvoor kun je allerlei verklaringen aanvoeren. Vooral het einde van de verzuiling is volgens mij belangrijk, omdat daarmee allerlei sociale verbanden zijn verdwenen die maakten dat mensen zich gehoord voelden. Dat was geen probleem voor burgers die goed voor zichzelf kunnen zorgen, maar de belangen van grote groepen die dat minder goed kunnen, zijn ondergesneeuwd geraakt – de toeslagenaffaire geeft aan hoe pijnlijk dat kan uitpakken. ‘Door de individualisering is een andere kijk op de overheid gaan domineren. De burger ziet haar minder als hoeder van gemeenschappelijke belangen, maar vraagt zich vooral af: wat kan de overheid voor mij persoonlijk doen? Bovendien is hij te veel van de overheid gaan verwachten, ook al omdat politici soms meer beloven dan ze kunnen waarmaken. Dat leidt tot frustratie en onvrede, met afkeer van politieke processen tot gevolg. ‘Ik begrijp alle kritiek op de gebrekkige slagkracht van de overheid wel, maar we moeten die wel in perspectief plaatsen. Maak je een vergelijking met andere landen dan gaat er in Nederland veel wel goed. Ambtenaren doen dagelijks hun best voor mensen in het land. Dat mag ook weleens worden benadrukt.’ Hoe valt de schade aan de democratische rechtsstaat als gevolg van desinformatie in te perken? ‘In mijn boek schets ik daarvoor twee denklijnen. De eerste is de harde lijn van een democratie die zich weerbaar toont tegen aanvallen. In Duitsland zie je die weerbaarheid al sinds de oorlog in de regels over het verbieden van politieke partijen die een bedreiging voor de democratie vormen. Daarnaast kun je aan allerlei maatregelen denken, zoals politieke partijen verplichten transparant te zijn over hun berichten en advertenties via sociale media. Daar moet openheid over zijn, anders loop je het risico dat groepen burgers door een partij onder de radar via microtargeting worden bestookt met misleidende informatie. ‘Wat mij hoop geeft, zijn de verplichtingen die door Europese wetgeving aan bigtechbedrijven zijn opgelegd om nepnieuws te verwijderen en de mogelijkheid voor burgers om een klacht in te dienen wanneer dat niet gebeurt. Tegen die wetgeving lopen nu de Amerikaanse regering en big tech te hoop, dat is veelzeggend. ‘Mochten die regels onvoldoende werken dan zou je de eigendomsstructuur van die bedrijven kunnen aanpakken, bijvoorbeeld door opsplitsing. Een andere weg kan zijn dat je de kwaliteit van informatie via sociale media waarborgt door nieuwe, publieke vormen van nieuwsvoorziening. Nu sociale media de belangrijkste bron van nieuwsvoorziening zijn voor jongeren, moet je daar als overheid je koers op aanpassen.’ Wat is uw tweede denklijn? ‘Dan gaat het vooral om een oproep tot publiekelijk fatsoenlijk met elkaar omgaan. Voor de zoektocht naar de feiten die in een democratie zo essentieel is, heb je nieuwsgierigheid en ruimte voor twijfel nodig. Dat vereist een open, integere houding – het verketteren en bedreigen van de ander staat daar haaks op, dan voelen mensen zich niet langer vrij in het publieke debat. ‘Een fatsoenlijke omgang met elkaar is nodig voor een gesprek over de inhoud, we moeten ophouden met het hard op de man spelen. Ik vind dat de grenzen van het fatsoen nu te vaak worden overschreden, met een negatieve hoofdrol voor sociale media. We moeten zien weg te komen van de spelverruwing die je niet alleen in de politiek, maar in de hele samenleving ziet. Dat is niet alleen een taak voor politici, het is een opdracht aan ons allemaal.’</p>]]></description>
      <guid>https://www.volkskrant.nl/binnenland/verkettering-van-elkaar-is-de-opmaat-naar-chaos-onrecht-en-geweld~b9cee379/</guid>
      <pubDate>Fri, 30 May 2025 00:00:00 +0200</pubDate>
    </item>
    <item>
      <title><![CDATA[Marietje Schaake was lang een roepende in de woestijn met haar onheilsvoorspellingen over big tech: ‘Nu krijg ik vaak te horen: je had toch gelijk’]]></title>
      <description><![CDATA[<p>Daags voor haar aantreden in 2019 als directeur internationaal cyberbeleid aan de Stanford Universiteit moet ze het tijdens een symposium opnemen tegen Eric Schmidt, voormalig CEO van Google en adviseur van diverse Amerikaanse regeringen. Waar hij zich lyrisch toont over alle mogelijkheden die kunstmatige intelligentie (AI) biedt, is het aan haar als Europeaan te waarschuwen voor de schaduwzijden en om aan te dringen op regulering. Ogenschijnlijk een lastige opgave in het hart van Silicon Valley, met zijn ongebreidelde geloof in technologie: ‘Ik verwachtte dat zijn verhaal veel meer zou aanspreken, maar tot mijn stomme verbazing kreeg ik bijna een staande ovatie. Tientallen studenten kwamen op me af met vragen over grenzen aan technologie. Voor hun maatschappelijk engagement was tot dan toe nauwelijks plek.’ Aan haar Leidse jeugdjaren heeft de 46-jarige Marietje Schaake vooral de herinnering dat ze ‘heel verlegen’ was. Dat begint te veranderen wanneer zij, het oudste kind van een moeder die oncoloog en een vader die consultant was, op haar 17de uitvliegt naar de VS. Aan een bescheiden college in Springfield, Ohio, ervaart ze hoe stimulerend de Amerikaanse universiteitscultuur is: ‘Ik had docenten die in vuur en vlam stonden voor hun vak en mij uitdaagden me buiten mijn comfortzone te bewegen.’ Ook daar toont ze durf: ‘Er werd op die universiteit veel gesproken over gelijke behandeling. Een keer heb ik in de klas gevraagd: als we zo gelijk zijn, waarom zitten witte en zwarte studenten dan in de kantine aan aparte tafels? Het was alsof er een bom afging.’ In Amsterdam ervaart ze vervolgens het Nederlands universitair onderwijs als ‘een koude douche’ – bij sociologie krijgt ze te horen dat een socioloog de straat op moet, ‘maar vervolgens gingen we nooit het klaslokaal uit, absurd’. Ze switcht naar amerikanistiek, ‘vooral uit nieuwsgierigheid naar een zo veelzijdig land met zulke grote problemen’. Ook wordt ze geselecteerd voor Humanity in Action, een van oorsprong Amerikaanse organisatie die jongeren het belang van mensenrechten en sociale rechtvaardigheid wil bijbrengen: ‘Er kwamen mensen op af die zich daarvoor interesseerden, het is zeer vormend voor me geweest. Ik heb er stages bij het Joegoslaviëtribunaal en het Amerikaanse Congres aan overgehouden, maar ook vrienden voor het leven. We discussieerden over vragen als: wat betekent verzet tegen onrecht in deze tijd? En: hoe hou je een samenleving open?’ Die vragen zijn actueler dan ooit, meent ze, nu Trump is herkozen: ‘Veel Amerikanen zijn bang geworden, ze durven zich niet meer uit te spreken.’ Nog voor diens tweede overwinning publiceert ze haar veelomvattende boek De Tech Coup, waarin ze uiteenzet op welke manieren technologiebedrijven een bedreiging voor de democratie vormen en wat daartegen valt te doen. Als digitaalbeleidexpert is ze nog altijd aan Stanford verbonden, maar ze opereert vanuit Nederland. De vraag naar haar opvattingen is zowel in de VS als Europa groot, ze adviseert onder meer de Franse president Macron: ‘Toen ik in 2019 op Stanford begon, was ik een roepende in de woestijn. Nu de machtsgreep door Trump veel directer en brutaler is dan mensen ooit voor mogelijk hielden, krijg ik vaak te horen: je had toch gelijk.’ Bent u verrast door wat er in de VS gebeurt? ‘In de vijf jaar dat ik op Stanford werkte, heb ik al met eigen ogen gezien hoe Trump-aanhangers in het Congres wetenschappers die zich met online desinformatie bezighielden onder vuur namen. Mensen werden rechtszaken ingesleurd, werden verhoord en zwartgemaakt in het Congres, dat hele onderzoeksveld is feitelijk lamgelegd. Dus ik had hun methodes al gezien. Nu Trump de macht weer heeft, spreek ik veel Amerikanen, inclusief collega’s, die echt bang zijn omdat ze van allerlei kanten dreiging op zich af zien komen. Werk je op een universiteit dan ben je kwetsbaar, zeker wanneer jij of je partner migrant is of je tot de lhbti-gemeenschap behoort. Mensen hebben het gevoel dat er met hagel op ze wordt geschoten.’ Ziet u een tegenbeweging ontstaan? ‘Nee, dat valt me echt tegen. Natuurlijk heb je nog een krant als The New York Times en het is belangrijk dat die overeind blijft, maar die bedient toch maar een bescheiden publiek. De kernvraag is: raken Republikeinen ervan overtuigd dat de essentie van de Amerikaanse samenleving en democratie op het spel staat? Of mag Elon Musk zonder enige tegenmacht blijven doorgaan met het slopen van de Amerikaanse overheid?’ Uw boek draait om het belang van die tegenmacht. Voor bigtechbedrijven als Google, X en Meta ontbreekt die al jarenlang, stelt u. ‘Die bedrijven doen alsof hun mensenrechten worden geschonden, zodra je enige vorm van verantwoordelijkheid van ze vraagt en voor toezicht pleit. Daarvoor krijgen ze nu de volle steun van de Amerikaanse regering. Vicepresident Vance vindt dat Europa moet samenwerken met de VS, maar dan wel volgens het Amerikaanse AI-model, dus zonder enige vorm van regulering. Krijgen die bedrijven mededingingsboetes dan rennen ze naar het Witte Huis, omdat ze zich oneerlijk behandeld voelen. Er is sprake van een volledige versmelting tussen regering en bigtechbedrijven. Europese regulering zien ze als een handelsbarrière. Wat dreigt is dat Europese medicijnen of machines duurder worden in de VS, omdat Europa aan wetgeving en handhaving daarvan doet. Zo’n prijs op beleid is nog nooit voorgekomen.’ U schrijft over de bedreiging van de democratie door technologie. Waar ziet u die concreet? ‘Er zijn vele voorbeelden. Neem de commerciële spionagesoftware waarmee technologiebedrijven aan kopers ervan de capaciteiten van een inlichtingendienst aanbieden, omdat je ermee kan inbreken op een laptop en telefoon, zonder dat het slachtoffer iets verkeerd hoeft te doen. Met die software hebben de kopers toegang tot alles, ook je meest intieme foto’s, contacten en correspondentie, het biedt enorme macht. Je kunt de bronbescherming van journalisten in gevaar brengen of rechters ermee bespioneren. Het ondermijnt dus het functioneren van de rechtsstaat. Je zou het willen verbieden, maar dat blijkt in de praktijk lastig.’ Hoe ziet u de impact van bigtechbedrijven? ‘Hun macht is buitensporig. Kijk je naar de beurswaarde van de tien grootste dan is die vergelijkbaar met de economieën van 27 EU-landen bij elkaar, alleen Microsoft is al ongeveer zo groot als het bnp van Frankrijk. Die enorme marktmacht vertaalt zich in politieke macht. Musk kan met zijn Starlink-satellieten beslissen of hij het internet voor Oekraïners al dan niet openhoudt en dat terwijl hij contacten met Poetin heeft. De macht van big tech zie je ook bij sociale media. Die vormen tegenwoordig voor veel mensen de belangrijkste bron van nieuwsvoorziening. Bij verkiezingen hangen op straat altijd de posters van alle partijen, maar online zorgt een algoritme ervoor dat je de hele tijd maar één poster ziet en het geluid van een enkele partij hoort – kijk maar op X, waar Musk  zijn anti-Europese, extreemrechtse kijk pusht. Gebruikers accepteren wat ze op het internet zien als een soort waarheid, ze hebben veel te weinig zicht op de belangen die bij het programmeren van de algoritmes meespelen. Wat er op sociale media gebeurt, schuurt met het idee van een pluriform publiek debat.’ Musk is een extreem geval, hoe beziet u andere platforms? ‘Ook hun macht is zonder tegenmacht en daardoor slecht voor de democratie. Meta en Google vind ik ook problematisch. Een schokkend voorbeeld is hun besluit om niet langer leugens over de Amerikaanse verkiezingen van 2020 te weren. Dat maakten ze zo’n twee jaar voor de verkiezingen van 2024 bekend in een klein persbericht. Voor Trump was dat cruciaal, zijn op leugens gebaseerde ‘stop the steal’-verhaal kreeg een veel groter bereik. Met dat besluit anticipeerden Meta en Google toen al op zijn verkiezingsoverwinning. Dat zegt veel over hun bereidheid de democratie te willen verdedigen. Als ze het opportuun vinden laten ze iedere morele verantwoordelijkheid varen.’ U ziet ook een bedreiging voor de democratie in het uitbesteden door overheden (zoals de Nederlandse) van IT-systemen aan bedrijven. Hoe zit dat? ‘Kerntaken van de overheid zoals het innen van belasting worden met Amerikaanse techproducten uitgevoerd. In Nederland zijn we bijna voor honderd procent afhankelijk van Amerikaanse technologie, als je kijkt naar waar de overheid op draait – ministeries, scholen, ziekenhuizen, noem maar op. Dat betekent dat we veel kerninformatie overlaten aan private bedrijven die een heel andere doelstelling hebben dan de overheid. Bovendien weten die hun informatiepositie ten opzichte van overheden steeds verder te versterken, omdat de overheid zelf niet of nauwelijks techtalent ontwikkelt. ‘Er is blind op vertrouwd dat die Amerikaanse bedrijven veilig zijn en goede dienstverlening leveren. Het gevolg is dat de kennispositie van de overheid zozeer is verzwakt dat zij de grip op de eigen IT-systemen kwijt is geraakt. De Belastingdienst moest er jaren voor uittrekken om het eigen systeem te hervormen. Voor de democratie is dat een groot probleem. Belastingwetten die de Tweede Kamer aanneemt, kunnen daardoor niet worden uitgevoerd, een kerntaak van de democratische rechtsstaat. Bedrijven waarop de overheid heeft vertrouwd, lossen het probleem niet op, waardoor je als overheid zelf voor de schade opdraait.’ Zijn we naïef geweest? ‘Onze welwillendheid naar Amerikanen heeft ons zeker parten gespeeld. We vonden al hun technologie vooral mooi en handig, maar keken niet naar de achterliggende machtsdynamiek. Terwijl in de VS zowel Democraten als Republikeinen technologie altijd hebben gezien als een belangrijk instrument om de Amerikaanse macht wereldwijd te vergroten. Nu is Europa door Trump wakker geschud en wordt onze afhankelijkheid plots als een gigantisch risico ervaren. De Fransen hebben wel altijd die machtspolitieke kant van technologie gezien. Tot op de dag van vandaag wekte dat irritatie bij Nederland op, terwijl we eigenlijk royaal hun gelijk moeten erkennen. De Europese industriepolitiek die de Fransen altijd voor ogen hebben gehad, is op digitaal vlak zeer hard nodig.’ Voor onze toekomst met AI hamert u in uw boek op het belang voor Europa van het voorzorgsbeginsel. ‘Als je luistert naar AI-experts dan zeggen die: ‘Deze technologie is onvoorspelbaar, zelfs voor ons. We weten soms niet waarom ons model doet wat het doet.’ Bedrijven hebben een enorme drive hun vindingen zo snel mogelijk op consumenten uit te proberen, daarvan leren hun modellen. Maar het publieke belang is daaraan omgekeerd – je wilt dit soort innovaties eerst beter begrijpen, voordat je het op mensen loslaat. Vergelijk het met medicijnen van de farmaceutische industrie – we accepteren absoluut niet dat er eerst wat doden door een nieuw medicijn vallen. Op digitaal gebied moeten we toezicht op dit soort technologische innovaties gaan normaliseren, een toezichthouder moet ze eerst testen, het voorzorgsbeginsel vereist dat. ‘Ja, dat is tegen het zere been van de Amerikanen. Trump heeft de eerste pogingen tot AI-wetgeving al door de papierversnipperaar gedaan, allerlei toezichthouders worden ontmanteld. Dat maakt het alleen maar belangrijker dat Europa zijn eigen koers vaart en bijvoorbeeld voorkomt dat AI-toepassingen discrimineren. Dat gebeurt al en is onacceptabel. De gevolgen van dit soort innovaties voor de samenleving als geheel kunnen groot zijn. Dit is een slag die we niet mogen verliezen.’</p>]]></description>
      <guid>https://www.volkskrant.nl/binnenland/zij-waarschuwt-al-jaren-voor-big-tech-nu-krijg-ik-vaak-te-horen-je-had-toch-gelijk~bf8efde7/</guid>
      <pubDate>Fri, 23 May 2025 00:00:00 +0200</pubDate>
    </item>
    <item>
      <title><![CDATA[‘Uiteindelijk gaat deze anti­democratische beweging een terugslag krijgen, verwacht ik’]]></title>
      <description><![CDATA[<p>‘Ik ben op mijn 18de geschiedenis gaan studeren, omdat ik wilde weten: waarom leren we niet van de geschiedenis? Helaas laat het huidige tijdsgewricht zien dat we er nog steeds niet toe in staat zijn. Hopelijk weten we wel een tegenbeweging van de grond te krijgen.’ De aanvallen op de democratische rechtsstaat, het terugdraaien van klimaatplannen, scepsis over de wetenschap – voor de ‘optimistische wereldburger’ die ze wil zijn, is er te veel gaande voor een ongestoorde nachtrust: ‘Ik heb behoorlijk wat nachten dat ik niet kan slapen en voel een enorme urgentie om in actie te komen.’ Die aandrang heeft de 55-jarige Willemijn Verloop al haar hele leven – met als grootste wapenfeit de oprichting van War Child Nederland, de niet-gouvernementele organisatie die onder haar leiding met psychosociale hulp aan kinderen in oorlogsgebieden begon. Als 23-jarige kreeg ze het idee ervoor in een schuilkelder in het Bosnische Mostar, waar in 1993 de oorlog woedde. Een Brit maakte ter plekke muziek met kinderen. Ze zag dat hij hen ten diepste raakte en hen hielp aan ‘voedsel voor de geest’. Dat ze zich tot hulpverlening in Bosnië aangetrokken voelde, voert ze terug op de Tweede Wereldoorlog. Die ervoer ze in haar kinderjaren als ‘dichtbij’, onder meer door het lot van haar grootvader. In Indonesië was hij bij de politionele acties betrokken: ‘Hij kwam aan de verkeerde kant van de geschiedenis terecht en zag dat destijds al in.’ Als 13-jarige schrok ze van zichzelf bij het zien van de film The Wave. Ze voelde sympathie voor de ‘coole gasten’ op een middelbare school die ‘fascistoïde plannen’ erop nahielden, terwijl tegenstribbelende nerds geen sympathie opwekten. ‘Zou ik in de oorlog fout zijn geweest?’, pijnigde ze zichzelf. Haar antennes voor ‘goed’ en ‘fout’ en voor het menselijke onvermogen van de geschiedenis te leren, worden zo gaandeweg scherp afgesteld. Het brengt haar niet alleen tot haar studiekeuze, maar legt ook de basis voor War Child. Dat is inmiddels uitgegroeid tot een organisatie die jaarlijks een miljoen kinderen met psychosociale hulp bijstaat. Vijftien jaar lang stond ze aan het roer, nog eens vijftien jaar was ze toezichthouder, nog altijd is ze adviseur. Maar haar aandacht gaat tegenwoordig vooral uit naar Rubio Impact Ventures, een impact venture capital-onderneming met investeringen in jonge bedrijven ‘die innovatieve oplossingen voor mens en milieu bieden’. Haar hoop is daarmee een voorbeeld te zijn voor een financiële wereld ‘waarin het eigenbelang nog te veel voorop staat. We moeten de grote geldstromen zo ver krijgen dat ze voor het goede gaan werken.’ Dwars tegen dat streven in gaan in haar ogen de wereldleiders van dit moment: ‘De wereld wordt geleid door toch wel heel enge, oude, witte mannen: Poetin, Netanyahu, Orbán, Trump, Musk. Hoe groot gaat hun antidemocratische beweging worden, hoeveel mensen krijgen ze mee? Ons democratisch systeem staat onder een druk die ik niet eerder in mijn leven heb ervaren. De achteruitgang is ongeëvenaard. Afwachten is geen optie.’ Waar komt uw aandrang tot activisme vandaan? U werd geboren in een conservatief gezin in Bilthoven. ‘Van mijn ouders heb ik alle vrijheid gekregen mijn eigen pad te volgen. Ik was hun derde kind, ze hadden genoeg te stellen gehad met de eerste twee. Ik heb mijn vrijheid volop benut, ben twee keer van school gewisseld zonder mijn ouders dat van tevoren te vertellen. Ik ben nooit dat nette meisje geweest en kleurde altijd graag buiten de lijntjes. Ik had ook een hekel aan groepsdruk. In ons gezin was de golfsport erg belangrijk, mijn vader was jarenlang voorzitter van de Nederlandse Golf Federatie, iedereen bij ons deed het, maar ik moest er niets van hebben. In mijn ogen was het maar een bekakte wereld. ‘Waar mijn activisme precies vandaan komt, vind ik een lastig te beantwoorden vraag. Ik voel een verantwoordelijkheid voor menselijk leed en misstanden waarvan ik denk dat ik er iets aan kan veranderen. Voor mijn gevoel kan de ander mijn leven zin geven. Iets voor hem of haar doen geeft mij een goed gevoel, in dat licht zie ik idealisme als iets egocentrisch, het is iets waar ik persoonlijk gelukkig van word. Maar het is ook meer dan dat, want zodra je iets voor een ander doet is er sprake van gezamenlijkheid. In de kracht daarvan geloof ik heel sterk, zeker nu we in een tijd leven waarin tegenkrachten zo hard nodig zijn.’ U maakte een eigenzinnige overstap van een non-profit-organisatie naar de financiële wereld. Wat dreef u? ’Nogal wat mensen vonden dat gek. Mijn eerste stap in 2011 werd nog wel begrepen, toen ik na War Child Social Enterprise NL oprichtte, een ecosysteem voor sociale ondernemingen. De tweede overstap was de oprichting van een impact venture capital-fonds, dat vonden mensen echt raar. Maar voor mij was het de logische uitkomst van mijn denkproces. ‘In mijn ogen is het een nadeel voor goededoelenorganisaties dat zij niet met het marktmechanisme te maken hebben. Daardoor is het veel moeilijker voor ze om te innoveren. Want ze krijgen niet langs die weg de feedback van degenen die ze willen helpen, hun eindgebruikers. De stem van de hulpbehoevenden integreren in hun dienstverlening is lastig voor goededoelenorganisaties. Je ziet vaak dat ze zich richten op een competitieve markt met veel grote geldschieters, zoals de Wereldbank, regeringen of grote filantropen à la Bill Gates. Als Gates zegt: ‘Ik heb geld voor malaria’, dan rennen die organisaties met hun mandjes met kennis en kunde daarheen om dat geld op te vangen. Ze willen het probleem helpen oplossen, maar het is zeer de vraag of ze daar het beste voor geëquipeerd zijn. Het is een perverse dynamiek waarbij de donoren vaak meer bepalend zijn voor de koers dan de hulpbehoevenden. ‘Het mooie van het marktmechanisme is dat het dwingt naar die eindgebruiker te luisteren. Doe je als aanbieder iets niet goed, dan moet je innoveren, anders ben je hem als klant kwijt. Slaat het commercieel aan dan krijg je onmiddellijk copycats: bedrijfjes die jouw succesformule kopiëren. Met als gevolg een vliegwieleffect, waardoor de impact vele malen groter kan worden. Met Rubio investeren we in first movers, bedrijven die innoveren waarna anderen volgen. De drive tot innovatie en efficiëntie krijg je door de feedback van een kritische eindgebruiker. Iemand die iets gratis van een goededoelenorganisatie krijgt, geeft die niet, die is allang blij dat hij iets krijgt.’ U wilt met Rubio ook een voorbeeld zijn voor de financiële wereld. Hoe ziet u dat voor zich? ‘Ons doel is te bewijzen dat je met geld een positieve verandering voor mens en milieu kunt creëren. Daarmee zetten we een belangrijke stap verder dan maatschappelijk verantwoord ondernemen. Dat is niet meer dan: geen schade aan mens en milieu toebrengen. Ik vind het absurd om op die ondergrens trots te zijn. ‘Inmiddels beheren we 150 miljoen euro in twee fondsen en werken we aan een derde van nog eens 110 miljoen. De impactsector groeit, maar het echte omslagpunt moet nog komen. Dat bereiken we wanneer de grote geldstromen, zoals die van pensioenfondsen, deze kant opgaan. Daarvoor moeten we hard bewijs leveren dat investeren in impactbedrijven structureel waarde creëert en niet ten koste gaat van rendement. De ‘proof of the pudding’ wordt verantwoorde exits van impactfondsen: de beëindiging ervan met zowel een goed rendement als grote impact. Zo ver zijn we nog niet, maar de eerste resultaten zijn goed. Impactinvesteren bestaat pas vijftien jaar, je hebt een lange adem nodig.’ Ondertussen verandert het politieke klimaat wereldwijd. Hoe werkt dat door? ‘Er is een enorme achteruitgang in klimaatambities, maar ook op het vlak van vrouwenrechten en diversiteit. Tot dusver geloofde ik in stapsgewijze vooruitgang, nu worden er grote stappen achteruitgezet. Het werkt door op sommige bedrijven waarin wij investeren. Wanneer de regering de verplichting tot aanschaf van een warmtepomp schrapt, stort de vraag in en raakt dat een van onze bedrijven zwaar. Door de klimaatsceptische wind vallen er in de duurzame-energiemarkt harde klappen. Internationaal is het nog dramatischer. In ontwikkelingslanden verwacht ik een tsunami aan faillissementen doordat Amerikaanse organisaties hun kapitaaltoezeggingen aan bedrijven niet nakomen. ‘Gelukkig staan onze investeringen in bedrijven die kansen creëren voor mensen met minder toegang tot werk of onderwijs nog niet onder druk. Een mooi voorbeeld vind ik een onderneming in Oeganda en Kenia die duizenden kansarme jongeren uit de slums een opleiding en een baan in de digitale economie biedt. Dat blijkt voor die jongeren regelmatig een afscheid van armoede en een opstap naar andere banen of eigen ondernemerschap te zijn, dat is mooi om te zien.’ Wat ziet u als u naar het grotere plaatje kijkt? ‘Dat vind ik een moeilijke vraag. Ik ben een rasoptimist. Het liefst zeg ik tegen mijn kinderen: ‘Dit komt allemaal goed’. Maar geloof ik dat zelf nog? Uiteindelijk gaat deze extreme, antidemocratische beweging een terugslag krijgen, verwacht ik. Maar hoeveel schade is er dan al toegebracht, hoeveel groter wordt deze golf? ‘Investeren in Europa is voor mij een belangrijke component van wat ons te doen staat. We moeten onder de Amerikaanse invloed uitkomen door te investeren in onze digitale onafhankelijkheid en in eigen duurzame energiesystemen. Het is duidelijk dat we ook in Europa niet immuun zijn voor aanvallen op onafhankelijke media en onze democratische rechtsstaat, al gaan die nog niet zo ver als in de VS. Daar wordt de rechtsstaat tot onder de knieën afgezaagd, in Europese landen wordt eraan geschaafd met aanvallen op rechterlijke uitspraken. Aan de instituten van onze rechtsstaat en aan onafhankelijke media moeten we bescherming bieden.’ Hoe moeten we ons tegenover de VS opstellen? ‘We moeten manieren verzinnen Amerikaanse tegenbewegingen te ondersteunen. Europa is mijn continent, maar als wereldburger voel ik me ook verantwoordelijk voor Amerikanen. We delen met velen van hen nog altijd allerlei onderliggende waarden. Zij hebben onze steun nu hard nodig, zoals zij in het verleden voor ons hebben gevochten toen ónze vrijheid werd bedreigd.’ Hoe blijft u uw optimisme voeden? ‘Ik wil blijven uitgaan van het goede in de mens, ook al zitten we met wereldleiders in wie ik dat onmogelijk kan zien. In oorlogsgebieden waar ik veel ben geweest, heb ik de slechtste kanten van de mens gezien. Het laagje beschaving waarmee wij leven is flinterdun, dat is de realiteit die we moeten accepteren. Dan kun je je zelf ook gaan misdragen, maar mij leert het vooral hoe belangrijk het is dat we alles doen om dat dunne laagje te versterken.’ Waar put u daarbij uit? ‘Een diepgeworteld gevoel van rechtvaardigheid, mijn overtuiging dat iedereen dezelfde kansen moet krijgen. Het mag geen bal uitmaken of je in Gaza, Amsterdam of Pennsylvania wordt geboren. Ik wil dat kinderen de kansen krijgen die ik heb gekregen, waardoor ze aan een rechtvaardiger wereld kunnen bijdragen. Ik heb een rotsvast vertrouwen dat dat kan. Als we maar mensen gemobiliseerd krijgen om zich voor die rechtvaardige samenleving in te willen zetten.’</p>]]></description>
      <guid>https://www.volkskrant.nl/binnenland/uiteindelijk-gaat-deze-anti-democratische-beweging-een-terugslag-krijgen-verwacht-ik~b5465131/</guid>
      <pubDate>Fri, 16 May 2025 00:00:00 +0200</pubDate>
    </item>
    <item>
      <title><![CDATA[‘Voor jonge mensen met dementie zou een soort spoedeisende hulp moeten bestaan’]]></title>
      <description><![CDATA[<p>‘Mensen hebben tegen me gezegd: ‘Deze ziekte paste zo helemaal niet bij Raymond.’ En dat is waar: hij was slim, sportief, beresterk, bij zo iemand verwacht je geen dementie. Maar aan de andere kant: bij wie past deze ziekte wel?’ Met die overpeinzing aan het slot van het gesprek blikt ze terug op het lot van haar grote liefde, Raymond Janssen. Hij, de vader van hun drie kinderen, overleed in 2023 op 49-jarige leeftijd aan dementie. Een verwoed kanovaarder, de sport die hen samenbracht, tevens de aimabele oud-directeur van een groot Brabants bouwbedrijf, ‘die eindeloos over duurzaam bouwen kon praten’. Een half jaar voor zijn overlijden wordt zijn vrouw, de 43-jarige gezondheidswetenschapper Carola Renders, directeur van het Kenniscentrum Dementie op Jonge Leeftijd. In die functie wil ze er alles aan doen om de zieken zelf en hun naaste familieleden hulp te bieden – in Nederland zijn er zo’n vijftienduizend mensen jonger dan 65 jaar die aan dementie lijden. Met haar kenniscentrum steunt ze onder meer onderzoek: ‘Genezen is ver weg, zeker, maar hopelijk gaat deze ziekte de wereld uit. Dat kan. Er wordt veel onderzoek gedaan en de eerste medicijnen zijn op de markt.’ Dat ze in de gezondheidszorg is beland, komt door een caravantrapje. Haar vader Wim, loodgieter van beroep, viel er begin jaren tachtig van af en brak zijn enkel. Die werd in het gips gezet, maar er traden complicaties op die de artsen niet hadden voorzien – haar vader bleef slecht ter been en moest ander werk zoeken. ‘We waren een gelukkig gezin, maar zijn ziektegeschiedenis heeft voor veel spanning gezorgd. Ik was de oudste van drie zusjes, heel verantwoordelijk. Als 9-jarige heb ik een brief naar een chirurg geschreven, want na het ongeluk van mijn vader wilde ik dat worden.’ Eenmaal in haar eindexamenjaar bedenkt ze dat een studie gezondheidswetenschappen in Maastricht haar meer trekt dan geneeskunde.  Het is het begin van een carrière in de zorg. In 2011 wordt ze locatiemanager bij een verpleeghuis, waar veel bejaarden met dementie wonen. De les die ze er leert is dat bij dementie ‘er een lastige balans is tussen aandacht voor het welzijn en de ziekte. Natuurlijk is het goed mensen met dementie zoveel mogelijk te stimuleren, ze kunnen vaak nog veel. Maar je mag niet uit het oog verliezen dat ze ernstig ziek zijn. Anders riskeer je onnodig lijden.’ Na een wereldreis gaat het stel in Veldhoven wonen. Ze krijgen twee dochters en een zoon. Bij de laatste zwangerschap merkt ze dat haar man zich anders gaat gedragen. Het is dan 2017, de gemiddelde levensverwachting van mensen die jong dementie krijgen, is zes tot acht jaar. Wat merkte u aan hem? ‘Behalve blijdschap over de zwangerschap merkte ik ook angst – hij wilde wel graag een derde kind, maar af en toe zag ik de paniek bij hem toeslaan. ‘Kan ik nog het wel?’, vroeg hij zich af. Dat paste helemaal niet bij Raymond. Hij was van nature optimistisch, net als ik. Wat toen ook speelde was dat hij een erg zwaar jaar op zijn werk had. Hij werkte bij een familiebedrijf, waar investeerders van buiten erbij kwamen. Daar was hij op zich positief over, alleen bracht dat voor hem als directeur enorm veel werk met zich mee. Dat leverde hem stress op die anders was dan wat ik eerder met hem had meegemaakt. Het was zo heftig. Als we samen in bed lagen, voelde hij soms als een vliegtuig dat staat warm te draaien voor take-off. Ik heb eens tegen hem gezegd: ik heb het gevoel dat we gaan opstijgen. Hij had zo veel stress dat ik af en toe beneden moest slapen.’ Dacht u dat het allemaal door zijn werk kwam? ‘Ja, zeker in het begin. Omdat deze ziekte zo weinig voorkomt, is niemand erop bedacht en komen eerst andere etiketten, zoals depressie of burn-out, in beeld. Huisartsen, bedrijfsartsen en psychologen denken bij jonge mensen niet aan dementie. Toen de diagnose uiteindelijk werd gesteld, zei onze huisarts: ‘Ik doe dit werk nu dertig jaar, maar ik heb nog nooit iemand meegemaakt met dementie voor zijn 50ste.’ Die onbekendheid ermee maakt dat het gemiddeld vier jaar duurt voordat de diagnose wordt gesteld. Dat is lang en zou veel sneller moeten, want tijdens die vier jaar lopen de patiënt en zijn familieleden ieder jaar schade op die mogelijk voorkomen had kunnen worden met een snellere diagnose.’ Wat voor schade? ‘Raymond kreeg zijn diagnose in 2021 en werd het jaar ervoor door zijn bedrijf ontslagen. Als de diagnose eerder was gesteld, was hij niet ontslagen maar in de ziektewet terechtgekomen, wat financieel een groot verschil maakt. Maar vooral mentaal was het een heel pijnlijk proces, ook tussen ons. Ik heb hem destijds onder druk gezet, omdat ik vond dat hij tegenover het bedrijf veel meer voor zichzelf moest opkomen. Maar daar was hij al niet meer toe in staat. Begrijpelijk als je zo ziek bent, alleen wist ik dat niet. Achteraf heb ik me er schuldig over gevoeld dat ik zo heb gedramd. Maar ik was gefrustreerd. Ik had het gevoel de hele kar van een jong gezin te moeten trekken, terwijl ik mijn man steeds meer zag afhaken. Hij klaagde dat hij slecht in zijn vel zat, bleef dat maar herhalen bij de huisarts en bij psychologen. Op een gegeven moment nam hij een stevige coach in de arm. Die heeft hem helemaal afgebrand.’ Wat wrang. ‘Ja. Terwijl dat nooit was gebeurd als hij de diagnose al had gehad. Na zijn ontslag is hij als zelfstandige begonnen, werkend vanuit huis. We hoopten dat het een verandering ten goede zou zijn. Maar ik hoorde hem telefonisch met klanten praten. Dat ging heel moeizaam. Ik vroeg hem: ‘Heb jij altijd zo gepraat?’ We zaten niet meer lekker tegenover elkaar. Maar op dat moment was het ook coronatijd, dus alle gezinnen met thuiswerkende ouders werden gillend gek van hun jonge kinderen. Ik stond bij mijn ouders te huilen dat het niet goed ging. ‘Iedereen heeft het zwaar’, probeerde mijn moeder me gerust te stellen.’ Wanneer kreeg u het idee dat hij ziek was? ‘Dat was enkele maanden later, toen ik een vriendin het lijstje appte met tien symptomen van dementie bij jonge mensen. ‘Ik zie ze alle tien’, schreef ik haar.  Maar vervolgens ging ik toch weer door, druk bezig met mijn hoofd boven water houden. In die tijd hielden we een verjaardagsfeestje met familie en vrienden. Raymond kwam al tot niks meer. Mijn zus kwam naar me toe en zei: ‘Het gaat niet goed, hè?’. Bij onze huisarts benoemde ik de ziekte daarna voor het eerst, ik zei: ‘Ik denk dat Raymond dementie of een hersentumor heeft.’’ Vier maanden later kwam de diagnose, welke impact had die? ‘Raymond kon toen al geen emoties meer voelen. Zelf voelde ik deels opluchting. In de maanden ervoor was ik radeloos geweest. Van een MRI-scan van zijn hersenen werd bij een geheugenpoli gezegd: ‘Dat ziet er goed uit.’ Even voelde ik een soort opluchting, maar het klopte voor mij niet, het ging zo slecht. Het bleek ook niet te kloppen. Uiteindelijk kwamen we bij een neuropsycholoog van het Máxima MC. Ze probeerde met Raymond te praten, draaide zich naar mij toe en zei: ‘Ik snap jou heel erg.’ Ik moest zó huilen. Zij is mijn bondgenoot geworden.’ Waarom was de diagnose voor u een opluchting? ‘Opeens begreep ik alles wat er in de voorgaande jaren was gebeurd. Dat hij zichzelf al die tijd aan het verliezen was geweest, alle puzzelstukjes vielen op hun plaats. Maar ik besefte ook: het leven dat we ooit hadden, komt nooit meer terug. En wat ons nu wacht, wordt dikke ellende, want dementie is een dodelijke ziekte. Maar wat ik ook meteen wist: tussen ons is nooit iets mis geweest. Er waren spanningen, maar die waren door de ziekte veroorzaakt. Met terugwerkende kracht kwam mijn liefde helemaal terug. Ik bedacht: ik hou zoveel van deze man, ik ga tot het einde voor hem zorgen.’ Deelde u de diagnose met uw kinderen? ‘De twee oudsten heb ik het dezelfde dag verteld. Vergis je niet, kinderen hebben zoveel door. Ik heb ze gezegd dat papa een ziekte had waaraan hij zou overlijden. Ze mochten daarop terugkomen, maar dat deden ze niet, tot enkele weken voor zijn dood. Voor volwassenen, maar zeker voor kinderen, is deze ziekte lastig, omdat je iemand al bij leven kwijtraakt – je papa, je held. Hij is er nog fysiek, maar hij is niet meer zichzelf. Dat is heel complex.’ Hoelang lukte het om hem thuis te verzorgen? ‘Een half jaar, toen moest ik tegen de huisarts zeggen: het gaat niet meer. We hebben hem naar een verpleeghuis moeten brengen. Zijn vertrek uit huis was de zwaarste dag van mijn leven, zwaarder dan de dag van zijn overlijden.’ Waarom heeft u uw werk van gemaakt van deze ziekte? ‘Dat idee ontstond bij de diagnose. In de aanloop naar dat moment heb ik vaak gedacht: dit kan toch niet waar zijn. Bij zorgprofessionals is zo’n enorm gebrek aan kennis over de impact. Op een gegeven moment zat ik tegenover een psycholoog die begon te huilen toen ik mijn verhaal deed. ‘Volgens mij doe je het heel goed’, zei ze. Daar had ik dus niks aan. ‘Deze ziekte raakt iemand die vol in het leven staat, vaak kinderen heeft en die verantwoordelijk is voor een inkomen. Dat maakt de situatie veel meer gelaagd dan dementie van een bejaarde. Wanneer een jong gezin zo wordt getroffen moet er eigenlijk een spoedeisendehulpsysteem zijn. In plaats daarvan kwam ik op wachtlijsten terecht. Door mijn zorgachtergrond wist ik me daar doorheen te slaan, maar het systeem werkt gewoon niet goed voor dit soort zware gevallen. ‘Ik zie dit werk voor mezelf ook als therapeutisch, het helpt me bij de verwerking. Raymond zou trots op me zijn, denk ik. Ik wil de patiënten zelf, maar ook mijn lotgenoten en hun kinderen helpen. Partners van jonge mensen met dementie moeten vooral niet het gevoel krijgen er alleen voor te staan, zoals ik dat heb gehad. Maar nu zie ik ze op het randje leven – half ziek, tegen een burn-out aan, somber. Dat hoeft niet, als we de zorg maar beter organiseren. Natuurlijk, iets van eenzaamheid hoort erbij. Niemand was zo verantwoordelijk als ik – het was mijn man, het zijn mijn kinderen, ik moest de keuzen maken. Maar ik ben ervan overtuigd dat je meer met elkaar kunt delen. Bij een jong persoon zit er een groot netwerk met krachtige, jonge mensen. Dat moeten we leren te benutten.’</p>]]></description>
      <guid>https://www.volkskrant.nl/binnenland/raymond-49-overleed-aan-dementie-hij-was-sportief-beresterk-dit-verwacht-je-niet~b54d8d35/</guid>
      <pubDate>Fri, 2 May 2025 00:00:00 +0200</pubDate>
    </item>
    <item>
      <title><![CDATA[‘Laten we overstappen op een universele basisservice’]]></title>
      <description><![CDATA[<p>‘Wat ik hoop en wat hard nodig is, is dat de mens anders wordt geconditioneerd. Dat hij gaat inzien dat zijn grootste behoeften niet materieel, maar immaterieel zijn. Dan kan hij zich losmaken van zijn verslaving aan spullen, loskomen van het marktdenken, waar hij ongelukkig van wordt. Ik hoop dat hij zich niet langer als ‘kroon op de schepping’ gaat zien, maar als onderdeeltje van een groter geheel. Dat is nodig voor ons overleven.’ Radicale uitspraken zijn hem niet vreemd. In zijn nieuwe boek Ecoliberalisme voorspelt de 56-jarige Kees Klomp, tot voor kort lector betekeniseconomie aan de Hogeschool Rotterdam en tegenwoordig werkzaam bij de hogeschool Windesheim, met grote stelligheid een ‘allesvernietigende implosie van de bestaande structuren’. Daarna hoopt hij op een wereld waarin ‘de economie kleinschalig en er weer voor mensen is’. Dat de mens hardnekkig weigert zijn ‘precaire positie op deze planeet’ onder ogen te zien, begrijpt hij wel, hoe onverantwoord hij dat ook vindt: ‘We leiden een comfortabel leven. Dus als ons een totaal andere toekomst wordt voorspeld, kijken we weg. We ontlopen de confrontatie met onze existentiële angsten.’ Zelf heeft Klomp daar ruimschoots ervaring mee, evenals met de onmogelijkheid dat vermijden vol te houden. Als twintiger belandt de zoon van een gelijknamige Haarlemse middenstander (‘mijn vader had onze verfwinkel-drogisterij na mijn grootvader en overgrootvader, die ook allebei Kees Klomp heetten’) in een ‘existentiële crisis’, wanneer hij niet langer erin slaagt zijn jeugd te verdringen. ‘Van elf maanden tot 11 jaar had ik zeer zware astma. Ik werd geregeld wekenlang in een zuurstoftank in het ziekenhuis gelegd waarbij ik achter glas lag, enorm eenzaam. Als jongetje begreep ik er niets van.’ De diepe wanhoop die hem in die perioden ten deel viel, verwerkt hij later in decennia van therapie, ‘al word ik een paar keer per jaar nog altijd door wanhoop bezocht. Dat ik het heb overleefd, heb ik aan mijn vrouw te danken.’ In de reclamewereld, waar hij eind jaren tachtig als linkse student politicologie bij toeval in belandt, loopt hij vast als dertiger, nadat hij voor een uiterst commercieel reclamebureau heeft gekozen. Het boeddhisme, waar hij als twintiger van in de ban is geraakt, kan hem niet behoeden voor een burn-out op zijn 35ste: ‘Ik was een marketinglul by day en een devoot boeddhist by night. Ik dacht oprecht dat ik dat kon combineren. Door die burn-out werd ik genoodzaakt naar mezelf te luisteren. Dat bracht me tot de conclusie: ik ga geen zin in mijn leven vinden door geld te verdienen, ik moet iets goeds voor de wereld betekenen.’ Waar komt die hang naar radicaliteit vandaan? ‘In mij zijn mijn twee opa’s geland, mannen met totaal andere wereldbeelden. De een was ondernemer en overtuigd VVD’er, de ander havenarbeider en CPN’er.  Van de eerste, mijn opa Kees, leerde ik dat je zelf dingen moet creëren, niemand doet het voor je. Daarin was hij in mijn ogen radicaal – do it yourself. Ik vond hem daarin moedig. Mijn opa Cor was dat zeker ook, hij had in IJmuiden in het verzet gezeten. Hij had antwoorden op al mijn vragen over de wereld. Dat hij werd verketterd als een rooie rakker kon hem geen fuck schelen. Hun radicaliteit zie ik terug in mezelf. ‘Wat ook meespeelt, is dat ik in mijn jeugd zo lang in die zuurstoftank heb gelegen. In die perioden, die voor mijn gevoel eindeloos duurden, was ik sociaal dood. Eenmaal erbuiten leefde ik voor tweehonderd procent. Ik voel de noodzaak het leven elke seconde bij de ballen te grijpen en geen tijd te mogen verdoen. Die diepe overtuiging leidt tot radicale keuzen. Die zijn nu ook nodig. We leven in een radicale tijd die moed vraagt.’ U vindt dat het economisch systeem moet veranderen. ‘Als je naar de grote problemen kijkt, niet alleen klimaatverandering, maar ook het verlies aan biodiversiteit, de milieuverontreiniging, de welvaartsongelijkheid met politieke polarisatie als gevolg, de grote gezondheidsproblemen als depressie en burn-out, dan hebben ze één ding gemeen: het economische systeem. Dus heb ik me als lector van de hogeschool in Rotterdam op systeemverandering toegelegd. Ik ben gaan pleiten voor de betekeniseconomie waarin het draait om zingeving, van betekenis zijn. Sociale ondernemers zijn daarvan goede voorbeelden. ‘Je hoort vaak dat kapitalisme een natuurwet is, het zou bij onze menselijke natuur horen, omdat die nu eenmaal egoïstisch van aard is. Volgens mij zit het anders en heeft het kapitalisme juist onze egoïstische kant gecultiveerd. Daarom denken we dat het goed bij ons past. We moeten naar een nieuw geloofssysteem waarin het om gemeenschapszin draait. Bij een onderstroom van coöperaties en andere initiatieven, kun je dat geloof in gezamenlijkheid in de praktijk zien werken. ‘Economische wetenschap beperkt zich tot ons gedrag in relatie tot goederen en geld. Maar waar komt dat gedrag vandaan? Dan kom je uit bij het individualisme. De bron daarvan zijn de basiswaarden van de moderne, westerse samenleving: vrijheid en gelijkwaardigheid. Die waren voor verlichtingsdenkers als René Descartes, David Hume en John Locke onlosmakelijk met elkaar verbonden, ze vormden hun antwoord op de feodale samenleving waarin iemand van adel meer rechten had dan een boer. Wat je nu ziet, is dat onze vrijheid en gelijkwaardigheid zo onder druk staan dat we in een feodale structuur terug dreigen te vallen.’ Hoe dat zo? ‘Zeker in de Verenigde Staten is nu het beeld dat een selecte groep oligarchen bijna alle rijkdom bezit, terwijl ze bezig zijn de grote massa tot onvrije horigen te maken. Maar je ziet ook in Europa dat mensen helemaal niet meer vrij en gelijkwaardig zijn. We zijn ver verwijderd geraakt van het klassieke liberalisme van de verlichtingsdenkers, voor wie vrijheid en verantwoordelijkheid twee kanten van dezelfde medaille waren, met rechten en plichten, met gemeenschapszin. ‘Met het neoliberalisme van Milton Friedman in de jaren tachtig hebben we dat allemaal overboord gezet. We zijn uitgekomen bij een doorgeslagen versie van vrijheid: het is mijn leven, mijn vrijheid, mijn portemonnee, mijn dit, mijn dat. We zijn in permanente competitie met elkaar terechtgekomen – mijn geluk is jouw pech, alsof het leven een zero-sum game is (waarbij winst voor de een automatisch verlies voor de ander inhoudt, red.)’ Waarom zijn we volgens u onvrij? Ik kan toch kiezen of ik een boek lees of naar het strand ga. ‘Maar die keuze kun je alleen maken, omdat je voldoet aan de spelregels van het economisch systeem. Acht uur per dag of meer werken om je hypotheek of je huur, je boodschappen en je spulletjes te kunnen betalen, daartoe word je door het systeem gedwongen. De vrijheid die jij benoemt, vind ik geen vrijheid, dat is niet het soort autonomie waarbij je werkelijk zelf bepaalt hoe je je leven inricht. ‘Weet je hoeveel mensen tegenwoordig een precair bestaan leiden waardoor vrijheid niet voor ze is weggelegd? Ze werken zich de pleuris in bullshitbanen,  die volgens David Graeber (wijlen hoogleraar antropologie aan London School of Economics, auteur van Bullshit Jobs, red.) de helft van alle werkgelegenheid vormen. Mensen hebben er vaak twee of zelfs meer, maar nog komen ze aan het einde van de maand niet uit. De middenklasse is aan het verdwijnen, ook hier in Nederland. Het leven wordt steeds duurder, waardoor je harder moet werken en minder vrijheid hebt. We zijn afhankelijk gemaakt van de markt. Het is tijd om te streven naar marktonafhankelijkheid.’ En dat bereiken we met uw ecoliberalisme? ‘Ja, ik hoop dat we daarmee onszelf opnieuw weten uit te vinden. Het is bedoeld als antwoord op het neoliberalisme dat ons keihard met de planeet in botsing heeft gebracht. Met onze CO2-uitstoot, onze vernietiging van biodiversiteit en onze milieuvervuiling hebben we een drievoudige moordmachine gecreëerd. ‘Om daarmee radicaal te breken, moeten we leren inzien dat we de natuur niet voor onze welvaart mogen misbruiken en dat we een onderdeel zijn van één groot levend ecologisch systeem. We moeten ons zoveel mogelijk van de vrije markt losmaken, onder het ecoliberalisme kunnen we marktonafhankelijk leven. Hoe onafhankelijker van de markt, des te groter is de kans dat we vrijheid ervaren.’ Betekent ‘marktonafhankelijk’ dat de staat een veel grotere rol in de economie krijgt? ‘Vergis je niet: onder het neoliberalisme is de staat ook heel bepalend door hele sectoren aan de markt over te laten. Onder het ecoliberalisme draait het om het democratiseren van bezit, het gemeenschappelijke beheer ervan. In een staatsgeleide economie geloof ik niet, maar ik denk wel dat je bijvoorbeeld de banken eerst moet nationaliseren voordat je ze in handen kunt geven van de gemeenschap, de meent. Dus zo bezien wordt de rol van de staat aanvankelijk wel groter. Maar waar ik vooral naartoe wil, is dat we de bestaansmiddelen met elkaar verdelen. ‘Ook moeten we weg van die geglobaliseerde economie waarbij we via onze wereldhandel hele continenten leegroven met enorme gevolgen, niet alleen voor het milieu, maar ook voor bijvoorbeeld arbeidsomstandigheden. Wij dragen nu kleren die aan de andere kant van de wereld zijn gemaakt en hebben geen idee in wat voor slechte arbeidsomstandigheden die zijn geproduceerd. De economie moet vooral weer lokaal worden, ik ben een groot aanhanger van Ernst Friedrich Schumacher (Duits-Britse econoom, red.). In Small Is Beautiful uit 1973 heeft hij al uitgelegd hoe dat mogelijk kan worden.’ Is er nog economische groei in uw toekomstbeeld? ‘Nee, dat is de grootste idiotie die er bestaat. Voor alle crises waarin we terechtgekomen zijn – van klimaat via biodiversiteit tot welvaartsongelijkheid – vormt economische groei het kernprobleem. De economie moet juist stevig krimpen, met ongeveer 30 procent. Meer groei gaat ons niks brengen, meer krimp wel.’ Maar dat betekent een enorm verlies aan welvaart. Dat maakt uw ecoliberalisme onaantrekkelijk, zeker voor mensen in bullshitbanen. ‘Niet als ik ze duidelijk kan maken dat ze er veel meer vrijheid voor terugkrijgen. Ik heb een scenario uitgewerkt waarin we overstappen op een universeel basisinkomen of beter nog, want niet gevoelig voor inflatie: een universele basisservice. Voedsel, wonen, vervoer, onderwijs en zorg kunnen we bekostigen door geld rond te pompen. Ik geloof in een toekomst waarin er veel minder hoeft te worden gewerkt. Je mag het doen, maar krijgt vooral meer tijd voor wat voor een mens echt belangrijk is, zoals verbinding met anderen en met de natuur.’ Wat heeft u ertoe gebracht deze utopie te schrijven? ‘Ik heb het gedaan, omdat ik geloof dat verandering begint met je een voorstelling maken van iets anders, een ideaalbeeld. Veel mensen functioneren tegen heug en meug in dit systeem, omdat ze het idee hebben dat er nu eenmaal geen alternatief voor bestaat. ‘Ik ben het met je eens dat er zich een Grand Canyon bevindt tussen mijn gedachtengoed en de praktijk, maar mijn bedoeling daarmee is mensen een radicaal ander perspectief op onze gezamenlijke toekomst te bieden. Ik geloof in democratisch, gedeeld bezit, in de kracht van de gemeenschap en in gemeenschapszin. Daar zijn wij als mensen toe in staat, we zijn heus meer dan alleen maar individualisten. Zie het als een oefening in verbeelding, als een essentiële stap om tot een ander verhaal te komen.’</p>]]></description>
      <guid>https://www.volkskrant.nl/binnenland/laten-we-overstappen-op-een-universele-basisservice~b80473b3/</guid>
      <pubDate>Thu, 17 Apr 2025 00:00:00 +0200</pubDate>
    </item>
    <item>
      <title><![CDATA[‘Houd op met je aanpassen, wees een authentiek persoon van kleur’]]></title>
      <description><![CDATA[<p>Aan het einde van haar basisschooltijd in de Rotterdamse wijk Spangen, met een vwo-advies in het vooruitzicht, ontsteekt ze als 11-jarige in grote woede door een artikel in dagblad Trouw. Kort daarvoor heeft ze met de journalist gesproken. Ze is daar trots op, tot ze het artikel leest, dat gaat over een zwarte basisschool in een achterstandswijk met probleemkinderen. ‘Maar voor mij was het gewoon mijn school, zonder al die kommer en kwel. Mijn vwo-advies stond niet in het artikel, dat paste niet in het plaatje.’ Nog bozer wordt ze van het begrip in het artikel voor de keuze om leerlingen met een taalachterstand niet de afsluitende Cito-toets te laten maken. Een Pakistaanse klasgenoot behoort tot die groep. ‘Ze was slim, ik kon heel goed met haar levelen. Maar doordat ze de Cito-toets niet mocht maken, kreeg ze praktijkonderwijs geadviseerd. Ik vond dat zo oneerlijk. Met wat extra tijd en lessen was haar dat nooit overkomen. Het heeft me kritisch gemaakt tegenover een onderwijssysteem dat kinderen hun toekomst afneemt. De woede daarover heeft bij mij een vuurtje doen ontstaan dat nooit meer is gedoofd. Mijn passie voor gelijke kansen komt hiervandaan.’ Haar kritische, zelfbewuste houding brengt de inmiddels 29-jarige Chevaly Riebeek, als bestuurskundige afgestudeerd aan de Universiteit van Leiden, in verband met haar identiteit. Ze wordt in Paramaribo geboren als dochter van twee Marron-ouders. Drie maanden later komt ze in Rotterdam terecht. Als tiener verdiept ze zich in de geschiedenis van haar voorouders. ‘De Marrons waren tot slaaf gemaakten die zich op de plantages wisten vrij te vechten, waarna ze in de binnenlanden gemeenschappen stichtten. Al honderd jaar voor het einde van de slavernij werden zij vrije mensen. Die voorgeschiedenis heeft een grote impact op mijn identiteitsvorming gehad. Dat merkte ik toen ik me met het bestrijden van discriminatie bezig ging houden. ‘Black power’ en emancipatie resoneren bij mij veel meer dan zwart slachtofferschap.’ Haar jongste initiatief weerspiegelt dat – ze heeft Brave Spaces opgericht, een gemeenschap voor ‘bi-culturele professionals’ die elkaar helpen ‘strategisch te opereren’ in veelal witte organisaties. Via trainingen leren ze hun culturele achtergrond als kracht te zien: ‘Het moet meer zijn dan een safe space.’ Eerder adviseerde ze het ministerie van Onderwijs, Cultuur en Wetenschap en de gemeente Amsterdam over het aanpakken van discriminatie. Vijf jaar na de Black Lives Matter-beweging signaleert ze ‘diversiteitsmoeheid’ bij velen: ‘Ik zie het als een logisch gevolg van iets niet efficiënt aanpakken. Daar worden mensen enorm moe van.’ U doorliep het Erasmiaans Gymnasium in Rotterdam, hoe was dat? ‘Mijn intakegesprek had ik met een heel fijne docent, die daarna zes jaar lang belangrijk voor me is geweest. Hij had zelf een geschiedenis met Suriname en vond het geweldig dat ik op zijn witte gymnasium kwam. Ik voerde dat gesprek samen met mijn moeder, we herinneren het ons als heel chill. Als volwassene sprak ik hem nog eens. Hij vertelde me dat ik tijdens mijn schooltijd onderdeel was geweest van een experiment: kinderen met een migratieachtergrond uit een achterstandswijk aannemen, ze in één klas samenbrengen, de beste docenten erop zetten en kijken of ze het zouden redden. Voor mij was dat schokkend. Dat ik onderdeel was van een experiment zonder dat mij daarover iets was verteld  – ik vind dat niet ethisch, je hoort iemand daarvan van tevoren op de hoogte te stellen. ‘Plots begreep ik allerlei vreemde incidenten tijdens mijn schooltijd, zoals docenten die alles van me leken te weten, terwijl ze me niet meemaakten. Dat kwam doordat er uitgebreid over me was gesproken. Bovendien heb ik er moeite mee dat mijn schoolprestaties kennelijk niet genoeg waren voor toelating. Terwijl het systeem wel zo zou moeten werken. Maar er was dus een experiment nodig om mij tot het Erasmiaans toegelaten te krijgen – ik had dat te danken aan mijn achtergrond, mijn huidskleur, de plek waar ik was opgegroeid. Terwijl ik mijn hele basisschooltijd goed had gepresteerd en een hele hoge Cito-score had gehaald. Achteraf gaf me dat geen fijn gevoel, het geeft aan dat we een onderwijssysteem hebben dat kinderen niet gelijk behandelt.’ Wat is uw ideaal? ‘In brede zin zou ik willen dat iedereen zijn volledige potentie kan benutten, ongeacht zijn achtergrond. Waar ik me vooral op focus, is dat mensen van kleur niet door hun migratieachtergrond worden benadeeld. Het is namelijk helaas nog wel zo dat, als je op een bepaalde plek geboren bent of een bepaalde huidskleur hebt, je in ons systeem minder kansen krijgt en chronisch wordt onderschat. Daar probeer ik tegenin te gaan.’ Waaruit blijkt die benadeling? ‘Voor dit gesprek heb ik die vraag in mijn LinkedIn-netwerk gesteld en ruim tachtig reacties gekregen. Eén belangrijke categorie daarin is onderschatting – professionals die letterlijk de vraag krijgen ‘spreek jij wel Nederlands?’, terwijl ze hier geboren en getogen zijn. Maar ook een vraag als: ‘Waar kom je nou echt vandaan?’ Daarachter ligt een beeld van Nederlanderschap – een ‘echte’ Nederlander is een wit persoon. Ben je dat niet, dan is het de vraag of je de taal wel beheerst. Terwijl we hier al generaties lang zijn en ik volledig Nederlands ben opgevoed. Als het aanpassen van het beeld van Nederlanderschap zo langzaam blijft gaan, vrees ik dat mijn zoon van 3 straks nog altijd de vraag krijgt of hij de taal wel spreekt en wel Nederlands is opgevoed.’ Welke categorieën zijn er nog meer? ‘Je hebt ook de categorie van dubieuze complimenten in de trant van: ‘Ja, maar jij bent anders.’ Neem een Marokkaans-Nederlandse jongen – moet hij met zo’n opmerking blij zijn als daarmee tegelijkertijd impliciet jongens zoals hij, zijn vrienden, broers, neven, negatief worden beoordeeld? Want achterliggend zit een negatief beeld van Marokkaans-Nederlandse jongens. Zo’n vooroordeel wordt helaas vaak door de media meegegeven. Witte mensen denken dat ze door zoiets te zeggen een compliment geven, maar beseffen dan niet waarop ze zich baseren. ‘Een derde categorie, en die is het grootst, bestaat uit allerlei voorbeelden waarin je aanvoelt dat er iets met huidskleur of culturele achtergrond speelt, maar je kunt er niet direct de vinger op leggen. Je merkt bijvoorbeeld dat je je in een organisatie meer moet bewijzen of niet serieus wordt genomen. Wanneer je dat aan de orde stelt, stuit je op een muur van ontkenning.’ Kunt u dat concreter maken? ‘Je hebt leidinggevenden die zeggen: ‘Ik zie geen kleur’, met als ondertoon: ‘Nee joh, natuurlijk doe ik niet aan discriminatie.’ Dat klinkt open-minded, maar het klopt niet. Ieder mens heeft vooroordelen, of je nou wit of zwart bent. Onbewust hebben we een voorkeur voor mensen die op ons lijken. ‘Stel dat je als leidinggevende twee medewerkers hebt, waarbij je je met de één wel, maar met de ander niet kunt identificeren. Dan ben je geneigd om je van de eerste een completer beeld te vormen en bijvoorbeeld te zeggen: ‘Ja, dat probleem had ik ook op die leeftijd.’ Terwijl degene met een andere achtergrond en leefomstandigheden ongrijpbaarder voor je is, waardoor je een drogere beoordeling geeft, bijvoorbeeld: ‘Hij levert niet het werk wat hij moet doen.’ ‘Ben je je niet bewust van dit soort mechanismen, hoe je bij de één woordeloos schakelt, terwijl je bij de ander langer moet praten om hem te begrijpen, dan ben je oneerlijk aan het leidinggeven. De kans is dan groot dat je de voorkeur geeft aan degene die aan een half woord genoeg heeft.’ Wat vindt u van het argument: het gaat me om kwaliteit, ongeacht iemands afkomst? ‘De beste man op de beste plek, dat argument hoor ik vaak in gesprekken met organisaties. Wat ik tricky daaraan vind, is dat er een norm voor kwaliteit achter schuilgaat. Voor mij is dan de vraag: wie heeft daarover kunnen meepraten? Is die wellicht bepaald door een witte, mannelijke blik? Gelukkig kan zo’n norm veranderen, kijk maar naar leiderschap. Vrouwelijk leiderschap kent andere kwaliteiten dan wat lang als goed leiderschap werd gezien. Inmiddels zijn die normen niet meer die van vroeger.’ Sinds de Black Lives Matter-beweging van 2020 wordt er wel veel meer aan diversiteit gedaan. ‘Veel organisaties zijn sindsdien inderdaad gaan beseffen dat racisme ook in Nederland bestaat. Er zijn allerlei Diversity Days gehouden, panels met CEO’s die zeggen hoe belangrijk ze diversiteit vinden, er is veel geld naartoe gegaan. En er zijn diversiteitsofficers aangesteld, vaak trouwens maar voor een paar uurtjes per week. Maar welke wezenlijke verandering is er in die vijf jaar geboekt? Er is niet of nauwelijks meer inclusie – veilige werkomgevingen waarin andere perspectieven worden gehoord. ‘Wat vaak wordt vergeten, is dat diversiteit ook schuring en wrijving moet betekenen. Mensen met een migratieachtergrond aantrekken, is maar de eerste stap.  De volgende is echt naar ze luisteren en dingen anders aanpakken dan je jarenlang hebt gedaan. Dus is de kernvraag: hoe zorg je ervoor dat medewerkers van kleur zich op de werkvloer ook gehoord voelen? Dat vraagt veel meer dan een leuk diversiteitsfeest. Dan denk ik: jongens, dat is toch alleen maar voor de bühne? Daardoor is diversiteitsmoeheid ontstaan.’ Wat bedoelt u daarmee? ‘Een collectieve moeheid als gevolg van jarenlang niet effectief aan diversiteit doen. Bij trainingen kwam ik witte mannen van boven de 40 met zeven vinkjes tegen die al vijf jaar te horen krijgen dat zij het probleem zijn. Zij voelen zich weggezet als de boeman, terwijl ze zien dat er niks wezenlijk verandert. Die frustratie begrijp ik wel. Omgekeerd is er minstens zoveel moeheid bij mensen van kleur die nog altijd met onderschatting en vooroordelen te maken krijgen.’ Wat moet er gebeuren? ‘Dan moet je als organisatie een deep dive aandurven door je manier van werken te bekijken door een dekolonisatiebril. Neem het overleg van een team. Sommige mensen leren vanuit hun cultuur dat het niet netjes is je als haantje de voorste te gedragen, ze zeggen pas iets wanneer hun iets wordt gevraagd. Daardoor kan dan het misverstand ontstaan dat ze geen inbreng hebben. Dat valt eenvoudig te voorkomen door bij ieder agendapunt bij iedereen in te checken. Of neem de werving van stagiaires. Organisaties klagen dat ze geen mensen van kleur kunnen vinden. Dan blijkt de werving geheel via witte netwerken te lopen – er is altijd wel iemand met een nichtje. Mensen van kleur komen daardoor helemaal niet in beeld.’ Wat hoopt u mee te maken? ‘Discriminatie zal niet uit de wereld zijn, voordat ik deze aardbol verlaat. Maar ik hoop wel dat mijn kinderen niet vanwege hun zwarte huidskleur in twijfel worden getrokken, en op hun kunnen zullen worden beoordeeld. De professional van kleur wens ik toe dat hij zijn energie niet besteedt aan iemand proberen te zijn die hij niet is, een wit persoon. Houd op met je almaar aanpassen, je kunt je achtergrond toch niet veranderen. Wees vooral jezelf, zeker nu de politieke wind ongunstig voor ons is. Wees een authentiek persoon van kleur. Dan sta je veel sterker in deze wereld.’</p>]]></description>
      <guid>https://www.volkskrant.nl/binnenland/houd-op-met-je-aanpassen-wees-een-authentiek-persoon-van-kleur~b6ec1cfa/</guid>
      <pubDate>Fri, 11 Apr 2025 00:00:00 +0200</pubDate>
    </item>
  </channel>
</rss>
