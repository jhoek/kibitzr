<?xml version="1.0" encoding="utf-16"?>
<rss version="2.0">
  <channel>
    <title><![CDATA[Casper Albers]]></title>
    <link>https://www.volkskrant.nl/auteur/casper-albers</link>
    <description><![CDATA[Casper Albers]]></description>
    <item>
      <title><![CDATA[Juristen zijn berucht om hun belabberde gevoel voor kansrekening]]></title>
      <description><![CDATA[<p>In april werd de Drentse verpleegkundige Theodorus V. opgepakt omdat het OM hem verdenkt van betrokkenheid bij de dood van meerdere coronapatiënten. Op 1 juni besloot de rechtbank Noord-Nederland dat de ‘verdenking op dit moment niet sterk genoeg’ is en hief het voorarrest van V. op. Het OM gaat in hoger beroep. De vraag is welk bewijs het OM precies in handen heeft. Je hebt direct en indirect bewijs. Directe bewijzen zijn bijvoorbeeld videobeelden waarop te zien is dat V. een coronapatiënt moedwillig heeft omgebracht (en voor zover ik weet is dat bewijs er niet). Met dergelijk hard bewijs kan het OM een solide zaak maken. V. heeft wel een bekentenis afgelegd, maar deze later ook weer ingetrokken. Over de auteurCasper Albers is hoogleraar statistiek bij de Rijksuniversiteit Groningen. Indirect bewijs bij dergelijke zaken komt vaak neer op ‘Hij was bij zó veel sterfgevallen betrokken, dat kan geen toeval meer zijn!’ En daar gaat het mis, want juristen zijn berucht om hun belabberde gevoel voor kansrekening. Zie ook de zaak Lucia de B. en de enorme waslijst aan soortgelijke dwalingen. Deze maand viel de straatprijs van de Postcode Loterij (sic.) in een wijk van het Twentse Hengelo. Er zijn ongeveer 420 duizend unieke postcodes in Nederland. De kans dat die loterij dus precies op de Hengelose Zwavertsweg viel, is extreem klein. Toch is hier niets verdachts aan de hand: elke andere postcode in Nederland was net zo onwaarschijnlijk geweest. Puur door het toeval kwam deze wijk bovendrijven. Via een soortgelijk mechanisme zal er ook een verpleegkundige zijn die puur door toeval bij bovengemiddeld veel sterfgevallen betrokken is. In Nederland zijn 221.441 verpleegkundigen. In de periode 2020-2022 overleden 48.042 Nederlanders aan corona, zo schat het CBS. Op basis van dergelijke cijfers klinkt het aantrekkelijk om de rekensom ‘Hoe groot is de kans dat een willekeurige verpleegkundige bij minstens twintig sterfgevallen betrokken is?’ uit te rekenen. Als die kans minimaal is, maakt men ook vaak de denkfout om het direct te interpreteren als bewijs de verdachte schuldig is. Onder wat statistische aannames en met ingewikkelde kansrekening kan je die kans uitrekenen: ongeveer een half procent. Onwaarschijnlijk, maar niet zo onwaarschijnlijk dat je er iemand voor naar de gevangenis gaat sturen. Maar zo simpel is het niet. Niet elke verpleegkundige werkt met coronapatiënten, niet elk sterfgeval vond in een zorginstelling plaats, meestal werken er meerdere verpleegkundigen tegelijkertijd op een afdeling, enz. Daarnaast werkte V. op de afdeling waar de allerziekste patiënten lagen – het coronasterftecijfer ligt daar natuurlijk veel hoger dan dat voor verpleegkundigen die op bijvoorbeeld een kraamafdeling werken. En zo zijn er tal van andere complicaties die het simpelweg onmogelijk maken om die kans daadwerkelijk te berekenen. Kortom: als het OM kans van slagen wil hebben bij deze zaak, is het essentieel dat het zich richt op het directe bewijs. Met indirecte statistische rekensommen is het simpelweg onmogelijk om de verpleegkundige – of het nu Lucia de B., Theorodus V., Daniela P. of een van die tientallen anderen is – veroordeeld te krijgen.</p>]]></description>
      <guid>https://www.volkskrant.nl/wetenschap/juristen-zijn-berucht-om-hun-belabberde-gevoel-voor-kansrekening~b5990c87/</guid>
      <pubDate>Wed, 14 Jun 2023 00:00:00 +00:00</pubDate>
    </item>
    <item>
      <title><![CDATA[Bindend studieadvies te belastend? Studieschuld zonder diploma, dát is pas stressvol]]></title>
      <description><![CDATA[<p>Het bindend studieadvies (bsa) wordt versoepeld, als het aan minister Dijkgraaf ligt. Met het bsa hebben universiteiten en hogescholen de mogelijkheid om studenten die te weinig tentamens halen na het eerste jaar weg te sturen. Bij de meeste universiteiten ligt de grens om te mogen blijven op 40 à 45 van de 60 studiepunten: de studenten die bij meer dan eenderde van de vakken beide tentamenkansen niet gehaald hebben moeten weg. De minister wil de grens verlagen naar 30 punten met als redenering dat de huidige grens tot stress bij studenten leidt. Dit is een curieus voorstel om meerdere redenen. Ten eerste lost het geen stressprobleem op: docenten worden nu met stress opgezadeld. Op dit moment krijgt zo’n 10 procent een negatief advies, bij een grens op 30 punten is dit veel minder. Dan heb je dus veel meer tweedejaarsstudenten. Lesgeven aan studenten met flink wat hiaten in hun verwachte kennis kost extra werk. Er komt geen extra geld bij. Dijkgraaf heeft meermalen aangegeven dat de werkdruk op universiteiten veel te hoog is, maar draagt met dit plan helaas zelf bij aan het probleem. Ten tweede: geen enkele wetenschappelijke studie heeft een causaal verband laten zien tussen de hoogte van de bsa-norm en studentenstress. Wat wel bekend is – en recent benadrukt in de Staat van het Onderwijs – is dat een verlaging van de bsa-norm leidt tot extra studie-uitval. Een studieschuld zonder diploma, dát is pas stressvol. Het is ook nagenoeg onmogelijk om causaal te meten of het bsa stress veroorzaakt. Verschillende studies hebben het stressniveau van studenten voor en na een bsa-verhoging gemeten en een verschil gezien. Maar een verschil betekent nog geen causaal verschil. Sinds de BBB de provinciale verkiezingen won heeft Nederland alleen nog maar dramatisch gepresteerd op het songfestival; ook dit is niet zomaar een causaal verband. Je kan niet meten of er een causaal verband is, maar je kan studenten wel gewoon vragen wat ze van het bsa vinden. En dat is precies wat Dijkgraafs eigen ministerie vorig jaar nog uitgebreid gedaan heeft in de monitor beleidsmaatregelen hoger onderwijs. En die monitor is duidelijk: ‘Eenmaal begonnen aan de studie vinden studenten vaker dat het bsa vooral een positieve invloed heeft op hun studiegedrag (stimulans) dan dat het vooral een negatieve invloed heeft (stress).’ En die groep is ongeveer drie keer zo groot als de groep bsa-tegenstanders. Het voorstel haalt ook de mogelijkheid weg om maatwerk te leveren. Uit eigen onderzoek in Groningen weet ik dat er enorm verschil is tussen opleidingen. Bij opleidingen als geneeskunde is strenge selectie aan de poort en dan blijkt extra selectie na een eerste jaar weinig toe te voegen. Bij andere opleidingen is dit anders. De oplossing is simpel: laat universiteiten en hogescholen zelf, desgewenst per opleiding of faculteit, bepalen hoe streng je bent en betrek de medezeggenschap bij dit besluit. Als een instituut voor 30 punten kiest: prima, maar laat de keuze bij de studenten en docenten.</p>]]></description>
      <guid>https://www.volkskrant.nl/wetenschap/bindend-studieadvies-te-belastend-studieschuld-zonder-diploma-dat-is-pas-stressvol~b7913a06/</guid>
      <pubDate>Fri, 19 May 2023 00:00:00 +00:00</pubDate>
    </item>
    <item>
      <title><![CDATA[Gratis schoolontbijt voor alle kinderen kost meer boterhammen, maar levert dubbele besparing op]]></title>
      <description><![CDATA[<p>Voor konijnenvoer geldt het lage btw-tarief en voor caviavoer het hoge tarief, omdat konijnen vaker worden gegeten dan cavia’s. Omdat havermelk frisdrank zou zijn en chocolademelk met suiker onder het label ‘gezonde zuivel’ kan vallen, wordt het gezondere havermelk extra belast. Door dit soort gedachtenkronkels is het ook zo lastig om de btw op groenten en fruit te verlagen (al zijn lang niet alle experts het daarover eens). Als je zaken in hokjes – zoals het lage en hoge btw-tarief – wilt stoppen, zijn er altijd zaken die lastig te classificeren zijn. Deze maand verscheen een rapport dat suggereert dat het beter is om het onderscheid tussen btw-tarieven af te schaffen: de voordelen wegen niet op tegen de nadelen. Het idee van btw-verlaging op bepaalde producten was dat deze dan betaalbaar blijven voor mensen met een lager inkomen. Het adviesrapport stelt dat vermogende mensen veel meer voordeel van die lage btw hebben dan armere mensen. Dat is een open deur. Iemand die een biologische zalmfilet van 8 euro koopt heeft meer voordeel van het lage tarief dan iemand die een kiloknallerkip van 2 euro koopt. Bij elke generieke belasting- of subsidiemaatregel – van hypotheekrenteaftrek tot subsidie op zonnepanelen – geldt: hoe hoger het inkomen, hoe groter het voordeel. Dat neemt niet weg dat een product met weinig btw betaalbaarder is dan hetzelfde product met veel btw. Het tweede argument – dat het huidige systeem omslachtig is en daardoor veel overhead kost (denk aan die ambtenaren die moeten nadenken over het btw-tarief van hamstervoer) – snijdt wel hout. Echter, de in het rapport voorgestelde alternatieven zijn ook weer omslachtig en daarmee duur. Iets soortgelijks geldt voor het nieuwe schoolontbijtplan van minister Wiersma. Het is een nobel streven om armoede te willen bestrijden, al is dit symptoombestrijding. Pilots hebben laten zien dat zo’n ontbijt leidt tot betere schoolresultaten. Maar ook dit plan is gecompliceerd opgezet. Alleen als op een school minimaal 30 procent van de leerlingen uit gezinnen met een laag inkomen komt, krijgt de school (voor alle leerlingen) zo’n ontbijt. Dat allemaal bijhouden, leidt tot behoorlijk wat bureaucratie en er komen ongewenste prikkels uit voort, zoals ouders die hun kinderen bewust naar een ‘arme’ school sturen omdat daar gratis ontbijt is, wat de segregatie in de hand werkt. De overheid had ook voor alle kinderen gratis schoolontbijt kunnen regelen. Dat kost veel meer boterhammen en hagelslag, maar er zit ook een dubbele besparing in: veel minder bureaucratie en extra veel ouders besparen dan thuis op ontbijtkosten: voor de samenleving als geheel is het niet duurder. Iets soortgelijks zien we bij de schade-afhandeling in Groningen: van elke euro gaat maar 41 cent naar daadwerkelijke schade-afhandeling, de rest naar adviseurs zonder beschadigd huis. Iets minder wantrouwen en bureaucratie verdient zich dubbel en dwars terug. De goedkoopste oplossing is vaak een one size fits all-oplossing. Zorg ervoor (minimumloon, basisinkomen, enz.) dat iedereen voldoende heeft om van rond te komen. Belast desgewenst via accijns ongewenste producten (tabak, benzine). Dan hoef je vervolgens niet een waslijst aan dure symptoom bestrijdende maatregelen op te tuigen. Leuker kunnen we het wel maken, en makkelijker ook.</p>]]></description>
      <guid>https://www.volkskrant.nl/wetenschap/gratis-schoolontbijt-voor-alle-kinderen-kost-meer-boterhammen-maar-levert-dubbele-besparing-op~b28a5cca/</guid>
      <pubDate>Wed, 19 Apr 2023 00:00:00 +00:00</pubDate>
    </item>
    <item>
      <title><![CDATA[Idee: voortaan elke vier maanden één provincie laten stemmen]]></title>
      <description><![CDATA[<p>We mochten deze week weer naar de stembus. Dit feest van de democratie ging traditiegetrouw vergezeld met geklaag: in de (landelijke) media ging het nauwelijks over provinciale of waterschappelijke thema’s. Het ging vooral over hoe de nieuwe Eerste Kamer eruit gaat zien, waarbij zelfs de premier vrolijk mocht meedoen aan het BNNVARA-debat. Casper Albers is hoogleraar statistiek aan de Rijksuniversiteit Groningen. CDA-Kamerlid Inge van Dijk kwam met een interessant voorstel om die landelijke focus tegen te gaan. Dat kun je doen door de Statenverkiezingen te spreiden. In plaats van eens in de vier jaar twaalf provincies te doen, kun je ook elke vier maanden één provincie laten stemmen. Je kunt niet elke vier maanden wekenlang landelijke debatten hebben, dus dat creëert rust in de tent. Klinkt interessant, maar het wordt zo wel veel lastiger om de Eerste Kamer representatief te laten zijn. In het huidige systeem krijgt elk Statenlid een bepaalde stemwaarde, zodat de zwaarte van de stem proportioneel is met het inwonersaantal. Op wat microscopische afrondverschillen na (Zeeuwse Statenleden hadden in 2019 stemwaarde 98 terwijl ze eigenlijk 98,22 hadden moeten hebben), geldt hier het ‘one man (m/v/x), one vote’-principe. Opvallend punt hierbij is wel dat gewogen wordt naar inwoners en niet naar stemmers. Hierdoor telde in 2019 een stem uit Utrecht (opkomst 61,6 procent) zo’n 17,5 procent lichter dan een stem uit Limburg (opkomst 52,6 procent). Het door Van Dijk aangehaalde onderzoek stelt echter voor om elke provincie apart een aantal toegewijde Eerste Kamerleden te laten verkiezen. Maar bij het verdelen van de 75 stoelen over de provincies gaan afrondverschillen opeens een hoofdrol spelen. Op basis van haar 383 duizend inwoners heeft Zeeland recht op zo’n 1,6 zetel. Als je dat afrondt naar 2 zetels, geef je Zeeuwen 25 procent meer macht dan eerlijk is, maar afronden naar slechts 1 zetel is ook ongewenst. Verder leidt dit tot een complete verandering in het politieke landschap. De uitslagen zijn tijdens het schrijven van deze column nog niet bekend, maar bij de laatste Ipsos-peiling zouden 13 partijen in de Zeeuwse Staten komen. Zou de provincie maar 2 zetels in de Eerste Kamer krijgen, dan zou dit tot een ongekend aantal samenwerkingsverbanden leiden – want geen der partijen komt op eigen kracht aan genoeg stemmen – totdat je Amerikaanse toestanden hebt. Deze problemen zijn enigszins in te perken door niet per provincie maar per regio te stemmen, waarbij elke regio goed is voor zo’n kwart van de zetels. En tot 1983 hadden we exact dat systeem. Op papier werkte het prachtig, maar het had een groot probleem: de opkomst voor de verkiezingen was dramatisch laag. Deze oplossing lijkt dus niet de oplossing te zijn. Wat zou kunnen werken om de landelijke mediafocus tegen te gaan is om allemaal lid te worden van een omroep en zo BNNVARA te dwingen betere journalistieke keuzen te maken. Maar dat is ook zo’n gedoe. Eigenlijk had Henny Vrienten veertig jaar geleden al de ultieme oplossing: er zit een knop op je tv, die helpt je zo uit de puree. Zap naar de regionale omroep, of zet die tv uit en lees een mooi statistiekboek. Correctie 16/3: In een eerdere versie van deze column stond ‘elke drie maanden één provincie laten stemmen, dat moet zijn ‘elke vier maanden’. En ‘17,5 procent zwaarder’ is veranderd in het juiste ‘17,5 procent lichter’.</p>]]></description>
      <guid>https://www.volkskrant.nl/wetenschap/idee-voortaan-elke-vier-maanden-een-provincie-laten-stemmen~b6c525e6/</guid>
      <pubDate>Thu, 16 Mar 2023 00:00:00 +00:00</pubDate>
    </item>
    <item>
      <title><![CDATA[Ik ben niet de enige wetenschapper die weleens een fout maakt]]></title>
      <description><![CDATA[<p>Onlangs maakte ik een fout in een column: bij een rekensommetje gaf ik het antwoord 48 tot de macht 3, in plaats van 3 tot de macht 48. Klinkt als een detail, maar het ene is bijna een miljard miljard keer zo groot als het andere getal. Gelukkig stonden alle details die nodig waren om het antwoord te berekenen ook in de column, zodat oplettende lezers mij op de fout konden wijzen en het in de onlineversie van de column aangepast kon worden. Ik ben niet de enige wetenschapper die weleens een fout maakt (helaas voor de samenleving, maar fijn voor mijzelf). Dit keer was de fout voor de lezer zichtbaar, maar doorgaans wordt in wetenschappelijke publicaties niet elke berekening en denkstap zodanig gedetailleerd uitgelegd dat deze kan worden gerepliceerd. Bij fouten in de wetenschap wordt vaak gedacht aan Diederik Stapel en andere oplichters die opzettelijk de boel verdraaien om gewenste resultaten te verkrijgen. Uit onderzoek weten we echter dat minder dan 1 procent van de fouten opzettelijk gemaakt wordt. De rest komt door onopzettelijk gemaakte fouten. En zo’n fout kan flinke gevolgen hebben. In 1999 stortte Nasa’s Mars Climate Orbiter neer omdat bij het ontwerpen iemand vergeten was iets te converteren van Engelse in metrische eenheden. Een effectieve manier om de impact van dergelijke fouten te verkleinen, is open wetenschap. Als je volledig transparant bent – in de keuzen die je maakt over wat je wel en niet onderzoekt, in de data die je verzamelt en in de details over hoe je die data analyseert – kun je natuurlijk nog steeds fouten maken. Het grote voordeel is echter dat de oplettende lezer zo’n fout kan spotten, waarna deze kan worden hersteld. Universiteiten hebben de afgelopen jaren al grote stappen richting open science gezet. Nationale onderzoeksinstituten volgen op enige afstand. Een van de grootste uitdagingen is het beschikbaar maken van de data: deze zijn vaker wel dan niet gevuld met privacygevoelige gegevens, en die mogen, terecht, niet zomaar geopenbaard worden. Als het om iets relatief onbelangrijks gaat dan is dat geen probleem. Maar veel onderzoeken hebben wel enorme impact: denk aan de coronamodellen van het RIVM, het CBS-onderzoek naar de toeslagenaffaire, of het onderzoek van het Instituut Mijnbouwschade Groningen. Telkens zijn de data te privacygevoelig om zomaar te delen en moeten we maar hopen dat niemand in een corona- of aardbevingsmodel per ongeluk een foutje heeft gemaakt. Door AVG-wetgeving is het nu vaak niet toegestaan om derden naar de data te laten kijken. De conclusies in rapporten kunnen dan dus niet goed gevalideerd worden door onafhankelijke derden, en alternatieve modellen kunnen niet worden gebruikt. Het zou goed zijn als hiervoor in de regelgeving rond privacygevoelige informatie een oplossing wordt gezocht. Zorg dat het mogelijk is dat wetenschappers een onafhankelijke blik op de data en de analyse kunnen werpen. Het CBS doet al veel op dit gebied, maar veel data liggen bij andere overheidsinstanties. Als statisticus tussen de gedragswetenschappers werk ik dagelijks met privacygevoelige data. Hier zijn binnen de wetenschap al uitstekende (en ietwat bureaucratische) controlemechanismen voor die de dataveiligheid moeten garanderen. Dat zou binnen alle overheidsinstanties staande praktijk moeten zijn. Een betrouwbare overheid is een transparante overheid. Casper Albers is hoogleraar statistiek aan de Rijksuniversiteit Groningen</p>]]></description>
      <guid>https://www.volkskrant.nl/wetenschap/ik-ben-niet-de-enige-wetenschapper-die-weleens-een-fout-maakt~b83ee871/</guid>
      <pubDate>Wed, 15 Feb 2023 00:00:00 +00:00</pubDate>
    </item>
    <item>
      <title><![CDATA[De fout in de grafiek lag er deze keer zodanig dik bovenop dat iedereen haar zag]]></title>
      <description><![CDATA[<p>De Britse gezondheidsorganisatie Patient UK publiceerde onlangs een artikel met een fantastisch (slechte) grafiek. Het ging over de gemiddelde lichaamslengte van volwassen mannen in 2022. Nederlanders zijn met 184 centimeter gemiddeld het langst en Indonesiërs met 158 centimeter het kortst. Dergelijke lijstjes zijn nog minder dynamisch dan de Top 2000 en er zaten dus weinig verrassingen in. Het verrassende zat hem in de grafiek zelf. Men had gekozen voor een soort staafdiagram, waarbij de staven vervangen waren door poppetjes. Dat an sich is al onhandig: als een staaf twee keer zo lang wordt dan wordt die twee keer zo groot. Maar als een poppetje twee keer zo lang wordt dan wordt die ook twee keer zo breed en dus vier keer zo groot weergegeven. Maar dat was nog niet eens het grootste probleem: de y-as in deze grafiek begon bij ongeveer 147 cm. Het Indonesische poppetje komt daarmee amper voorbij de knieën van het Nederlandse poppetje, hoewel Indonesiërs gemiddeld slechts 14 procent korter zijn. De fout lag er dit keer zodanig dik bovenop dat het voor iedereen duidelijk was en de grafiek ging dan ook viral. Vaak zijn de gemaakte fouten in grafieken echter minder direct zichtbaar. Er is al wel veel onderzoek gedaan naar soorten misleidende grafieken, maar pas sinds kort wordt ook bestudeerd wat je er het best aan kunt doen. Een team Leidse onderzoekers heeft vorige maand een artikel gepubliceerd over vier strategieën om de effecten van grafische misleiding tegen te gaan. Bij eentje – die het effectiefst blijkt – werd naast de misleidende grafiek een gecorrigeerde versie weergegeven. Bij de drie andere werden bepaalde waarschuwingslabels (‘kijk uit, de y-as begint bij 147cm!’) op de grafiek geplaatst. Het goede nieuws: alle vier de strategieën waren effectief in het tegengaan van verkeerde interpretaties. Het minder goede nieuws: dat effect is tijdelijk, en al na een week lijkt een deel van de deelnemers de waarschuwingen alweer vergeten te zijn. Elk nadeel heeft z’n voordeel: dit vergeeteffect zorgt voor een blijvende vraag naar methodologen en statistici. Zoek je een opleiding met een prima baanzekerheid, wordt dan statisticus. Casper Albers is hoogleraar statistiek aan de Rijksuniversiteit Groningen.</p>]]></description>
      <guid>https://www.volkskrant.nl/wetenschap/de-fout-in-de-grafiek-lag-er-deze-keer-zodanig-dik-bovenop-dat-iedereen-haar-zag~b0de349f/</guid>
      <pubDate>Wed, 18 Jan 2023 00:00:00 +00:00</pubDate>
    </item>
    <item>
      <title><![CDATA[Hoe groot is de kans dat het beste team daadwerkelijk kampioen wordt op het WK?]]></title>
      <description><![CDATA[<p>Het WK voetbal nadert zijn ontknoping. De laatste wedstrijden moet nog worden gespeeld, maar inmiddels is al duidelijk dat dit WK een aantal verrassende momenten kent, zoals de Saoedische winst op Argentinië en de Koreaanse winst op Portugal. Maar verrassingen zijn geen verrassing: met een WK van 64 wedstrijden zou het juist verrassend zijn als elke keer het meest waarschijnlijke team wint. Hoe groot is de kans dat het beste team daadwerkelijk kampioen wordt op het WK? Dat is erg lastig – en eigenlijk gewoon onmogelijk – om te berekenen. Voorafgaand aan het WK hebben meerdere partijen via ingewikkelde modellen voorspellingen gedaan. Deze worden bijvoorbeeld gebruikt door wedkantoren om zo efficiënt mogelijk geld te verdienen aan gokverslaafden. Al deze modellen komen met ietwat andere voorspellingen maar zijn het in grote lijnen eens. Zo was Brazilië vooraf de titelfavoriet. Dat klinkt echter veel positiever dan het is: de titelkans was volgens een model 20,9 procent, dus de kans dat Brazilië niet wint is ongeveer vier keer zo groot. Met de kennis van nu lijkt dat model dus beter te zijn. Deze modellen zijn veelal een soort black box: je weet niet welke data zijn gebruikt en hoe de modelleurs tot hun voorspellingen komen. Al die modellen nemen tal van mogelijk relevante variabelen mee: hoeveel zijn de spelers waard op de transfermarkt, wat is de Fifa-ranking van het land, de lengte van de keeper, enz. Vervolgens wordt een ingewikkeld model gebouwd en gevalideerd op de resultaten van een vorig kampioenschap. Uiteindelijk worden er iets van honderdduizend simulaties gedraaid en wat magische getallen tevoorschijn getoverd. Honderdduizend simulaties klinkt veel en dus klinken de antwoorden betrouwbaar. Echter, dit is nog steeds niet genoeg om de complexiteit van het WK echt te vangen. Alleen al in de groepsfase zijn er 48 wedstrijden, elk met drie mogelijke uitkomsten: gelijkspel, of winst voor een van de twee teams.In totaal zijn er dan drie tot de macht 48 mogelijkheden, en dit zijn er al meer dan honderdduizend (flink ook: zo’n 80 triljard). En dan hebben we het nog niet eens over zaken als doelsaldo gehad. Zelfs teams hoog op de ranking lopen het risico de knock-outfase te missen, zoals onze ooster- en zuiderburen weten. Vanaf de knock-outfase moet je vier keer op rij winnen om kampioen te zijn. Nog los van de risico’s om in de groepsfase te sneuvelen, moet je bij alle vier die wedstrijden een kans van zo’n 68 procent op de winst hebben om uiteindelijk op die 20,9 procent winstkans van Brazilië te halen. Gegeven dat je tegen de besten van de wereld speelt, is dat een behoorlijk grote kans. Een laatste nadeel van al dit soort modellen: het is erg lastig nagaan of ze echt werken. Als we het WK honderd keer achter elkaar laten spelen en Brazilië wint rond 21 keer daarvan, dan ondersteunt dat de modelberekeningen mooi. Maar met maar één WK – wat niet door Brazilië gewonnen wordt – kan dit niet. Per saldo zegt die 20,9 procent niet veel meer of minder dan dat Brazilië kampioen kan worden, maar dat het waarschijnlijker is dat ze dat niet worden. In die context heeft zo’n model het altijd voor 31 van de 32 landen goed. Knap hoor. Casper Albers is hoogleraar statistiek aan de Rijksuniversiteit Groningen Correctie 15/12: In een eerdere versie stond ‘48 tot de macht 3'. Dit moet zijn ‘3 tot de macht 48'.</p>]]></description>
      <guid>https://www.volkskrant.nl/wetenschap/hoe-groot-is-de-kans-dat-het-beste-team-daadwerkelijk-kampioen-wordt-op-het-wk~bc634e91/</guid>
      <pubDate>Wed, 14 Dec 2022 00:00:00 +00:00</pubDate>
    </item>
    <item>
      <title><![CDATA[Of overheidsdienst A of B de oorzaak van de ellende is in de toeslagenaffaire maakt voor de gedupeerde ouders bitter weinig uit]]></title>
      <description><![CDATA[<p>Het CBS publiceerde onlangs een onderzoek over de toeslagenaffaire, uitgevoerd in opdracht van de Tweede Kamer. Ik zat in de begeleidingscommissie en mocht meedenken over de beste manier om zo veel mogelijk informatie uit de data te halen. Dat de Belastingdienst duizenden ouders onterecht dupeerde, was al bekend. Maar dat bij de toeslagenaffaire-ouders liefst 1.675 kinderen uit huis zijn geplaatst, leidde tot nieuwe boze reacties. De vraag was of deze groep ouders, na gedupeerd te zijn door de Belastingdienst, ook bovengemiddeld zwaar geraakt werd bij het opleggen van kinderbeschermingsmaatregelen. Discrimineerde de jeugdbescherming, net als de Belastingdienst, op afkomst? Het antwoord was geruststellend: er werd door de jeugdbescherming niet actief op afkomst gediscrimineerd. Voor dit onderzoek kon niet gewoon gekeken worden naar het percentage toeslagenouders waarbij een kinderbeschermingsmaatregel genomen is, en hoe zich dit verhoudt met het percentage onder de rest van de bevolking. Om een goede vergelijking te maken, moet je de gedupeerden vergelijken met een groep ouders die op tal van variabelen – leeftijd, relatiestatus, afkomst, enz. – hetzelfde scoren en eigenlijk alleen afwijken omdat ze niet gedupeerd zijn. Dat deed het CBS, en vond dus geen significant verband met afkomst. Waar wél een enorm verband op afkomst werd gevonden, was bij de kans om gedupeerd te raken in de toeslagenaffaire: zo hebben ouders met een Turkse achtergrond een bijna 9 keer zo groot risico als Henk en Ingrid. Dat de Belastingdienst massaal had gediscrimineerd was al bekend, maar dat het in deze extreme mate plaatsvond, is nieuw. De jeugdbescherming maakte dan wel geen onderscheid op afkomst, maar wel op andere factoren. Zo krijgen eenouderhuishoudens vier keer zo vaak een kinderbeschermingsmaatregel als huishoudens met twee ouders, en speelt inkomen ook een flinke rol: bij arme gezinnen wordt sneller ingegrepen. Of dergelijke verschillen terecht zijn of niet is in dit rapport niet onderzocht, dat wordt in een volgende studie gedaan. Maar als statisticus wil ik wel opmerken dat uithuisplaatsing omdat de ouders onvoldoende geld hebben een rare maatregel is: uithuisplaatsing kost de belastingbetaler tienduizenden euro’s per kind per jaar. Als je hiervan een fractie aan de ouders zou geven, zouden de financiële problemen al verholpen zijn. Maar door dit onderscheid worden gedupeerden uit de toeslagenaffaire toch harder geraakt door de jeugdbescherming. De verhalen van ouders die door de affaire relatieproblemen hebben gekregen en diep in de schulden zijn geraakt, zijn ruimschoots bekend. Hoewel hun afkomst door de dupering niet is veranderd, zijn de ouders door toedoen van de Belastingdienst wel verschoven van bijvoorbeeld een modaal verdienend twee-oudergezin naar een arm eenoudergezin en lopen ze daarmee een veel hoger risico hun kinderen kwijt te raken. Doordat het gedupeerd raken direct te maken heeft met afkomst, hebben deze gevolgen dat ook. Het CBS-rapport maakt voornamelijk de nuance dat de schuld hiervan niet bij de jeugdbescherming maar bij de Belastingdienst ligt – maar voor de ouders zelf maakt het natuurlijk bitter weinig uit of overheidsdienst A of overheidsdienst B de oorzaak van hun ellende is. Casper Albers is hoogleraar statistiek aan de Rijksuniversiteit Groningen</p>]]></description>
      <guid>https://www.volkskrant.nl/wetenschap/of-overheidsdienst-a-of-b-de-oorzaak-van-de-ellende-is-in-de-toeslagenaffaire-maakt-voor-de-gedupeerde-ouders-bitter-weinig-uit~ba480556/</guid>
      <pubDate>Thu, 17 Nov 2022 00:00:00 +00:00</pubDate>
    </item>
    <item>
      <title><![CDATA[Stikstofophef over een Rammsteinconcert? Voor écht groen beleid dient zichtbaarheid niet een primair doel]]></title>
      <description><![CDATA[<p>De vliegtaks vliegt omhoog: waar je nu nog € 7,95 accijns betaalt op een vliegticket wordt dat vanaf komend jaar € 28,58. De Telegraaf verzuchtte afgelopen week hysterisch dat het kabinet groenzuchtig was, geel hesje Jan Dijkgraaf riep van een stijging van ruim 300 procent (het is 259,5 procent) en de NOS sprak over een stijging van bijna 30 euro (het is € 20,63). Het is procentueel gezien inderdaad een flinke stijging, maar de vorige stijging (van 0 naar bijna 8 euro) was procentueel gezien nog veel groter. Het is nuttiger om naar het absolute bedrag van de accijns te kijken. Om te weten of dat veel of weinig is, is het zinvol dat te vergelijken met de accijns die je met andere vervoersvormen betaalt. Op een liter benzine zit (tot 1 januari) 65,9 cent accijns. Een gemiddelde auto rijdt ongeveer 1 op 15, dus voor elke kilometer autorijden, betaal je ruim 4 cent accijns. Ga je met de auto van Enschede naar Parijs, van Amsterdam naar Berlijn of van Groningen naar Maastricht en terug dan betaal je dus meer accijns dan met een vlucht. Maar dat is de rekensom als je alleen reist. Ga je met een gezin van vier op pad, dan wordt de vliegtaks vier keer zo hoog, terwijl je met de auto nauwelijks meer verbruikt. Met de auto naar Athene kost ongeveer evenveel accijns als die van vier vliegtickets (en je ziet ook nog eens meer van centraal Europa dan alleen wolken). Dat het voor arme gezinnen met familie in het buitenland nu nagenoeg onmogelijk wordt de familie te bezoeken, is natuurlijk pijnlijk. Dat tegelijkertijd rijke zakenmannen die op Schiphol overstappen 0 euro vliegtaks hoeven te betalen, is ook niet bevorderlijk voor het draagvlak. Kritiek op (gebrek aan) klimaatmaatregelen komt niet alleen van mensen die ze te ver vinden gaan. De Formule 1 vond dit jaar weer plaats in de Zandvoortse duinen, en niet iedereen was daar blij mee. Snelle auto’s die schadelijke stoffen uitstoten en een kwetsbaar natuurgebied zijn geen goede combinatie. Toch leert een rekensom dat het hier wel mee valt: met 20 auto’s en zo’n 150 liter brandstof per auto werd er bij de race zo’n 3.000 liter benzine opgereden (en daarnaast zijn er nog andere vervuilende activiteiten die bij zo’n event komen kijken). Dat is evident niet goed voor de natuur. Maar aan de andere kant: de 100 duizend bezoekers die naar de wedstrijd kwamen, waren vrijwel allemaal met trein of fiets gekomen. Op een Formule 1-vrije zomerse dag staat elke parkeerplaats in Zandvoort vol, en is het verre van ondenkbaar dat die strandgangers tezamen meer dan 3.000 liter benzine verbruiken. Iets soortgelijks speelde hier in Groningen nadat de Duitse metalband Rammstein, bekend van de uitgebreide pyrotechnics bij de show, had aangekondigd te komen spelen: de Partij voor de Dieren merkte op dat al die vlammen zo’n 5 kilo stikstof uitstoten, en dat een concert zonder vuur vast ook leuk is. Maar ook hier geldt: je hebt waarschijnlijk meer klimaatimpact met minder zichtbare maatregelen – maak het parkeren zo duur dat bijna elke bezoeker de trein neemt – dan met dit. Het Groninger stadsblog Sikkom berekende dat zo’n Rammsteinconcert 0,00000273 procent van de jaarlijkse stikstofuitstoot is. Als je echt groen beleid wilt maken, dient zichtbaarheid van je acties niet een van je primaire doelen te zijn. Het enige wat telt is hoeveel ze bijdragen om de uitstoot van schadelijke stoffen te beperken. Casper Albers is hoogleraar statistiek aan de Rijksuniversiteit Groningen</p>]]></description>
      <guid>https://www.volkskrant.nl/wetenschap/stikstofophef-over-een-rammsteinconcert-voor-echt-groen-beleid-dient-zichtbaarheid-niet-een-primair-doel~b61e724a/</guid>
      <pubDate>Wed, 14 Sep 2022 00:00:00 +00:00</pubDate>
    </item>
    <item>
      <title><![CDATA[Als je maar ver genoeg doordenkt, kun je voor elk kiessysteem een situatie bedenken waarin het niet werkt]]></title>
      <description><![CDATA[<p>Na een opeenstapeling van schandalen heeft Boris Johnson dan toch zijn vertrek aangekondigd. De Conservatieven wijzen volgende week een opvolger aan die tot aan de geplande verkiezingen van januari 2025 de rol van premier op zich mag nemen. Daarmee lijken vervroegde verkiezingen van de baan, al kan het geen kwaad eens naar het verkiezingssysteem van de Britten te kijken. De verkiezingsuitslag in het Verenigd Koninkrijk wordt anders bepaald dan bij ons. Bij onze Tweede Kamerverkiezingen maakt het niet uit of je in Aadorp of Zwolle woont: elke stem telt even zwaar. De zetelverdeling is ongeveer hetzelfde als de stemverhouding. Zo kreeg de VVD vorige keer met 21,9 procent van de stemmen 22,7 procent van de zetels. Ook bij andere partijen was het verschil tussen beide percentages minder dan één procentpunt. Zo niet in het Verenigd Koninkrijk. Bij de vorige verkiezingen in 2019 haalden de Conservatieven 43,5 procent van de stemmen en 56,2 procent van de zetels – een flink verschil. (En dat terwijl de Conservatieven na het Brexitreferendum maar bleven herhalen dat die 48 procent aan tegenstemmers het beste genegeerd konden worden.) Nog opvallender is dat kleine partijen soms meer zetels hebben dan grotere partijen: zo kregen de Liberal Democrats drie keer zoveel stemmen als de Scottish National Party, maar kreeg de Scottish National Party ruim vier keer zo veel zetels. Dit komt door het kiesdistrictensysteem. Het land is opgesplitst in 650 kiesdistricten: elk district kent maar één winnaar. Vanaf 326 districten heb je dus een meerderheid. Niet elk district is even groot. Het kleinste district, Na Na h-Eileanan an Iar op de Schotse Hebriden had in 2019 maar zo’n 21 duizend stemgerechtigden, terwijl het Isle of Wight er 113 duizend heeft. De kleinste 326 districten vertegenwoordigen 46 procent van de bevolking, ruim minder dan de grootste 324 districten. In Nederland speelt iets soortgelijks bij de verkiezing van de Eerste Kamer door Provinciale Statenleden: de verhouding tussen het aantal statenleden en inwoners is niet overal hetzelfde. Dat lost de kieswet op door met stemcijfers te werken. Die oplossing werkt vrij goed maar net niet perfect: zo hebben 1006 Zeeuwen evenveel stemrecht als 1000 Flevolanders. Wat jammer voor de Zeeuwen, maar de verschillen zijn minimaal. En met de natuurlijke variatie in kiesgerechtigden kan het bij de volgende verkiezingen zomaar andersom zijn. Met die scheve verhoudingen in het Britse stelsel is het op papier mogelijk om een meerderheid te halen op basis van een flinke minderheid van de stemmen, waarbij je de popular vote verliest aan verschillende anderen. Het is vergezocht maar theoretisch zelfs mogelijk dat je met in totaal slechts 326 stemmen een absolute meerderheid haalt, terwijl de andere partijen 25 miljoen stemmen halen: door in de krapste meerderheid van kiesdistricten één stem te behalen (en de andere partijen niets) en door juist in de andere districten geen enkele stem te halen. In Nederland is iets vergelijkbaars denkbaar. Stel: er doen 150 partijen mee met de verkiezingen. Hiervan krijgen 149 partijen exact even veel stemmen en de 150ste krijgt er net een beetje meer. Omdat de 150ste partij als enige de kiesdrempel haalt zou deze alle zetels kunnen krijgen (ware het niet dat partijen niet meer dan 80 kandidaten mogen hebben). Een fundamenteel verschil met het Britse systeem is wel: de populairste partij wordt ook de grootste partij. Als je maar ver genoeg doordenkt, kun je voor elk verkiezingssysteem wel een situatie bedenken waarin het systeem niet werkt. Het is aan de opvolger van Johnson, en haar of zijn politieke tegenstanders om ervoor te zorgen dat de kiezers nog voldoende vertrouwen hebben om over een paar jaar naar de stembus te gaan. Alleen dan blijven de vergezochte scenario’s extreem onwaarschijnlijk. Casper Albers is hoogleraar statistiek aan de Rijksuniversiteit Groningen In een eerdere versie van deze column werd Isle of Man het grootste kiesdistrict genoemd, dat moest zijn: het Isle of Wight.</p>]]></description>
      <guid>https://www.volkskrant.nl/wetenschap/als-je-maar-ver-genoeg-doordenkt-kun-je-voor-elk-kiessysteem-een-situatie-bedenken-waarin-het-niet-werkt~b9b4fa12/</guid>
      <pubDate>Wed, 13 Jul 2022 00:00:00 +00:00</pubDate>
    </item>
  </channel>
</rss>
