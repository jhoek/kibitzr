<?xml version="1.0" encoding="utf-16"?>
<rss version="2.0">
  <channel>
    <title><![CDATA[Casper Albers]]></title>
    <link>https://www.volkskrant.nl/auteur/casper-albers</link>
    <description><![CDATA[Casper Albers]]></description>
    <item>
      <title><![CDATA[Niet Delft, maar Utrecht is de beste universiteit van Nederland]]></title>
      <description><![CDATA[<p>U wist het misschien niet, maar in Delft staat de beste universiteit van ons land. Dat is uitgerekend door de invloedrijke ranglijstmakers van Times Higher Education. Het is de ranglijst van 2024, maar blijkbaar is drie maanden tevoren al bekend dat Delft volgend jaar beter is dan de rest. De afgelopen jaren zag het academische landschap er trouwens totaal anders uit: toen moest Delft afwisselend Amsterdam, Wageningen, Leiden, Groningen en Utrecht nog boven zich dulden. Casper Albers is hoogleraar statistiek aan de Rijksuniversiteit Groningen. Mocht u ooit een academische vraag op het gebied van geneeskunde, rechtsgeleerdheid, sociale wetenschappen of klassieke talen hebben en op basis van dit bericht vol goede hoop naar Delft gaan, dan heeft u pech. Die afdelingen zult u namelijk niet vinden aan de technische universiteit. De universiteit scoorde 76,3 punten; het getal achter de komma suggereert dat een universitaire kwaliteitsscore met uiterste precisie kan worden uitgerekend. Onderzoek op het gebied van electrotechniek is echter niet te vergelijken met oncologisch onderzoek, en werktuigbouwkundig onderzoek niet met Koreastudies. Niet alleen inhoudelijk, maar ook qua werkwijze: binnen de sterrenkunde is het niet ongewoon om ruim honderd co-auteurs op een artikel te hebben, terwijl binnen de geesteswetenschappen artikelen met een of twee auteurs nog steeds veel voorkomen. Vanzelfsprekend is het makkelijker om veel publicaties te krijgen als je met z’n honderden samenwerkt. De in de ranglijst ingebouwde correctiemechanismes voor dergelijke domeinverschillen werken maar ten dele. Daarnaast bevat zo’n ranglijst tal van criteria waar een universiteit zelf nauwelijks invloed op heeft. Een universiteit krijgt bonuspunten als er niet te veel studenten per docent zijn. Het collegegeld in Nederland is wettelijk geregeld, momenteel 2.314 euro per jaar. Bij buitenlandse ‘topuniversiteiten’ is het vaak minimaal het tienvoudige. Vanzelfsprekend krijg je dan meer individuele aandacht van de docent. Maar dat Nederlands onderwijs niet alleen voor de allerrijksten is weggelegd, lijkt mij juist iets wat een hogere score zou moeten geven. Andere criteria waar de universiteit wel invloed op heeft, tellen dan weer niet mee in de ranglijst. Er is onlangs een collega uit Delft opgestapt vanwege institutioneel seksisme maar zoiets levert geen strafpunten op. Er is al jarenlang kritiek op deze ranglijsten. Ze meten kwaliteit volgens een te eenzijdige definitie. De recente Nobelprijswinnaar Katalin Karikó zou nauwelijks punten opgeleverd hebben voor de ranglijst, toch ligt haar werk aan de basis van het coronavaccin dat miljoenen mensenlevens gered heeft. En dat is slechts een deel van de kritiek. De ranglijsten leveren ook een prikkel op om vooral veel in plaats van goed werk af te leveren. Universiteitsbestuurders delen de kritiek maar wringen zich tegelijkertijd in allerlei dubieuze bochten om toch zo hoog mogelijk te scoren. Daar is nu eindelijk verandering in gekomen. De Universiteit Utrecht doet niet meer mee en heeft geweigerd om Times de gevraagde informatie aan te leveren. In Utrecht zijn ze klaar met de perverse prikkels die uitgaan van de ranglijsten. Aangezien Utrecht dit jaar de enige is die omgaat met ranglijsten zoals een wetenschappelijke instelling dat betaamt, is de vraag ‘wat is de beste universiteit van het land’ dit jaar makkelijk te beantwoorden.</p>]]></description>
      <guid>https://www.volkskrant.nl/wetenschap/niet-delft-maar-utrecht-is-de-beste-universiteit-van-nederland~b6081241/</guid>
      <pubDate>Wed, 4 Oct 2023 00:00:00 +00:00</pubDate>
    </item>
    <item>
      <title><![CDATA[Het systeem met bingoballetjes om de volgorde op het stembiljet te bepalen, past niet bij een transparante democratie]]></title>
      <description><![CDATA[<p>Over minder dan drie maanden mogen we naar de stembus. Daar vouw je het stembiljet open tot iets van het formaat behangpapier om vervolgens uit tientallen partijen te kunnen kiezen. De lijstvolgorde is dus belangrijk: jouw partij valt meer op als je als eerste op de lijst staat dan wanneer je ergens rond de twintigste plek staat. Op 9 oktober wordt bekend hoeveel partijen dit keer willen meedoen. Na wat checks op correctheid van de aanvraag bepaalt de Kiesraad de lijstvolgorde, volgens de spelregels in de Kieswet. De eerste 16 plekken worden uitgedeeld aan de partijen die in 2021 ook zetels haalden, op volgorde van grootte. Zo krijgt de VVD lijstnummer 1 en BBB nummer 16. Onder de nieuwkomers, zoals Omtzigts NSC, worden plekken 17 en verder verdeeld. De partijen die in alle kieskringen meedoen komen eerst, die met de minste kieskringen het laatst. Het (voor statistici) interessantste stukje Kieswet staat in artikel 14.3: ‘Bij een gelijk aantal kieskringen beslist het lot.’ Vanzelfsprekend is het essentieel, zeker in deze tijden van groeiend wantrouwen, dat de loting eerlijk gebeurt. De loting uit 2021 werd daarom live op YouTube gestreamd. Toen waren er zeven nieuwe partijen die in alle zeven kieskringen meededen en streden om lijstnummers 14 t/m 20. Alsof het Lingo was, werd de volgorde bepaald met een bak met balletjes. Eerst pakte een medewerker blind een balletje met het lijstnummer, vervolgens pakte een collega uit een ander bingowiel een balletje met de partijnaam. Over de auteur Casper Albers is hoogleraar statistiek aan de Rijksuniversiteit Groningen. Bij lotingen in de voetbalwereld wordt deze methode ook toegepast, met de nodige – en niet geheel onterechte – kritiek: er zou te makkelijk valsgespeeld kunnen worden. Door bijvoorbeeld bepaalde balletjes op te warmen (niet zichtbaar voor de kijkers thuis) zou je de uitslag kunnen beïnvloeden. Een gegarandeerd eerlijke manier om te loten is door de deelnemende partijen zélf de loting te laten verrichten. Stel, voor vier partijen moet de volgorde bepaald worden door het lot: dat kan op 24 manieren (tel ze maar na). Om in spelshowmetaforen te blijven: maak een groot Rad van Fortuin-achtig wiel met 24 vakken. Dek het rad vervolgens af en laat de vier betrokken lijsttrekkers om de beurt een zwieper aan het geblindeerde wiel geven. Vervolgens onthul je op welke lijstvolgorde het rad terechtgekomen is. Met meer partijen krijg je razendsnel meer combinaties: bij 7 partijen zijn dit er al 5.040. Dat wordt lastig op een rad van fortuin, maar is op papier nog prima te doen. Iets formeler gesteld: je kan elk van de mogelijke volgorden een nummer, van 0 tot 5.039, geven. Elke partij levert onafhankelijk een getal onder de 5.040 en die tel je bij elkaar op, en dan kom je op bijvoorbeeld 16.882. Hier trek je steeds 5.040 van af totdat je dreigt op een negatief getal uit te komen. In ons voorbeeld kun je van 16.882 drie keer 5.040 aftrekken, en kom je op 1.762. De lijstvolgorde die aan dat nummer gekoppeld is, is de definitieve volgorde. Zelfs als twee partijen onderling samenwerken kunnen ze niet sturen hoe de uitslag eruitziet, niet eens een beetje. Door de volkomen transparantie is eerlijkheid gegarandeerd. Het oubollige systeem met bingoballetjes had wel wat aandoenlijks en dat mis je helaas met dit systeem, maar voor een transparante democratie zijn nou eenmaal offers nodig.</p>]]></description>
      <guid>https://www.volkskrant.nl/wetenschap/het-systeem-met-bingoballetjes-om-de-volgorde-op-het-stembiljet-te-bepalen-past-niet-bij-een-transparante-democratie~b603fd55/</guid>
      <pubDate>Wed, 6 Sep 2023 00:00:00 +00:00</pubDate>
    </item>
    <item>
      <title><![CDATA[In zijn betoog vergeet Koolmees erbij te zeggen dat met de trein reizen in de spits al 67 procent duurder is dan erbuiten]]></title>
      <description><![CDATA[<p>NS-baas Wouter Koolmees gaf in een spraakmakend interview aan de treinkaartjes in de spits tientallen procenten duurder te willen maken. De treinen zijn te vol tijdens de spits, en treinreizen nagenoeg onbetaalbaar maken is natuurlijk een manier om ze leger te krijgen. Hoewel de NS voor honderd procent in staatshanden is, geldt de Wet normering topinkomens niet voor Koolmees: met een inkomen van een half miljoen ligt hij niet wakker van dure treinkaartjes. Hij niet. In zijn betoog vergat Koolmees erbij te zeggen dat reizen in de spits al 67 procent duurder is dan erbuiten (als je een uiterst betaalbaar Flex Dal Voordeel-abonnement hebt) en dat treinkaartjes de afgelopen 15 jaar al meer dan 50 procent duurder zijn geworden. Desondanks zitten de treinen in de spits bomvol: als 67 procent prijsverschil niet werkt, waarom zou 100 procent verschil wél werken? Over de auteur Casper Albers is hoogleraar statistiek aan de Rijksuniversiteit Groningen. Toch is het een goed idee aldus een aantal experts (waarschijnlijk fervente autorijders). Op zich hebben ze gelijk: de maatregel zal treinen in de spits vast iets minder vol maken. Maar dat kan op meer manieren. De NS kan bijvoorbeeld stoppen met het aanbieden van treinvervoer: dan weet je zeker dat geen enkele trein te vol is. Als je de stationsgebouwen omtovert tot shortstayaccomodaties voor expats en studenten zou het nog een goed verdienmodel kunnen zijn ook. Met dezelfde logica is een allesvernietigende kernoorlog ook een probaat middel om te zorgen dat er geen nieuwe coronagolf komt. Rond treinen doet zich een opvallend cultuurverschil voor vergeleken met het wegverkeer. Als ergens een filerecord gehaald wordt, staat iedereen – van ANWB tot VVD – in de rij om meer asfalt te bepleiten. Nu hetzelfde op het spoor gebeurt, hoor je NS, ProRail, e.a., niet even hartstochtelijk pleiten voor meer treinen, meer sporen en meer perrons. In een informatief twitterdraadje legt mijn Groningse collega Jochen Mierau uit waar de denkfout van Koolmees zit: puur gekeken naar het omlaag brengen van de spitsdrukte is het voorstel zo gek nog niet. Maar de trein is niet zomaar een product van een commercieel bedrijf. In de woorden van Mierau: ‘Basisvoorzieningen hebben een maatschappelijk verdienmodel omdat ze de randvoorwaarden vormen voor participatie in het sociale en economische verkeer. Door er een eigen verdienmodel van te eisen, volgt onderinvestering in de basisvoorzieningen en daalt de participatie.’ Het uitzoomen om het probleem in een breder kader te zien, is essentieel om een zinvolle – en betaalbare – oplossing te vinden. De huizenmarkt is inmiddels zodanig verziekt dat de gewone man (m/v/x) het zich niet kan permitteren in Amsterdam te wonen. Dat straks geen leraren meer naar de hoofdstad kunnen forensen en veel Amsterdamse kinderen daardoor noodgedwongen vier dagen per week les krijgen, zal economische gevolgen hebben; voor het land, maar niet voor de NS. Moet Koolmees daar rekening mee houden? Dat ligt eraan of je de NS als commercieel bedrijf of als nutsvoorziening wilt zien. En hoe ver zoom je uit? Of, in statistische termen: uit welke populatie trek je je steekproef? In de jaren tachtig en negentig was ‘centralisatie’ het politieke modewoord en werden er tal van grote semipublieke bedrijven naar de Randstad verhuisd. Het gevolg: Amsterdam is nu overvol terwijl de grensgebieden kampen met leegloop. Jammer dat Koolmees zich toen hij nog minister van Sociale Zaken en Werkgelegenheid en vicepremier was, niet wat meer met het spitstreinvraagstuk beziggehouden heeft.</p>]]></description>
      <guid>https://www.volkskrant.nl/wetenschap/in-zijn-betoog-vergeet-koolmees-erbij-te-zeggen-dat-met-de-trein-reizen-in-de-spits-al-67-procent-duurder-is-dan-erbuiten~ba9dce8c/</guid>
      <pubDate>Wed, 12 Jul 2023 00:00:00 +00:00</pubDate>
    </item>
    <item>
      <title><![CDATA[Juristen zijn berucht om hun belabberde gevoel voor kansrekening]]></title>
      <description><![CDATA[<p>In april werd de Drentse verpleegkundige Theodorus V. opgepakt omdat het OM hem verdenkt van betrokkenheid bij de dood van meerdere coronapatiënten. Op 1 juni besloot de rechtbank Noord-Nederland dat de ‘verdenking op dit moment niet sterk genoeg’ is en hief het voorarrest van V. op. Het OM gaat in hoger beroep. De vraag is welk bewijs het OM precies in handen heeft. Je hebt direct en indirect bewijs. Directe bewijzen zijn bijvoorbeeld videobeelden waarop te zien is dat V. een coronapatiënt moedwillig heeft omgebracht (en voor zover ik weet is dat bewijs er niet). Met dergelijk hard bewijs kan het OM een solide zaak maken. V. heeft wel een bekentenis afgelegd, maar deze later ook weer ingetrokken. Over de auteurCasper Albers is hoogleraar statistiek bij de Rijksuniversiteit Groningen. Indirect bewijs bij dergelijke zaken komt vaak neer op ‘Hij was bij zó veel sterfgevallen betrokken, dat kan geen toeval meer zijn!’ En daar gaat het mis, want juristen zijn berucht om hun belabberde gevoel voor kansrekening. Zie ook de zaak Lucia de B. en de enorme waslijst aan soortgelijke dwalingen. Deze maand viel de straatprijs van de Postcode Loterij (sic.) in een wijk van het Twentse Hengelo. Er zijn ongeveer 420 duizend unieke postcodes in Nederland. De kans dat die loterij dus precies op de Hengelose Zwavertsweg viel, is extreem klein. Toch is hier niets verdachts aan de hand: elke andere postcode in Nederland was net zo onwaarschijnlijk geweest. Puur door het toeval kwam deze wijk bovendrijven. Via een soortgelijk mechanisme zal er ook een verpleegkundige zijn die puur door toeval bij bovengemiddeld veel sterfgevallen betrokken is. In Nederland zijn 221.441 verpleegkundigen. In de periode 2020-2022 overleden 48.042 Nederlanders aan corona, zo schat het CBS. Op basis van dergelijke cijfers klinkt het aantrekkelijk om de rekensom ‘Hoe groot is de kans dat een willekeurige verpleegkundige bij minstens twintig sterfgevallen betrokken is?’ uit te rekenen. Als die kans minimaal is, maakt men ook vaak de denkfout om het direct te interpreteren als bewijs de verdachte schuldig is. Onder wat statistische aannames en met ingewikkelde kansrekening kan je die kans uitrekenen: ongeveer een half procent. Onwaarschijnlijk, maar niet zo onwaarschijnlijk dat je er iemand voor naar de gevangenis gaat sturen. Maar zo simpel is het niet. Niet elke verpleegkundige werkt met coronapatiënten, niet elk sterfgeval vond in een zorginstelling plaats, meestal werken er meerdere verpleegkundigen tegelijkertijd op een afdeling, enz. Daarnaast werkte V. op de afdeling waar de allerziekste patiënten lagen – het coronasterftecijfer ligt daar natuurlijk veel hoger dan dat voor verpleegkundigen die op bijvoorbeeld een kraamafdeling werken. En zo zijn er tal van andere complicaties die het simpelweg onmogelijk maken om die kans daadwerkelijk te berekenen. Kortom: als het OM kans van slagen wil hebben bij deze zaak, is het essentieel dat het zich richt op het directe bewijs. Met indirecte statistische rekensommen is het simpelweg onmogelijk om de verpleegkundige – of het nu Lucia de B., Theorodus V., Daniela P. of een van die tientallen anderen is – veroordeeld te krijgen.</p>]]></description>
      <guid>https://www.volkskrant.nl/wetenschap/juristen-zijn-berucht-om-hun-belabberde-gevoel-voor-kansrekening~b5990c87/</guid>
      <pubDate>Wed, 14 Jun 2023 00:00:00 +00:00</pubDate>
    </item>
    <item>
      <title><![CDATA[Bindend studieadvies te belastend? Studieschuld zonder diploma, dát is pas stressvol]]></title>
      <description><![CDATA[<p>Het bindend studieadvies (bsa) wordt versoepeld, als het aan minister Dijkgraaf ligt. Met het bsa hebben universiteiten en hogescholen de mogelijkheid om studenten die te weinig tentamens halen na het eerste jaar weg te sturen. Bij de meeste universiteiten ligt de grens om te mogen blijven op 40 à 45 van de 60 studiepunten: de studenten die bij meer dan eenderde van de vakken beide tentamenkansen niet gehaald hebben moeten weg. De minister wil de grens verlagen naar 30 punten met als redenering dat de huidige grens tot stress bij studenten leidt. Dit is een curieus voorstel om meerdere redenen. Ten eerste lost het geen stressprobleem op: docenten worden nu met stress opgezadeld. Op dit moment krijgt zo’n 10 procent een negatief advies, bij een grens op 30 punten is dit veel minder. Dan heb je dus veel meer tweedejaarsstudenten. Lesgeven aan studenten met flink wat hiaten in hun verwachte kennis kost extra werk. Er komt geen extra geld bij. Dijkgraaf heeft meermalen aangegeven dat de werkdruk op universiteiten veel te hoog is, maar draagt met dit plan helaas zelf bij aan het probleem. Ten tweede: geen enkele wetenschappelijke studie heeft een causaal verband laten zien tussen de hoogte van de bsa-norm en studentenstress. Wat wel bekend is – en recent benadrukt in de Staat van het Onderwijs – is dat een verlaging van de bsa-norm leidt tot extra studie-uitval. Een studieschuld zonder diploma, dát is pas stressvol. Het is ook nagenoeg onmogelijk om causaal te meten of het bsa stress veroorzaakt. Verschillende studies hebben het stressniveau van studenten voor en na een bsa-verhoging gemeten en een verschil gezien. Maar een verschil betekent nog geen causaal verschil. Sinds de BBB de provinciale verkiezingen won heeft Nederland alleen nog maar dramatisch gepresteerd op het songfestival; ook dit is niet zomaar een causaal verband. Je kan niet meten of er een causaal verband is, maar je kan studenten wel gewoon vragen wat ze van het bsa vinden. En dat is precies wat Dijkgraafs eigen ministerie vorig jaar nog uitgebreid gedaan heeft in de monitor beleidsmaatregelen hoger onderwijs. En die monitor is duidelijk: ‘Eenmaal begonnen aan de studie vinden studenten vaker dat het bsa vooral een positieve invloed heeft op hun studiegedrag (stimulans) dan dat het vooral een negatieve invloed heeft (stress).’ En die groep is ongeveer drie keer zo groot als de groep bsa-tegenstanders. Het voorstel haalt ook de mogelijkheid weg om maatwerk te leveren. Uit eigen onderzoek in Groningen weet ik dat er enorm verschil is tussen opleidingen. Bij opleidingen als geneeskunde is strenge selectie aan de poort en dan blijkt extra selectie na een eerste jaar weinig toe te voegen. Bij andere opleidingen is dit anders. De oplossing is simpel: laat universiteiten en hogescholen zelf, desgewenst per opleiding of faculteit, bepalen hoe streng je bent en betrek de medezeggenschap bij dit besluit. Als een instituut voor 30 punten kiest: prima, maar laat de keuze bij de studenten en docenten.</p>]]></description>
      <guid>https://www.volkskrant.nl/wetenschap/bindend-studieadvies-te-belastend-studieschuld-zonder-diploma-dat-is-pas-stressvol~b7913a06/</guid>
      <pubDate>Fri, 19 May 2023 00:00:00 +00:00</pubDate>
    </item>
    <item>
      <title><![CDATA[Gratis schoolontbijt voor alle kinderen kost meer boterhammen, maar levert dubbele besparing op]]></title>
      <description><![CDATA[<p>Voor konijnenvoer geldt het lage btw-tarief en voor caviavoer het hoge tarief, omdat konijnen vaker worden gegeten dan cavia’s. Omdat havermelk frisdrank zou zijn en chocolademelk met suiker onder het label ‘gezonde zuivel’ kan vallen, wordt het gezondere havermelk extra belast. Door dit soort gedachtenkronkels is het ook zo lastig om de btw op groenten en fruit te verlagen (al zijn lang niet alle experts het daarover eens). Als je zaken in hokjes – zoals het lage en hoge btw-tarief – wilt stoppen, zijn er altijd zaken die lastig te classificeren zijn. Deze maand verscheen een rapport dat suggereert dat het beter is om het onderscheid tussen btw-tarieven af te schaffen: de voordelen wegen niet op tegen de nadelen. Het idee van btw-verlaging op bepaalde producten was dat deze dan betaalbaar blijven voor mensen met een lager inkomen. Het adviesrapport stelt dat vermogende mensen veel meer voordeel van die lage btw hebben dan armere mensen. Dat is een open deur. Iemand die een biologische zalmfilet van 8 euro koopt heeft meer voordeel van het lage tarief dan iemand die een kiloknallerkip van 2 euro koopt. Bij elke generieke belasting- of subsidiemaatregel – van hypotheekrenteaftrek tot subsidie op zonnepanelen – geldt: hoe hoger het inkomen, hoe groter het voordeel. Dat neemt niet weg dat een product met weinig btw betaalbaarder is dan hetzelfde product met veel btw. Het tweede argument – dat het huidige systeem omslachtig is en daardoor veel overhead kost (denk aan die ambtenaren die moeten nadenken over het btw-tarief van hamstervoer) – snijdt wel hout. Echter, de in het rapport voorgestelde alternatieven zijn ook weer omslachtig en daarmee duur. Iets soortgelijks geldt voor het nieuwe schoolontbijtplan van minister Wiersma. Het is een nobel streven om armoede te willen bestrijden, al is dit symptoombestrijding. Pilots hebben laten zien dat zo’n ontbijt leidt tot betere schoolresultaten. Maar ook dit plan is gecompliceerd opgezet. Alleen als op een school minimaal 30 procent van de leerlingen uit gezinnen met een laag inkomen komt, krijgt de school (voor alle leerlingen) zo’n ontbijt. Dat allemaal bijhouden, leidt tot behoorlijk wat bureaucratie en er komen ongewenste prikkels uit voort, zoals ouders die hun kinderen bewust naar een ‘arme’ school sturen omdat daar gratis ontbijt is, wat de segregatie in de hand werkt. De overheid had ook voor alle kinderen gratis schoolontbijt kunnen regelen. Dat kost veel meer boterhammen en hagelslag, maar er zit ook een dubbele besparing in: veel minder bureaucratie en extra veel ouders besparen dan thuis op ontbijtkosten: voor de samenleving als geheel is het niet duurder. Iets soortgelijks zien we bij de schade-afhandeling in Groningen: van elke euro gaat maar 41 cent naar daadwerkelijke schade-afhandeling, de rest naar adviseurs zonder beschadigd huis. Iets minder wantrouwen en bureaucratie verdient zich dubbel en dwars terug. De goedkoopste oplossing is vaak een one size fits all-oplossing. Zorg ervoor (minimumloon, basisinkomen, enz.) dat iedereen voldoende heeft om van rond te komen. Belast desgewenst via accijns ongewenste producten (tabak, benzine). Dan hoef je vervolgens niet een waslijst aan dure symptoom bestrijdende maatregelen op te tuigen. Leuker kunnen we het wel maken, en makkelijker ook.</p>]]></description>
      <guid>https://www.volkskrant.nl/wetenschap/gratis-schoolontbijt-voor-alle-kinderen-kost-meer-boterhammen-maar-levert-dubbele-besparing-op~b28a5cca/</guid>
      <pubDate>Wed, 19 Apr 2023 00:00:00 +00:00</pubDate>
    </item>
    <item>
      <title><![CDATA[Idee: voortaan elke vier maanden één provincie laten stemmen]]></title>
      <description><![CDATA[<p>We mochten deze week weer naar de stembus. Dit feest van de democratie ging traditiegetrouw vergezeld met geklaag: in de (landelijke) media ging het nauwelijks over provinciale of waterschappelijke thema’s. Het ging vooral over hoe de nieuwe Eerste Kamer eruit gaat zien, waarbij zelfs de premier vrolijk mocht meedoen aan het BNNVARA-debat. Casper Albers is hoogleraar statistiek aan de Rijksuniversiteit Groningen. CDA-Kamerlid Inge van Dijk kwam met een interessant voorstel om die landelijke focus tegen te gaan. Dat kun je doen door de Statenverkiezingen te spreiden. In plaats van eens in de vier jaar twaalf provincies te doen, kun je ook elke vier maanden één provincie laten stemmen. Je kunt niet elke vier maanden wekenlang landelijke debatten hebben, dus dat creëert rust in de tent. Klinkt interessant, maar het wordt zo wel veel lastiger om de Eerste Kamer representatief te laten zijn. In het huidige systeem krijgt elk Statenlid een bepaalde stemwaarde, zodat de zwaarte van de stem proportioneel is met het inwonersaantal. Op wat microscopische afrondverschillen na (Zeeuwse Statenleden hadden in 2019 stemwaarde 98 terwijl ze eigenlijk 98,22 hadden moeten hebben), geldt hier het ‘one man (m/v/x), one vote’-principe. Opvallend punt hierbij is wel dat gewogen wordt naar inwoners en niet naar stemmers. Hierdoor telde in 2019 een stem uit Utrecht (opkomst 61,6 procent) zo’n 17,5 procent lichter dan een stem uit Limburg (opkomst 52,6 procent). Het door Van Dijk aangehaalde onderzoek stelt echter voor om elke provincie apart een aantal toegewijde Eerste Kamerleden te laten verkiezen. Maar bij het verdelen van de 75 stoelen over de provincies gaan afrondverschillen opeens een hoofdrol spelen. Op basis van haar 383 duizend inwoners heeft Zeeland recht op zo’n 1,6 zetel. Als je dat afrondt naar 2 zetels, geef je Zeeuwen 25 procent meer macht dan eerlijk is, maar afronden naar slechts 1 zetel is ook ongewenst. Verder leidt dit tot een complete verandering in het politieke landschap. De uitslagen zijn tijdens het schrijven van deze column nog niet bekend, maar bij de laatste Ipsos-peiling zouden 13 partijen in de Zeeuwse Staten komen. Zou de provincie maar 2 zetels in de Eerste Kamer krijgen, dan zou dit tot een ongekend aantal samenwerkingsverbanden leiden – want geen der partijen komt op eigen kracht aan genoeg stemmen – totdat je Amerikaanse toestanden hebt. Deze problemen zijn enigszins in te perken door niet per provincie maar per regio te stemmen, waarbij elke regio goed is voor zo’n kwart van de zetels. En tot 1983 hadden we exact dat systeem. Op papier werkte het prachtig, maar het had een groot probleem: de opkomst voor de verkiezingen was dramatisch laag. Deze oplossing lijkt dus niet de oplossing te zijn. Wat zou kunnen werken om de landelijke mediafocus tegen te gaan is om allemaal lid te worden van een omroep en zo BNNVARA te dwingen betere journalistieke keuzen te maken. Maar dat is ook zo’n gedoe. Eigenlijk had Henny Vrienten veertig jaar geleden al de ultieme oplossing: er zit een knop op je tv, die helpt je zo uit de puree. Zap naar de regionale omroep, of zet die tv uit en lees een mooi statistiekboek. Correctie 16/3: In een eerdere versie van deze column stond ‘elke drie maanden één provincie laten stemmen, dat moet zijn ‘elke vier maanden’. En ‘17,5 procent zwaarder’ is veranderd in het juiste ‘17,5 procent lichter’.</p>]]></description>
      <guid>https://www.volkskrant.nl/wetenschap/idee-voortaan-elke-vier-maanden-een-provincie-laten-stemmen~b6c525e6/</guid>
      <pubDate>Thu, 16 Mar 2023 00:00:00 +00:00</pubDate>
    </item>
    <item>
      <title><![CDATA[Ik ben niet de enige wetenschapper die weleens een fout maakt]]></title>
      <description><![CDATA[<p>Onlangs maakte ik een fout in een column: bij een rekensommetje gaf ik het antwoord 48 tot de macht 3, in plaats van 3 tot de macht 48. Klinkt als een detail, maar het ene is bijna een miljard miljard keer zo groot als het andere getal. Gelukkig stonden alle details die nodig waren om het antwoord te berekenen ook in de column, zodat oplettende lezers mij op de fout konden wijzen en het in de onlineversie van de column aangepast kon worden. Ik ben niet de enige wetenschapper die weleens een fout maakt (helaas voor de samenleving, maar fijn voor mijzelf). Dit keer was de fout voor de lezer zichtbaar, maar doorgaans wordt in wetenschappelijke publicaties niet elke berekening en denkstap zodanig gedetailleerd uitgelegd dat deze kan worden gerepliceerd. Bij fouten in de wetenschap wordt vaak gedacht aan Diederik Stapel en andere oplichters die opzettelijk de boel verdraaien om gewenste resultaten te verkrijgen. Uit onderzoek weten we echter dat minder dan 1 procent van de fouten opzettelijk gemaakt wordt. De rest komt door onopzettelijk gemaakte fouten. En zo’n fout kan flinke gevolgen hebben. In 1999 stortte Nasa’s Mars Climate Orbiter neer omdat bij het ontwerpen iemand vergeten was iets te converteren van Engelse in metrische eenheden. Een effectieve manier om de impact van dergelijke fouten te verkleinen, is open wetenschap. Als je volledig transparant bent – in de keuzen die je maakt over wat je wel en niet onderzoekt, in de data die je verzamelt en in de details over hoe je die data analyseert – kun je natuurlijk nog steeds fouten maken. Het grote voordeel is echter dat de oplettende lezer zo’n fout kan spotten, waarna deze kan worden hersteld. Universiteiten hebben de afgelopen jaren al grote stappen richting open science gezet. Nationale onderzoeksinstituten volgen op enige afstand. Een van de grootste uitdagingen is het beschikbaar maken van de data: deze zijn vaker wel dan niet gevuld met privacygevoelige gegevens, en die mogen, terecht, niet zomaar geopenbaard worden. Als het om iets relatief onbelangrijks gaat dan is dat geen probleem. Maar veel onderzoeken hebben wel enorme impact: denk aan de coronamodellen van het RIVM, het CBS-onderzoek naar de toeslagenaffaire, of het onderzoek van het Instituut Mijnbouwschade Groningen. Telkens zijn de data te privacygevoelig om zomaar te delen en moeten we maar hopen dat niemand in een corona- of aardbevingsmodel per ongeluk een foutje heeft gemaakt. Door AVG-wetgeving is het nu vaak niet toegestaan om derden naar de data te laten kijken. De conclusies in rapporten kunnen dan dus niet goed gevalideerd worden door onafhankelijke derden, en alternatieve modellen kunnen niet worden gebruikt. Het zou goed zijn als hiervoor in de regelgeving rond privacygevoelige informatie een oplossing wordt gezocht. Zorg dat het mogelijk is dat wetenschappers een onafhankelijke blik op de data en de analyse kunnen werpen. Het CBS doet al veel op dit gebied, maar veel data liggen bij andere overheidsinstanties. Als statisticus tussen de gedragswetenschappers werk ik dagelijks met privacygevoelige data. Hier zijn binnen de wetenschap al uitstekende (en ietwat bureaucratische) controlemechanismen voor die de dataveiligheid moeten garanderen. Dat zou binnen alle overheidsinstanties staande praktijk moeten zijn. Een betrouwbare overheid is een transparante overheid. Casper Albers is hoogleraar statistiek aan de Rijksuniversiteit Groningen</p>]]></description>
      <guid>https://www.volkskrant.nl/wetenschap/ik-ben-niet-de-enige-wetenschapper-die-weleens-een-fout-maakt~b83ee871/</guid>
      <pubDate>Wed, 15 Feb 2023 00:00:00 +00:00</pubDate>
    </item>
    <item>
      <title><![CDATA[De fout in de grafiek lag er deze keer zodanig dik bovenop dat iedereen haar zag]]></title>
      <description><![CDATA[<p>De Britse gezondheidsorganisatie Patient UK publiceerde onlangs een artikel met een fantastisch (slechte) grafiek. Het ging over de gemiddelde lichaamslengte van volwassen mannen in 2022. Nederlanders zijn met 184 centimeter gemiddeld het langst en Indonesiërs met 158 centimeter het kortst. Dergelijke lijstjes zijn nog minder dynamisch dan de Top 2000 en er zaten dus weinig verrassingen in. Het verrassende zat hem in de grafiek zelf. Men had gekozen voor een soort staafdiagram, waarbij de staven vervangen waren door poppetjes. Dat an sich is al onhandig: als een staaf twee keer zo lang wordt dan wordt die twee keer zo groot. Maar als een poppetje twee keer zo lang wordt dan wordt die ook twee keer zo breed en dus vier keer zo groot weergegeven. Maar dat was nog niet eens het grootste probleem: de y-as in deze grafiek begon bij ongeveer 147 cm. Het Indonesische poppetje komt daarmee amper voorbij de knieën van het Nederlandse poppetje, hoewel Indonesiërs gemiddeld slechts 14 procent korter zijn. De fout lag er dit keer zodanig dik bovenop dat het voor iedereen duidelijk was en de grafiek ging dan ook viral. Vaak zijn de gemaakte fouten in grafieken echter minder direct zichtbaar. Er is al wel veel onderzoek gedaan naar soorten misleidende grafieken, maar pas sinds kort wordt ook bestudeerd wat je er het best aan kunt doen. Een team Leidse onderzoekers heeft vorige maand een artikel gepubliceerd over vier strategieën om de effecten van grafische misleiding tegen te gaan. Bij eentje – die het effectiefst blijkt – werd naast de misleidende grafiek een gecorrigeerde versie weergegeven. Bij de drie andere werden bepaalde waarschuwingslabels (‘kijk uit, de y-as begint bij 147cm!’) op de grafiek geplaatst. Het goede nieuws: alle vier de strategieën waren effectief in het tegengaan van verkeerde interpretaties. Het minder goede nieuws: dat effect is tijdelijk, en al na een week lijkt een deel van de deelnemers de waarschuwingen alweer vergeten te zijn. Elk nadeel heeft z’n voordeel: dit vergeeteffect zorgt voor een blijvende vraag naar methodologen en statistici. Zoek je een opleiding met een prima baanzekerheid, wordt dan statisticus. Casper Albers is hoogleraar statistiek aan de Rijksuniversiteit Groningen.</p>]]></description>
      <guid>https://www.volkskrant.nl/wetenschap/de-fout-in-de-grafiek-lag-er-deze-keer-zodanig-dik-bovenop-dat-iedereen-haar-zag~b0de349f/</guid>
      <pubDate>Wed, 18 Jan 2023 00:00:00 +00:00</pubDate>
    </item>
    <item>
      <title><![CDATA[Hoe groot is de kans dat het beste team daadwerkelijk kampioen wordt op het WK?]]></title>
      <description><![CDATA[<p>Het WK voetbal nadert zijn ontknoping. De laatste wedstrijden moet nog worden gespeeld, maar inmiddels is al duidelijk dat dit WK een aantal verrassende momenten kent, zoals de Saoedische winst op Argentinië en de Koreaanse winst op Portugal. Maar verrassingen zijn geen verrassing: met een WK van 64 wedstrijden zou het juist verrassend zijn als elke keer het meest waarschijnlijke team wint. Hoe groot is de kans dat het beste team daadwerkelijk kampioen wordt op het WK? Dat is erg lastig – en eigenlijk gewoon onmogelijk – om te berekenen. Voorafgaand aan het WK hebben meerdere partijen via ingewikkelde modellen voorspellingen gedaan. Deze worden bijvoorbeeld gebruikt door wedkantoren om zo efficiënt mogelijk geld te verdienen aan gokverslaafden. Al deze modellen komen met ietwat andere voorspellingen maar zijn het in grote lijnen eens. Zo was Brazilië vooraf de titelfavoriet. Dat klinkt echter veel positiever dan het is: de titelkans was volgens een model 20,9 procent, dus de kans dat Brazilië niet wint is ongeveer vier keer zo groot. Met de kennis van nu lijkt dat model dus beter te zijn. Deze modellen zijn veelal een soort black box: je weet niet welke data zijn gebruikt en hoe de modelleurs tot hun voorspellingen komen. Al die modellen nemen tal van mogelijk relevante variabelen mee: hoeveel zijn de spelers waard op de transfermarkt, wat is de Fifa-ranking van het land, de lengte van de keeper, enz. Vervolgens wordt een ingewikkeld model gebouwd en gevalideerd op de resultaten van een vorig kampioenschap. Uiteindelijk worden er iets van honderdduizend simulaties gedraaid en wat magische getallen tevoorschijn getoverd. Honderdduizend simulaties klinkt veel en dus klinken de antwoorden betrouwbaar. Echter, dit is nog steeds niet genoeg om de complexiteit van het WK echt te vangen. Alleen al in de groepsfase zijn er 48 wedstrijden, elk met drie mogelijke uitkomsten: gelijkspel, of winst voor een van de twee teams.In totaal zijn er dan drie tot de macht 48 mogelijkheden, en dit zijn er al meer dan honderdduizend (flink ook: zo’n 80 triljard). En dan hebben we het nog niet eens over zaken als doelsaldo gehad. Zelfs teams hoog op de ranking lopen het risico de knock-outfase te missen, zoals onze ooster- en zuiderburen weten. Vanaf de knock-outfase moet je vier keer op rij winnen om kampioen te zijn. Nog los van de risico’s om in de groepsfase te sneuvelen, moet je bij alle vier die wedstrijden een kans van zo’n 68 procent op de winst hebben om uiteindelijk op die 20,9 procent winstkans van Brazilië te halen. Gegeven dat je tegen de besten van de wereld speelt, is dat een behoorlijk grote kans. Een laatste nadeel van al dit soort modellen: het is erg lastig nagaan of ze echt werken. Als we het WK honderd keer achter elkaar laten spelen en Brazilië wint rond 21 keer daarvan, dan ondersteunt dat de modelberekeningen mooi. Maar met maar één WK – wat niet door Brazilië gewonnen wordt – kan dit niet. Per saldo zegt die 20,9 procent niet veel meer of minder dan dat Brazilië kampioen kan worden, maar dat het waarschijnlijker is dat ze dat niet worden. In die context heeft zo’n model het altijd voor 31 van de 32 landen goed. Knap hoor. Casper Albers is hoogleraar statistiek aan de Rijksuniversiteit Groningen Correctie 15/12: In een eerdere versie stond ‘48 tot de macht 3'. Dit moet zijn ‘3 tot de macht 48'.</p>]]></description>
      <guid>https://www.volkskrant.nl/wetenschap/hoe-groot-is-de-kans-dat-het-beste-team-daadwerkelijk-kampioen-wordt-op-het-wk~bc634e91/</guid>
      <pubDate>Wed, 14 Dec 2022 00:00:00 +00:00</pubDate>
    </item>
  </channel>
</rss>
