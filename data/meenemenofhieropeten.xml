<?xml version="1.0" encoding="utf-8"?>
<rss version="2.0">
  <channel>
    <title><![CDATA[Meenemen of hier opeten]]></title>
    <link>https://www.volkskrant.nl</link>
    <description><![CDATA[Meenemen of hier opeten]]></description>
    <item>
      <title><![CDATA[In het weekend nemen we het leven door met een toevallige passant. Deze week: Henk moet en zal de honderd aantikken]]></title>
      <description><![CDATA[<p>‘Het is grappig hoe gelukkig je kunt worden van eten’ valt te lezen op een krijtbord in De Koffiepost, koffiehuis van het koesterbare soort bij de pont in Assendelft. Het is een uitspraak van een overleden klant, vertelt uitbater Eric Post (66). Elke middag krijgt hij gezelschap van Henk ten Cate (71), gepensioneerd barkeeper. ‘Mijn dag begint met uitslapen. Ik ga om half twee naar bed en slaap uit tot elf uur, soms tot twaalf uur. Ik moet meer dan acht uur slapen volgens mijn plan, mijn levensplan. ‘Twee keer per week sta ik eerder op, want dan wil ik om half 12 in het zwembad zijn. Ik trek veertig banen, 2 kilometer. Daarna ga ik hier een bakje thee met melk drinken.’ Bij hem thuis komt nooit iemand op de thee. Hij gaat liever bij anderen langs dan dat hij zelf bezoek ontvangt. ‘Ik zal het je sterker vertellen. Mijn vrienden zeggen: als jij ooit dood in je huis komt te liggen, lig je er minstens drie weken. Als ze mij drie weken niet zien, is er niemand die belt, want weet je wat ze denken? Hij zit vast weer bij een of andere vrouw. ‘Ik kwam een keer een vrouw tegen die me meevroeg naar Duitsland. Heb ik gewoon een half jaar in Duitsland gezeten, van het ene op het andere moment. Zo woonde ik ook eens vier maanden in Den Haag, bij iemand die ik leerde kennen tijdens het figureren – een beetje in beeld verschijnen in een film. ‘Ga je mee naar mijn huis?’, vroeg ze. Nou, is goed. Drie maanden later kwam ik weer eens boven water in Zaandam. ‘Dat is alweer een tijdje terug hoor. Ik heb nu een vriendin. Niet echt verkering. We zijn vrienden, maar de relatie is verder beneden het nulpunt, zal ik maar zeggen. Ik ben zeer van de korte duur. Ik heb nooit een relatie uitgemaakt in mijn leven. Mijn fout is dat ik alles op z’n beloop laat.’ Hij poseert bij ‘de dodengalerij’, zoals Eric Post de muur noemt met foto’s van hem ontvallen dierbaren. Henk zegt dat hij er stellig van overtuigd is dat hij de 100 jaar zal aantikken. ‘Ik heb drie keer in mijn leven meegemaakt dat er zomaar iemand op me afliep die zei: jij wordt heel oud. Ik hoop dat het klopt. Omdat ik het leven prachtig vind. Iedereen klaagt, maar het is hier ongelooflijk goed geregeld.’ Eric constateert aan tafel droogjes dat het wel in de genen zit. ‘Zijn oma werd 106, zijn moeder 100.’ Henk: ‘Een paar jaar geleden heb ik nieuwe hartkleppen gekregen. De motor is gereviseerd en ik ben aan het lijnen, vandaar dat zwemmen. Ik heb net wel een frikandel speciaal gegeten. Eén frikandel, daar zitten maar vijf koolhydraten in.’</p>]]></description>
      <guid>https://www.volkskrant.nl/volkskrant-magazine/in-het-weekend-nemen-we-het-leven-door-met-een-toevallige-passant-deze-week-henk-moet-en-zal-de-honderd-aantikken~b7a8ac37/</guid>
      <pubDate>Thu, 12 Feb 2026 00:00:00 +0100</pubDate>
    </item>
    <item>
      <title><![CDATA[In het weekend nemen we het leven door met een toevallige passant. Deze week: altijd iets lekkers meenemen als je op visite gaat]]></title>
      <description><![CDATA[<p>Amy Taytelbaum eet een Caribische snack in de auto van kleindochter Malika. Ze zijn naar een Aziatische groothandel geweest. Amy: ‘Ik heb twee grote emmers chips gekocht, pejeh en cassave, want ik heb straks een overlijdensding. Wij noemen het singi neti. Het is een uitbundige zangbijeenkomst, de avond voor de begrafenis, een traditie in de Surinaams-Creoolse gemeenschap. ‘Ik ben in Paramaribo opgegroeid met degene die is overleden. Hij lag in het ziekenhuis met ALS, de verschrikkelijke spierziekte. Hij kon niet meer lopen, niet meer praten, hij kon niets meer. Vorige week maandag is hij thuis overleden. Het is snel gegaan. Ik had beloofd hem nog te gaan zien, maar dat is niet meer gelukt. ‘Ze zullen wel van alles hebben hoor, vanavond, maar ik kan niet met lege handen aankomen. Dat heb ik nog nooit gedaan.’ Malika: ‘Ik heb het ook van huis uit meegekregen. Als je bij iemand op bezoek gaat, neem je altijd iets mee, al is het iets kleins.’ Amy: ‘Ik word 82. Mijn moeder was 83 toen ze stierf. Ze moeten mij niet begraven, dat zei ik al toen ik jong was. Ik wil gecremeerd worden. Het idee dat er allemaal wormen aan je lichaam gaan zitten... oh my god!’ Malika schiet in de lach: ‘Ik wist het!’ Amy: ‘Ik voel ze al! Echt hoor.’ Malika: ‘Voor mij is oma heel bijzonder. Ik ben de jongste van alle kleinkinderen. Ik werd verwend door haar en de rest van de familie, vooral met eten. Oma bakte cakes, taarten, lekkere hapjes. En ze is er altijd voor een levenswijsheid.’ Amy: ‘Alle begin is mooi, maar daarna komen er problemen. Mijn belangrijkste advies aan jonge mensen is om te proberen om na de studie een eigen huis te vinden. Je moet loskomen en op jezelf wonen, of met vrienden, in ieder geval niet bij familie blijven. Je mag altijd langskomen, je mag komen eten, je mag komen wassen, je mag alles komen doen, maar op jezelf wonen is het beste. ‘Ik was een jaar of 20 toen ik mijn eerste zoon kreeg. Ik woonde bij mijn oma en wilde dat niet meer. Nadien heb ik gekozen om naar Nederland te komen, nu meer dan vijftig jaar geleden.’ De eigenaar van het eetkraampje waar ze haar Johnny Cake heeft gekocht klopt op het autoraam. ‘Wil je nog even wachten?’, zegt hij tegen Malika, die hem verrast aankijkt. Even later keert hij terug met een cadeautje. ‘Ik zag dat je een stuk van die vrouw haar cake hebt gegeten. Dus ik heb ook iets lekkers voor jou.’</p>]]></description>
      <guid>https://www.volkskrant.nl/volkskrant-magazine/in-het-weekend-nemen-we-het-leven-door-met-een-toevallige-passant-deze-week-altijd-iets-lekkers-meenemen-als-je-op-visite-gaat~b7fe0a538/</guid>
      <pubDate>Thu, 5 Feb 2026 00:00:00 +0100</pubDate>
    </item>
    <item>
      <title><![CDATA[In het weekend nemen we het leven door met een toevallige passant. Deze week: Laura legt uit wat ‘sonder’ betekent]]></title>
      <description><![CDATA[<p>Laura Warrens (21) werkt in een coffeeshop. Op haar vrije dag is ze op pad om nieuwe pennen en verf te kopen. ‘Ik wil graag zelf tatoeëren, dat is mijn main focus op het moment. Straks ga ik naar een vriendin, met wie ik een matching tattoo ga laten zetten. Ik heb die van haar al getekend. Ik ben into bloemen en planten, maar dan fantasy-achtig. We komen allebei uit Hulst, in Zeeuws-Vlaanderen, maar we leerden elkaar pas vier jaar geleden echt kennen, toen we allebei in Breda woonden. ‘Ik vond het als kind al leuk om mezelf te uiten met kleding, met mijn stijl. In Hulst werd ik wel aangekeken, zeg maar, terwijl: mijn lippiercing en wenkbrauwpiercing had ik toen nog niet. Mensen met facial piercings heb je daar niet veel, dat zijn direct de typetjes of the town. ‘Met mijn ouders en familie ben ik heel goed gelukkig, maar die blikken en oordelen van anderen was ik op een gegeven moment wel beu. Ik val op vrouwen en heb een tijdje een relatie gehad met een transman, daar waren ook roddels over. Ik dacht echt: waar maken jullie je druk om? ‘Nu ik hier woon, voel ik me een stuk beter. De creatieve sector is in Hulst niet zo groot, daar heeft het mee te maken. Maar ik vind het ook gewoon lastig om in een negatieve omgeving de dingen te doen waar ik zelf blij van word. ‘Ik teken en schilder veel en heb een groot schilderij liggen dat ik graag wil afmaken. Het is een straat aan een gracht, met allemaal gebouwen vol graffiti die een beetje een vervallen gevoel geven. Bootjes met lampjes, veel mensen, allemaal met hun eigen verhaal. ‘Ik weet niet of je de betekenis van ‘sonder’ kent? Het komt neer op het besef dat alle mensen die je op een dag voorbij loopt hun eigen ingewikkelde gevoelens en ervaringen hebben. Iedere willekeurige voorbijganger heeft zijn eigen levensverhaal waarin hij of zij de belangrijkste persoon is, en waarin andere voorbijgangers figuranten zijn. ‘Ik vind het interessant om daarover na te denken. Dat zal misschien ook met vroeger te maken hebben. Ik werd gepest op de basisschool. Ik had een vriendin low key een hint gegeven dat ik meiden leuker vond dan jongens. Zij vertelde dat aan andere mensen, daarna werd ik door iedereen pot genoemd. ‘Ik heb gemerkt dat mensen snel iets te zeggen hebben over het leven van anderen, maar iedereen heeft zo zijn eigen redenen om iets wel of niet te doen.’</p>]]></description>
      <guid>https://www.volkskrant.nl/volkskrant-magazine/in-het-weekend-nemen-we-het-leven-door-met-een-toevallige-passant-deze-week-laura-legt-uit-wat-sonder-betekent~b27f7b0c/</guid>
      <pubDate>Thu, 29 Jan 2026 00:00:00 +0100</pubDate>
    </item>
    <item>
      <title><![CDATA[In het weekend nemen we het leven door met een toevallige passant. Deze week: Jon is blij dat hij ‘geen gangbare gozer’ is]]></title>
      <description><![CDATA[<p>Jon van Camp (74) woont in de straat bij de lieve Griekse familie die cafetaria Oreo runt. Deze zondagavond staan alle gezinsleden opgelijnd achter de toonbank om hem – en iedereen die binnenkomt – uitbundig te begroeten. ‘Zelfs als ik ijs bestel, krijg ik er gyros bij’, zegt Jon. Hij heeft geen tanden meer en is met veel dingen gestopt, behalve met muziek maken, ‘rauwe tekno’. ‘Ken je Soundsystem Mononom? Spiral Tribe?’ Pakt zijn telefoon om een eigen beuker te laten horen. ‘In 1995 ben ik voor het eerst naar een feest gegaan in de Amerikahaven, in Amsterdam. Ik was meteen hooked. Ik vond de muziek te gek, en iedereen was welkom. Tegenwoordig zou je dat publiek hippies noemen. Krakers. Alternatieve mensen. Niet vooringenomen, niet vijandig. ‘Nu ga ik niet meer naar feestjes. Ik heb een gare knie en gebruik geen drugs meer, ik trek zo’n hele nacht niet meer. Op een gegeven moment kreeg ik te horen dat er fentanyl in de drugs zat. Ik ben er helemaal mee gekapt, ook met roken. ‘In de jaren zeventig heb ik zes jaar lang speed gespoten. Ik dacht: als ik doorga word ik knettergek, maar als ik stop word ik ook knettergek. Het is me gelukt om het langzaam af te bouwen. ‘Vind ik het erg dat ik verslaafd ben geweest? Weet ik niet. Misschien niet. Blij is een beetje een raar woord, maar ik kan wel zeggen dat ik tevreden ben met de ervaring die ik heb opgedaan met andere dingen dan het ‘normale’ dagelijkse leven. Ik ben geen gangbare gozer in deze maatschappij. ‘Mijn ouders gingen uit elkaar toen ik 6 was. Er was elke dag slaande ruzie thuis als de kinderen naar bed waren. Tussen mijn 10de en 20ste heb ik in tehuizen voor moeilijk opvoedbare jongeren gewoond. Eerst in Wijk aan Zee, in een soort vakantiekolonie. Toen in Hilversum, Glimmen, Amersfoort. Eens in de maand ging ik naar huis, maar de eerste twee jaar helemaal niet.’ Zijn vriendin belt, de vrouw met wie hij sinds 1981 een latrelatie heeft. Hij gaat straks naar haar toe. ‘We hebben twee of drie jaar een onderbreking gehad, maar zijn toen opnieuw begonnen. We moeten het wel een beetje anders doen, zeiden we, maar zo heel veel anders is het niet hoor. Dat geeft ook niet. ‘Eigenlijk ben ik bang voor vrouwen. Ik begrijp ze voor geen meter. Ik ben groot geworden tussen de jongens, die ben ik gewend. ‘Ik kan thuis lekker mijn eigen gang gaan. Aan de andere kant: een gezinnetje had ook leuk kunnen zijn, maar dat wilde zij niet.’ Vrolijke grijns: ‘Ze wilde geen kinderen en ze wil niet trouwen, maar ik moet ook niet weglopen.’</p>]]></description>
      <guid>https://www.volkskrant.nl/volkskrant-magazine/in-het-weekend-nemen-we-het-leven-door-met-een-toevallige-passant-deze-week-jon-is-blij-dat-hij-geen-gangbare-gozer-is~bf0d2425/</guid>
      <pubDate>Thu, 22 Jan 2026 00:00:00 +0100</pubDate>
    </item>
  </channel>
</rss>
