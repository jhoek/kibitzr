<?xml version="1.0" encoding="utf-16"?>
<rss version="2.0">
  <channel>
    <title><![CDATA[Jasper van Kuijk]]></title>
    <link>https://www.volkskrant.nl/auteur/jasper-van-kuijk</link>
    <description><![CDATA[Jasper van Kuijk]]></description>
    <item>
      <title><![CDATA[Eén zo’n gigantische legoset voor volwassenen kopen, of tien huren?]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Met deze week: verdiensting. In deze tijd van neerdwarrelende herfstbladeren en op de deurmat vallende speelgoedcatalogi draaide het voor mij als kind altijd om het uitkiezen van mijn nieuwe legoset. Weken voorbereiding gingen erin zitten: omcirkelen, afwegen en uiteindelijk kiezen welke set ik zou vragen voor Sinterklaas. Dat ik nu als volwassene weer die neiging heb, komt doordat lego tegenwoordig ook enorme sets uitbrengt die gericht zijn op volwassenen. Een gigantische spaceshuttle, de Zweinsteinexpres uit de Harry Potter-reeks of het voetbalstadion Camp Nou van Barcelona. Allemaal tot in detail na te bouwen, met avonden aan puzzelplezier. Want dat zijn die legosets natuurlijk eigenlijk: grote, complexe 3D-puzzels. Er hangt wel een prijskaartje aan; zo rond de 400 euro. Voor dat geld heb je wel een aantal avonden aan stimulerende lego-zen. Alleen: als het om het puzzelen gaat, is er ook een andere manier. Er zijn steeds meer partijen die legosets verhuren. En dan heb je Camp Nou drie weken thuis voor 40 euro. Een week bouwen, een week trots kijken, een week merken dat je aandacht al wat verslapt. Dit is een mooi voorbeeld van wat in de bedrijfskunde ‘servitization’ wordt genoemd. Verdiensting, in goed Nederlands. Ooit was het bedrijfsleven in overgrote meerderheid gericht op het maken van producten. Fysieke dingen die een bepaalde functie moeten vervullen en (op industriële schaal) in serie worden vervaardigd. Ook kenmerkend: de consument wordt – in ruil voor geld – eigenaar van het product. Stoel, chocoladereep, lego. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social Maar het bedrijfsleven is, zeker in Nederland, steeds meer opgeschoven naar diensten. Kenmerkend aan veel diensten is dat je als consument niet een fysiek product in bezit krijgt. Als je een reis maakt met de NS, koop je (gelukkig) geen trein, maar de dienst om je te verplaatsen. Ook veel bedrijven die producten lijken te verkopen, leveren eigenlijk diensten. Soms zijn het product-dienstcombinaties – denk aan hoe Apple apps en muziek verkoopt via zijn smartphones – maar het kan ook zo zijn dat een product slechts het vehikel is om een dienst te kunnen leveren. De fysieke krant is geen product, maar een middel voor de Volkskrant om de dienst ‘nieuws’ te leveren. Zo ook voor de te huren legosets. Interessant genoeg sluit verdiensting heel goed (verdienstelijk) aan bij een duurzamere economie. Waar je in een productgebaseerde economie meerdere legosets moet kopen om meerdere keren te kunnen puzzelen, wat meer grondstoffen kost, kan in een dienstengebaseerde economie dezelfde set door meer mensen worden gebruikt. De verhurende partij heeft er ook belang bij om de levensduur van de set te verlengen. En je kunt als consument in de catalogus voor hetzelfde geld niet één set uitzoeken, maar wel tien.</p>]]></description>
      <guid>https://www.volkskrant.nl/wetenschap/een-zo-n-gigantische-legoset-voor-volwassenen-kopen-of-tien-huren~b57ff251/</guid>
      <pubDate>Fri, 20 Oct 2023 00:00:00 +00:00</pubDate>
    </item>
    <item>
      <title><![CDATA[Selfservice-administratie: de afdeling administratie krimpt, de hoeveelheid werk groeit]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Met deze week: selfservice-administratie. Iedereen die in een wat grotere organisatie werkt zal het herkennen: steeds meer administratief werk is verplaatst naar onlineselfserviceportalen. Zelf je bonnetjes invullen en invoeren. Zelf in het HR-portal je nieuwe adresgegevens invoeren. Zelf de boekhouding van je projecten bijhouden. Vind ik prima, ik ben niet te beroerd om zelf dat soort dingen te doen. Ik vraag me alleen weleens af of dat het nou echt efficiënter heeft gemaakt. De afdelingen administratie en HR zijn dan misschien kleiner geworden, en kunnen claimen dat ze met minder personeel hetzelfde werk doen, maar je kunt je afvragen of er echt minder tijd aan de administratie wordt besteed. Hoe het nu gaat bij een reisdeclaratie: werknemer zoekt op intranet op hoe je ook alweer een reisdeclaratie doet. Leest over de procedure en logt in op het systeem, maar is de eerste vijf minuten bezig met uitzoeken hoe het formulier ook alweer werkt. Oh ja, een van de dropdown-menu’s van het formulier doet het niet in Safari, alleen in Firefox. ‘Ja, moet je net even weten’, zeiden ze aan de telefoon bij de helpdesk. Vervolgens moet de werknemer mailen met het secretariaat om te vragen wat de projectcode voor dat-en-dat project ook alweer was. ‘Ah, dus het gaat om de tweede vier cijfers, daar moet ik ze invullen?’ Dan nog alle bonnetjes fotograferen met de smartphone of als je echt in een masochistische bui bent inscannen via het kopieerapparaat. De oude situatie bij een reisdeclaratie: een daarin getrainde professional, die dagelijks meerdere uren met de administratieve software werkt en die een gespecialiseerde scanner heeft, knalt alle bonnetjes erin, vult bijna alles in en vraagt de andere werknemer een aantal gegevens aan te vullen. Het zou mij niet verbazen als veel van die digitale selfservicediensten één grote inefficiëntie-operatie zijn, waarbij het lijkt alsof er wordt bezuinigd, omdat de afdeling die het werk vroeger deed kleiner wordt. Maar als je zou meten hoeveel tijd er nu in totaal door de organisatie besteed wordt, zou dat zomaar eens meer kunnen zijn. Bij dit soort operaties wordt er bij het meten van het succes vaak alleen gekeken of één bepaalde afdeling – HR, administratie, secretariaat – groeit of kan krimpen, in plaats van hoeveel tijd je met z’n allen aan een bepaald proces besteedt. Om dat te stimuleren zou het helpen als elke keer dat een ondersteunende afdeling je vraagt om meer dingen zelf te doen, je het verschil in tijdsbesteding factureert aan de ondersteunende afdeling. Dus kostte een reisdeclaratie vroeger vijf minuten en nu twintig? Hup, factuur voor een kwartier naar de financiële afdeling. Wel eerst even opzoeken in het selfserviceportaal hoe je precies een factuur moet aanmaken. En de tijd die dat kost natuurlijk óók weer factureren. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/selfservice-administratie-de-afdeling-administratie-krimpt-de-hoeveelheid-werk-groeit~ba3f2850/</guid>
      <pubDate>Fri, 13 Oct 2023 00:00:00 +00:00</pubDate>
    </item>
    <item>
      <title><![CDATA[Elektriciteitsprijzen die variëren per uur gaan in je kop zitten (en wat je daartegen kunt doen)]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: dynamische elektriciteitsprijsgekte. We hebben hier thuis sinds een tijdje een elektriciteitscontract met dynamische tarieven, waarbij de stroomprijs per uur kan variëren. En waar ik al een beetje bang voor was met een econometriste (economisch wiskundige) aan mijn zijde gebeurde inderdaad: we zijn veranderd in stroomverbruikkommaneukers. We checken continu de elektriciteitsapp voor we een apparaat aanzetten. Zo’n dynamisch uurtarief leek vooral aantrekkelijk omdat we een elektrische auto hebben. Het opladen daarvan trekt flink wat stroom en je kunt vrij makkelijk laden op momenten dat de stroomprijs laag is (meestal ’s nachts en in het weekend). Maar. Als je weet dat je stroomtarief dynamisch is, dan doet dat iets met je hoofd. In elk geval als je een econometriste bent of met een econometriste bent getrouwd. Dan ga je ook als je de vaatwasser of wasmachine wilt laten draaien even kijken wat het tarief is en of je de vaatwasbeurt moet uitstellen. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social Tot ik – en verrassend genoeg niet de econometriste – me toch afvroeg hoeveel we met al dat gedoe nou bespaarden. Neem de wasmachine. Het jaarverbruik van een nieuwe zuinige wasmachine met energielabel A is volgens Milieucentraal ongeveer 90 kilowattuur (kWh), uitgaande van 190 wasjes. Ongeveer een half kilowattuur per wasbeurt dus. Dynamische stroomprijzen zitten gemiddeld tussen de 20 eurocent en de 40 eurocent per kilowattuur op de piekmomenten rond 8 uur ’s ochtends en ’s avonds. Scheelt toch de helft. Maar in absolute zin kost een wasbeurt van een half kilowattuur dan aan elektriciteit 10 eurocent op de dalmomenten en 20 eurocent op de piekmomenten. Dan naar de elektrische auto. Die van ons heeft een capaciteit van 64 kWh. Meestal laad je als de batterij voor zo’n driekwart leeg is, dus zo’n 48 kWh. En met zo’n grote capaciteit maakt het een stuk meer uit of je op de piek- of dalmomenten laadt. Om precies te zijn 19,2 versus 9,6 euro. Per keer laden. En dat is dus het ding: bij de wasmachine levert in een jaar 190 keer je app checken met de huidige prijzen 18 euro op. Bij het opladen van je elektrische auto is dat bijna 10 euro voor één laadbeurt. Als je dynamische elektriciteitstarieven hebt, moet je dus eigenlijk een soort ‘hoeveelheid gedoe per bespaarde eurocent’-factor hanteren. Bespaar je ergens marginaal mee, dan weegt het misschien niet op tegen het gedoe. Maar bij elektrische grootverbruikers als de elektrische auto of warmtepomp (zo’n 3.000 kWh per jaar, aldus Milieucentraal) loont het om bij te sturen wanneer die aan gaan. En bij de rest doe ik nu: vuistregel aanhouden. ‘Vaatwasser en wasmachine ’s nachts, want dan zijn de prijzen meestal lager’. Zonder de app te checken. En wat natuurlijk altijd loont: zuinige apparaten kopen, minder vaak aanzetten en op de eco-stand gebruiken.</p>]]></description>
      <guid>https://www.volkskrant.nl/wetenschap/elektriciteitsprijzen-die-varieren-per-uur-gaan-in-je-kop-zitten-en-wat-je-daartegen-kunt-doen~b4265a27/</guid>
      <pubDate>Fri, 29 Sep 2023 00:00:00 +00:00</pubDate>
    </item>
    <item>
      <title><![CDATA[Slimme hulpjes zouden ons slimmer moeten maken, niet dommer]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: slimme dingen die ons dom maken. In het eerste decennium van deze eeuw kreeg de ANWB-alarmcentrale steeds meer mensen met pech aan de lijn die geen idee hadden waar ze waren. De oorzaak: de opkomst van navigatiesystemen en -apps. Om met een wegenkaart te kunnen navigeren moet weten waar je bent, maar met gps-navigatie kun je blind achter de aanwijzingen aan rijden. Hoe geautomatiseerder je navigatiehulp, hoe minder je je bewust bent van je omgeving, zo lieten onderzoekers van de universiteiten van Umeå en Zürich zien in een experiment. En bij langdurig, intensief gebruik van navigatie neemt je navigatievaardigheid af, wees in Nature gepubliceerd onderzoek uit. Slimme dingen hebben de neiging om je dommer te maken. Zo wist ik vroeger hele reeksen telefoonnummers uit mijn hoofd, en weet ik nu niet eens meer het nummer van mijn vrouw. Ik hóéf al die nummers niet meer te onthouden, want daar heb ik een apparaatje voor. Werkt prima. Tot ik mijn mobiel vergeet, of die leeg is, en ik even mijn vrouw wil bellen op iemands telefoon. Onze slimme apparaten nemen taken van ons over, maar daarmee verliezen we soms ook vaardigheden die je eigenlijk zou willen behouden. Hoofdrekenen, navigeren, maar bijvoorbeeld ook een andere taal spreken. Wonend in Zweden verstuur ik veel mailtjes aan collega’s en vrienden in het Zweeds. Ik volg een cursus en elk mailtje dat ik schrijf is natuurlijk een kans om te oefenen. Tenzij ik die mailtjes laat componeren door online vertaalgereedschappen als Google Translate of Deepl. Dan heb ik wel een (behoorlijk) goed Zweeds mailtje, maar mijn vermogen om Zweeds te schrijven is niet aangesproken en dus ook niet getraind. Inmiddels gebruik ik daarom ChatGPT als corrector en taalcoach. Ik schrijf zelf mijn mailtjes, maar daarna vraag ik ChatGPT: ‘Korrigera denna text’. Vervolgens krijg ik van ChatGPT de gecorrigeerde tekst, met de veranderde stukken vetgedrukt en daaronder een puntsgewijze uitleg van het grammaticale waarom achter deze wijzigingen. Zo heb ik én een beter mailtje en word ik – hopelijk – iets beter in Zweeds. We krijgen steeds meer slimme hulpmiddelen en kunnen dus steeds meer belangrijke vaardigheden gaan inleveren. Tenzij we onze slimme gereedschappen zo gaan gebruiken en ontwerpen dat ze ons niet alleen helpen bij het uitvoeren van een taak, maar ook bij het ontwikkelen of in stand houden van een gewenste vaardigheid. De ANWB zal tegenwoordig een stuk minder telefoontjes krijgen van automobilisten die niet weten waar ze zijn. Niet omdat de navigatiefunctie in hun Onderweg-app zo is ontworpen dat hij je gaandeweg het Nederlandse wegennet leert kennen en je bewust maakt van waar je bent. Wel omdat de app een functie heeft waarmee je bij pech automatisch je locatie kunt verzenden. Dan hoef je niks meer te weten. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/slimme-hulpjes-zouden-ons-slimmer-moeten-maken-niet-dommer~bf6b0493/</guid>
      <pubDate>Fri, 22 Sep 2023 00:00:00 +00:00</pubDate>
    </item>
    <item>
      <title><![CDATA[De taal die je hebt en de taal die je wilt: babylonische verwarring van taalselectie op websites]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: taalkeuze op websites. Mijn blik schiet naar de rechterbovenhoek van de universiteitswebsite waar ik rondneus, zoekend naar het vlaggetje. Ik wil het profiel van een onderzoeksgroep bekijken, maar in het Engels. Kennelijk heb ik geleerd dat het dan sneller is om even naar de taalinstellingen rechtsboven te kijken dan naar de taal waarin de teksten staan. Het bovenste stuk van de website bestaat sowieso vooral uit afbeeldingen met maar hier en daar een titel. Rechtsboven zie ik een Engels vlaggetje en ‘English’, ik concludeer dat ik goed zit en scrol verder naar beneden om vervolgens een Zweedse website onder ogen te krijgen. Het Engelse vlaggetje blijkt aan te geven naar welke taal je kunt schakelen, niet in welke taal de website staat. In interactietermen: de taalindicator geeft geen feedback, een bevestiging van een status of actie, maar feedforward, een indicatie van een uit te voeren actie of bereiken status. Het is een klassiek probleem en er zit nog altijd een grote variatie in de oplossingen. Zo doet Bol.com het tegenovergestelde van de Zweedse universiteitswebsite: de onlineretailer laat met een vlaggetje rechtsboven zien op welke taal de website nu staat. Het NL dat ernaast staat, heeft bij Bol dus een andere betekenis dan het ‘English’ bij de Zweedse universiteitswebsite. Want Bol verkoopt in België en Nederland en heeft daarom naast een taal- (Frans/Nederlands) ook een regio-instelling (Nederland/België). Hier staat het vlaggetje voor regio en het ‘NL’ ernaast voor je taal. En dan staat er bij Bol nog een klein pijltje naast, dat aangeeft dat er meer opties zijn. Dus in dit geval geven het vlaggetje en de landafkorting de status-feedback en het kleine pijltje de feedforward dat er meer opties zijn. Daarop klikken opent een dialoogvenster, waar je zowel je pays/land kunt kiezen als je langue/taal. Universiteitswebsites hebben geen regioselectie nodig en bieden hun website doorgaans aan in een beperkt aantal talen, meestal de taal (of talen) van het land en het Engels. Bij mijn eigen TU Delft had ik ooit een discussie over de taalselectie met een van de websiteontwerpers en die kwam uiteindelijk met een elegante oplossing. Hij koos niet voor vlaggetjes, maar voor een cirkeltje waarin NL/EN staat. De taal die je op dat moment hebt geselecteerd wordt weergegeven in fel wit (feedback), de mogelijk te selecteren taal is vager (feedback én feedforward). Ga je er met je cursor overheen, dan wordt de andere taal waar je de website in kunt weergeven helderder (feedforward). Het lijken kleine dingetjes, maar het verminderen van dit soort ‘frictie’ leidt tot een plezieriger en efficiënter bezoek. Want uiteindelijk kwam ik niet op die universiteitswebsite om een taal in te stellen, maar om meer te weten over een onderzoeksgroep. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/de-taal-die-je-hebt-en-de-taal-die-je-wilt-babylonische-verwarring-van-taalselectie-op-websites~b7e94e6e/</guid>
      <pubDate>Fri, 15 Sep 2023 00:00:00 +00:00</pubDate>
    </item>
    <item>
      <title><![CDATA[Leuk hoor, steeds meer ‘connected’ apparaten in huis. Tot je de wifi verwisselt]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: het thuisnetwerk. Toen ik een nieuwe internetleverancier koos, verwachtte ik al wat gedoe. Het werd heel veel gedoe, maar uit een andere hoek dan ik dacht. Het overstappen van de ene leverancier naar de andere, dat ging verrassend soepel. Modem op tijd binnen, nieuwe aansluiting werkte gewoon: dikke prima. De problemen kwamen bij het netwerk binnen ons huis. Ik had er wel op gerekend dat we onze telefoons en tablets aan het nieuwe netwerk zouden moeten koppelen. Maar ik had even over het hoofd gezien hoeveel apparaten ik in het afgelopen jaar, sinds onze verhuizing, aan de wifi had gekoppeld. Ik bleek gaandeweg een heel dingennet, een heus ‘Internet of Things’, te hebben aangelegd. Toen ik eenmaal de nieuwe modem had aangezet, waren al die apparaten ineens hun verbinding kwijt: de printer uiteraard (oké, die had ik kunnen zien aankomen), maar ook de oplader voor de elektrische auto, de elektrische verwarming in het tuinhuis, de warmtepomp, de digitale deurklink (die zat bij het huis, niet mijn idee), draadloze speakers, de verbruiksmeter in de meterkast en verdomd, zelfs de kookplaat en de afzuigkap. Nu klinkt een elektrisch kacheltje met wifi in eerste instantie enigszins absurd, maar dan kan je het ding wel aansluiten op een thermostaat, of een timer instellen. En de afzuigkap en kookplaat communiceren via wifi met elkaar, zodat de afzuigkap bijvoorbeeld automatisch aan gaat als je gaat koken; scheelt weer een kabel trekken. Maar als je dan dus wisselt van internetleverancier en je een nieuwe modem-router in huis krijgt, dan heb je een probleem. Een modem regelt de aansluiting naar buiten toe, de communicatie met je leverancier, en een router de communicatie over het netwerk binnenshuis, via kabels of wifi. En bij ons was dat netwerk binnenshuis dus ineens weg. En bij al die dingennetdingen geldt: als je ze eenmaal hebt aangesloten, kunnen ze soms best handige dingen doen, maar ze aansluiten is verre van handig. De meeste apparaten hebben geen aparte knoppen voor het koppelen aan wifi, of iets van een display dat feedback kan geven, dus word je teruggeworpen op ‘druk vijf seconden op knop 1 en B, tot B knippert’. Onze kookplaat en afzuigkap zijn van Miele, dat als slogan heeft ‘er is geen betere’. Als dit inderdaad het beste is wat er qua wifi-aansluiten van keukenapparatuur op de markt is, dan moeten we voor mensen die iets van een ander merk hebben gekocht slachtofferhulp regelen. Ineens werd me duidelijk wat ik nodig had. Nóg een apparaat. Met al die things aan het internet in huis, begint het steeds zinniger te worden om een aparte wifi-router te nemen en de gecombineerde modem-router van je internetleverancier daarop aan te sluiten en alleen als modem te gebruiken. Mocht je dan een keer van internetleverancier wisselen, gaat de modem weg, maar blijft je thuisdingennet in stand. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/leuk-hoor-steeds-meer-connected-apparaten-in-huis-tot-je-de-wifi-verwisselt~b6d0dc5c/</guid>
      <pubDate>Fri, 1 Sep 2023 00:00:00 +00:00</pubDate>
    </item>
    <item>
      <title><![CDATA[Als ik (als ongetrainde chaoot) een fout maak met zelfscannen, sta ik bij de kassa voor een soort tribunaal]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Vandaag: handscanner. Ik ben geen dief. Echt niet. Maar misschien ben ik het toch. Tenminste, als ik de gezichten mag geloven van het supermarktpersoneel dat mijn tas met zelfgescande boodschappen controleerde. Laat ik dat rondbliepen eens uitproberen, zo had ik in de supermarkt bedacht. Dat zelfscannen waarbij je de winkel rondvliegt met zo’n handscanner en bij de kassa alleen betaalt. Scan &amp; go, heet het in retailjargon, maar ik noem het liever zelfscrennen. Ik zag de voordelen wel: in plaats van bij het afrekenen gestrest de kassière bij te moeten houden en alles willekeurig in tassen te mikken, gaat alles in de winkel al netjes gestapeld in de juiste tas. En daarna alleen nog afrekenen. Scheelt niet alleen bij het inpakken bij de kassa, naar ook bij het uitpakken thuis. Ik had er zin in. Maar. Dan moet je dus wel netjes elke boodschap scannen. Wat een uitdaging is als je, zoals ik, ondertussen ook op je telefoon je lijstje doorneemt – HO WAT STAAT DAAR OP INSTA? – belt met het thuisfront om te overleggen – O, HOE GING HET MET DE TOPOTOETS? – en überhaupt niet heel goed bent in multitasken. Dán sta je uiteindelijk aan de kassa met een tas die ze willen controleren – wat ze om je af te richten natuurlijk vaker doen als je voor het eerst gaat zelfscrennen – en voel je een intense paniek opkomen als de supermarktmedewerker een brood pakt en richting de scanner brengt, omdat je denkt: ‘O fuck, die heb ik niet gescand, dat gaat ze straks zien!!!’ Dat wordt niet bepaald beter als daarna nog een ongescande salami en brie volgen waarvan je niet eens doorhad dat je ze niet had gescand. ‘Ik roep even de bedrijfsleider erbij,’ zei de kassière annex beveiligingsmedewerker ijzig terwijl ze de intercom greep. Ik wachtte en voelde de ogen van de klanten bij de gewone kassa in mijn rug prikken. De bedrijfsleider keek naar het scherm en zei met een combinatie van verwijt en teleurstelling: ‘Er zijn meerdere producten niet gescand.’ Ik kwam niet verder dan ‘Dat was niet de bedoeling’. Goed excuus Van Kuijk, ‘het was niet de bedoeling’, nu laten ze je vast gaan. Maar dat gebeurde dus wel. De politie werd niet gebeld, ik hoefde alleen alsnog af te rekenen. Met het schaamrood op de kaken, dat wel. Maar ik rekende ook ter plekke af met zelfscrennen. Ik ben hier ongeschikt voor (of het systeem is ongeschikt voor mij). Met mijn focusgebrek zullen er bij mij al snel een of twee niet-gescande items bij zitten waarmee het bij een controle gênant wordt. En als een kassière (getrainde professional) een product vergeet, heeft de winkel een miniem probleem dat pas later naar voren komt, maar als ik (ongetrainde chaoot) een fout maak, sta ik gelijk voor een soort tribunaal. Ik ga weer gewoon naar de bemenste kassa. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/als-ik-als-ongetrainde-chaoot-een-fout-maak-met-zelfscannen-sta-ik-bij-de-kassa-voor-een-soort-tribunaal~bc5eec71/</guid>
      <pubDate>Fri, 25 Aug 2023 00:00:00 +00:00</pubDate>
    </item>
    <item>
      <title><![CDATA[Heimrich Kanis leerde me (anders) kijken naar gebruik]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: voorspelbaar gebruik. Iemand die me anders leerde kijken is overleden. Heimrich Kanis was een van mijn begeleiders tijdens mijn promotie. En een van de docenten voor wie ik tijdens mijn studie best wel bang was. Ik had in een vak de opzet voor een gebruiksonderzoek aan hem voor moeten leggen en hij had er gehakt van gemaakt. We hadden allemaal onzintermen gebruikt, onze opzet deugde van geen kant. En juist die man ging me dus begeleiden bij het maken van een proefschrift. Maar juist daardoor kreeg ik de kans om meer te leren over wat hij me in dat vak duidelijk had willen maken. Dat je niet kunt spreken van het gebruik, of het gebruiksgemak van een product, omdat, zoals de antropoloog Lucy Suchman stelde, gebruik ‘gesitueerd’ is. Wat mensen doen of willen doen hangt af van de context waarin het gebeurt. Of het daglicht is of dat het schemert, of je geagiteerd bent of juist rustig. Gebruik is fundamenteel onvoorspelbaar en variabel, betoogde Heimrich. Hij liet in een onderzoek zien hoe alleen al de manieren waarop gebruikers een kuipje koffiemelk openmaken enorm variëren (elf manieren om het kuipje vast te houden, zes om het deksel eraf te trekken, etc.). Juist vanwege die onvoorspelbaarheid kun je verwachtingen over gebruik niet baseren op producteigenschappen of wat je aan eigenschappen aan mensen hebt gemeten. Je moet observeren, in het veld of aan een prototype. En daar kwam een ander stokpaardje van Heimrich om de hoek kijken. Hoe oninformatief kwantitatief onderzoek is voor ontwerpers. Om het ontwerp beter te maken heb je heel weinig aan kwantitatieve informatie, zoals dat de klanttevredenheid een zeven is, omdat je dan niet weet hoe het beter kan. Je hebt rijke informatie nodig, bijvoorbeeld met welke gebruiksstap gebruikers moeite hebben en waarom. Dit werd me allemaal steeds duidelijker tijdens de gesprekken met Heimrich. Zijn feedback was nog altijd direct, maar ik snapte nu ook waar zijn kritiek vandaan kwam. Uit een diepe betrokkenheid bij het vakgebied en de wetenschap. En bij zijn promovendi, ook bij mij. Hij las altijd alles. Als hij mijn teksten had gelezen, stikten ze van de aantekeningen. Hij nam gelukkig – ook vanwege de soms beperkte leesbaarheid – de tijd om ze samen door te nemen. Ik heb me weleens afgevraagd of hij, met zijn oog voor detail, onvoorspelbaarheid en beperkingen, wel helemaal wist wat hij aan moest met mij. Ik wilde onderzoeken hoe fabrikanten van consumentenelektronica omgingen met gebruiksgemak. Niks klein detail: het héle productontwikkelingsproces. Sterker nog: de hele productontwikkelingsorganisatie. Hij liet weten dat hij dat type onderzoek nog niet eerder begeleid had, maar er wel voor kon zorgen dat ik volgens de wetenschappelijke principes bleef werken. En dat ik dicht bij mijn data moest blijven. Je komt een paar van dat soort mensen tegen, die je blik veranderen. Heimrich Kanis was er een van. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/heimrich-kanis-leerde-me-anders-kijken-naar-gebruik~b75ffe9a/</guid>
      <pubDate>Fri, 7 Jul 2023 00:00:00 +00:00</pubDate>
    </item>
    <item>
      <title><![CDATA[Het ‘slimme’ ov-fietsslot laat reizigers halverwege hun fietstocht stranden]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: het elektronische ov-fietsslot (deel 2). Lezer Paul kreeg zijn ov-fiets met geen mogelijkheid meer van het nieuwe, elektronische ov-chipkaartslot. Ik schreef al eerder over dit slot, maar dit probleem, dat Paul aan mij mailde, had ik niet ge-/voorzien. Toen Paul de NS-helpdesk om hulp vroeg, zeiden ze daar dat de vorige huurder bij het terugzetten de fiets niet goed had afgesloten waarmee diens huur nog doorliep. En dat daarom de fiets die Paul mee had alleen van het slot gehaald kon worden met de ov-chipkaart van de vorige huurder. Achteraf was het dus misgegaan toen Paul in de onbemande fietsenstalling een fiets had meegenomen die niet op slot stond. Omdat hij om zich heen meerdere fietsen van het slot zag staan, besloot hij de fiets toch mee te nemen. Maar dat was dus een niet ‘uitgecheckte’ fiets. De NS-helpdesk raadde Paul aan of de fiets te laten staan of terug te slepen naar het station en daar weer in de fietsenstalling te zetten (wat met een half uur lopen iets te gortig was). Een week later stond de fiets nog steeds bij de vriend die Paul had bezocht voor de deur, hoewel de NS intussen fietsnummer en locatie wist. Overigens, volgens de NS-helpdesk zou de vorige huurder én de doorlopende huur én de ophaalkosten moeten betalen. Op de NS-community online is te lezen dat wat Paul meemaakte vaker voorkomt. Bij het oude systeem met fysieke sleutels namen reizigers ook wel per ongeluk de sleutel mee, maar dan stond er – pech voor de NS – een extra fiets op slot in de stalling, tot de reiziger de sleutel terugbracht of -stuurde. Niet de bedoeling, maar risico van het vak, voor de NS. Het nieuwe elektronische slot lokt een gebruiksprobleem uit waarvan de kosten worden afgewenteld op de reiziger. Zowel voor de vorige huurder, wiens huur doorloopt en die ophaalkosten moet betalen, als voor de huurder die ineens zonder fiets staat. Daar komt nog bij dat je met het oude systeem een per ongeluk meegenomen sleutel in je zak tegenkwam, je fout ontdekte en deze kon herstellen. Met het nieuwe elektronische slot gebeurt dat niet, terwijl de ‘uitcheckprocedure’ nu lastiger en kritischer is geworden en ook nog botst met de oude procedure. Vroeger zette je de fiets open terug, nu moet je hem juist op slot zetten. De NS experimenteert nu met audioboodschappen in fietsenstallingen om reizigers te manen hun fiets af te sluiten. Als dit soort geheugensteuntjes nodig zijn, is dat eigenlijk nooit een goed teken. Ik snap dat de NS wil dat ov-fietsen ook op niet-bemenste stations of ’s avonds, bij afwezigheid van personeel, mee te nemen zijn en dat ze af wil van de meegenomen fietssleutels. Maar dit slot, of eigenlijk de hele digitale in-/uitcheckprocedure, verdient een stevig herontwerp. En vooral zou de NS de gevolgen van hun eigen ontwerpfout niet moeten neerleggen bij reizigers. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/het-slimme-ov-fietsslot-laat-reizigers-halverwege-hun-fietstocht-stranden~bf66b512/</guid>
      <pubDate>Fri, 30 Jun 2023 00:00:00 +00:00</pubDate>
    </item>
    <item>
      <title><![CDATA[Alsof ze bij het Cito dachten: zullen we van de toetsuitslag óók een puzzel maken?]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: de Cito-uitslag. Eind mei kregen basisschoolleerlingen het uitslagenblad van hun Cito-toets thuisgestuurd. Superspannend natuurlijk, maar helaas ook bizar onbegrijpelijk. Ik kreeg van meerdere ouders een scan toegestuurd en het duurde even voor ik snapte waar ik nou naar zat te kijken. Laten we beginnen met het goede nieuws: het schooladvies staat er nog enigszins duidelijk op. Linksboven, onder een roze kopje ‘Toetsadvies brugklastype’. Maar dan… Rechts op het uitslagenblad staat ‘standaardscore’, met daarbij een getal. En daaronder een grote roze balk, verdeeld in blokken met daarin de schooladviezen. Bij een van die blokken staat een zwart driehoekig pijltje bij een brugklastype. Maar bij dat pijltje staat niks. Geen ‘jouw score’, of zo. Dat alles maakt het onduidelijk of je nou zit te kijken naar de vaakst voorkomend score van alle kinderen (standaard = wat de meesten hebben), of naar ‘jouw standaardscore’, die laat zien waar jij op de standaardmeting staat. Het is dus dat laatste. Mensen van het Cito: dit is de uitslag van de Citotoets, niet de Citotoets zelf. Op de onderste helft van dit eerste uitslagblad staan onder het kopje ‘score per domein’ een paar grijze balkjes: Lezen, Taalverzorging, Schrijven en Rekenen. Ook hier weer bij elk balkje een driehoekig zwart pijltje dat denkelijk de score aangeeft. Ook hier: geen uitleg, maar nu ook niet eens een score. Die score per ‘domein’ wordt wel vermeld en uitgesplitst op een vervolgblad. Hier buitelen jargon als ‘Referentieniveau 1F’ en ‘subdomeinen’ en ongelukkige visualisaties met onduidelijke balkjes, vinkjes en echt héél onduidelijke balletjesscores over elkaar heen. Naar het uitlegblad dan maar: ‘De scores per domein geven een vergelijking tussen de onderdelen (domeinen).’ Eh, oké Cito. Voor meer uitleg kun je de QR-code op de uitslagbladen scannen, die helaas maar voor driekwart is afgedrukt, waardoor hij niet werkt. Dus dan maar intikken: www.centraleeindtoetspo.nl/rapport. Daar staat geen uitleg, maar een uitleg dat er losse pdf’jes zijn met een uitleg. Het lijkt erop dat ze bij het Cito ontzettend hun best hebben gedaan uitslagbladen te maken met zo min mogelijk tekst en zoveel mogelijk visualisaties, ‘want dat is makkelijker’. Die ambitie leid ik mede af uit de bestandsnaam van de uitleg-pdf waarin ironisch genoeg de term ‘digitoegankelijk’ zit. Minder tekst maakt het lang niet altijd duidelijker. Vaak is het juist een combinatie van een goede visualisatie (geen gekke bolletjes) plus duidelijke tekst die het begrijpelijker maakt. En dan dus niet al dat jargon als ‘standaardscore’, ‘subdomein’ en ‘referentieniveau’. Als je dat gebruikt, helpt het maar matig om de rest van de tekst op het begrijpelijke B1-niveau te brengen. Als ik het Cito op basis van dit uitslagenblad een score en advies zou moeten geven voor interactieontwerp, zou ik zeggen: standaardscore van 235, met ingangsniveau ux-frameworks, referentiegroep 4K. Vier balletjes grijs, twee zwart. En wat subdomeinen. Succes ermee! Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/alsof-ze-bij-het-cito-dachten-zullen-we-van-de-toetsuitslag-ook-een-puzzel-maken~b3f7bb72d/</guid>
      <pubDate>Thu, 22 Jun 2023 00:00:00 +00:00</pubDate>
    </item>
  </channel>
</rss>
