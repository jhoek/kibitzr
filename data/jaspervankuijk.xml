<?xml version="1.0" encoding="utf-16"?>
<rss version="2.0">
  <channel>
    <title><![CDATA[Jasper van Kuijk]]></title>
    <link>https://www.volkskrant.nl/auteur/jasper-van-kuijk</link>
    <description><![CDATA[Jasper van Kuijk]]></description>
    <item>
      <title><![CDATA[De rijrichting van de trein op een perronbord: meer verwarring dan informatie]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: verwarrende perronborden. Op treinstations geven de digitale borden boven de perrons met een pijl naar links of rechts de rijrichting van de trein aan. Alleen staan die borden haaks op het spoor, en de aankomende trein hopelijk niet, dus die pijl is nogal verwarrend. Navraag van reizigers bij NS_online op X leverde op dat je in je hoofd het perronbord naar het spoor toe moet draaien voor de juiste rijrichting. Überhaupt: hoe nuttig is het om de rijrichting te weten? Het voorkomt hoogstens dat je, ietwat gênant, glazig zoekend naar de verkeerde kant van het perron staat te staren. Ja, als de trein er al staat als je het perron op loopt en je graag met de rijrichting mee wilt reizen, dán doet het wat, maar dat is bijna nooit. Onduidelijk en nutteloos dus. Terwijl je op dit soort gebruikskritische borden alles weg wilt laten wat ruis is. Zo’n visuele hapering valt op omdat de bebording op Nederlandse stations juist heel goed is. Zoals bijvoorbeeld hoe duidelijk de spoornummers zijn aangegeven. Je zult je misschien afvragen: eh, ja? Ja, na zoekend rondlopen op Duitse stations, waar de sporen zijn aangegeven in het lettertype Extraklein Onderkast, besef je ineens hoe goed die NS-bebording is. Om de nederblueslegendes van De Dijk te parafraseren: ‘Een treinreiziger weet pas wat-ie mist, als de duidelijke bebording boven de toegang naar een perron er niet is.’ De basis voor de blauwe stationsbebording werd gelegd door het bureau Tel Design en voor het eerst geïmplementeerd bij de verbouwing van Den Haag Centraal in 1973. Later, in 1998, werd het systeem geüpdatet door Bureau Mijksenaar, bekend van de gele borden op Schiphol. Het leidde tot een consistent en gebruiksvriendelijk bewegwijzeringssysteem. Maar het lijkt wel alsof de stationsbordontwerpers sinds de komst van de digitale perronborden het spoor een beetje bijster zijn. Het begon er al mee dat de eerste generatie digitale borden, als er veel tussenstations getoond moesten worden, deze per twee of drie voorbij lieten scrollen. Dus als ik bij de trein Amsterdam-Vlissingen voor het instappen nog even op het perronboard wilde checken of hij echt in Delft zou stoppen, stond ik dertig seconden te wachten tot Kruiningen-Y, Bergen op Zoom, Rilland-Bath en heel veel andere stations voorbij waren gekomen. En daaronder dan een bak vrije witruimte. Ik zit natuurlijk niet bij de perronbordontwerpers aan tafel, maar ik krijg weleens de indruk dat hier digitale schermontwerpers – van apps en websites – worden losgelaten op het publieke domein. Terwijl daar andere regels gelden. Ik zou zeggen: pak de oude ontwerpen en richtlijnen van Mijksenaar en Tel Design er weer eens bij. En mochten jullie het niet eens zijn met deze column: recht voor je houden en 90 graden naar de tafel toe draaien, dan verandert-ie van richting.</p>]]></description>
      <guid>https://www.volkskrant.nl/wetenschap/de-rijrichting-van-de-trein-op-een-perronbord-meer-verwarring-dan-informatie~b6dc44bc/</guid>
      <pubDate>Fri, 23 Feb 2024 00:00:00 +00:00</pubDate>
    </item>
    <item>
      <title><![CDATA[Het Oostenrijkse ÖBB ontwikkelde een nachttreininterieur om van te dromen]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: ouderwetse nachttreinwagons. De wagons van mijn nachttrein van Zweden naar Nederland zijn vrijwel hetzelfde als die waarin ik veertig (40!) jaar geleden met mijn ouders naar Zweden op familiebezoek ging. Lange gang langs coupés voor zes personen. Dezelfde flinterdunne wandjes, net te harde bedjes en wc’s met gevangenis-vibes. Nou vooruit, de coupés hebben tegenwoordig een stopcontact om je telefoon of laptop op te laden. Maar verder is het veertig jaar terug in de tijd. Niet verwonderlijk, want tot een paar jaar terug gaf niemand een stuiver voor de toekomst van de nachttrein en dus bestelde geen enkel spoorwegbedrijf er nog nieuw materieel voor. Onder druk van steeds goedkoper en frequenter vliegen verdwenen de nachttreinverbindingen uit Nederland. In 2016 stapte Deutsche Bahn, ooit een stevige speler op de markt, zelfs helemaal uit de nachttreinen. Alleen het Oostenrijkse ÖBB bleef tegen de trend in bouwen aan een netwerk en het kocht het overtollige materieel van Deutsche Bahn op. En toen kwam er door het toegenomen klimaatbewustzijn een nachttreinrevival en had ÖBB door z’n tegendraadse beleid – mentale aantekening: innoveren is iets ánders doen dan wat de rest doet – ineens een bijzonder strategische positie. Dus toen het Zweedse spoorbedrijf SJ een nachttrein van Stockholm naar Hamburg en Berlijn op wilde zetten, werd dat een samenwerking met ÖBB. En zit ik weer in dezelfde wagons als ooit. Maar ik heb hoop. Want waar andere maatschappijen oude wagons bij elkaar schraap-leasen, bestelde voorloper ÖBB een aantal jaar geleden al nieuwe slaapwagons. En dat zijn wagons die je níét laten denken dat je een vervoersmiddel van de vorige eeuw (of die daarvoor) gebruikt. Een frisse, moderne vormgeving. Maar de meest in het oog springende vernieuwing betreft de indeling. Een rolstoeltoegankelijke coupé, ruimte voor skispullen, en – waar ik zelf het benieuwdst naar ben – slaapcapsules. Met z’n zessen in een coupé slapen kan leuk zijn als je met je gezin op reis bent, of op vakantie bent en in een wat socialere stemming. Maar niet altijd. Je kunt een tweepersoonscoupé huren, maar dat is flink aan de prijs. Daarom heeft ÖBB in de nieuwe wagons ook individueel afsluitbare ‘minicabines’ opgenomen, vergelijkbaar met de Japanse capsulehotels. Je kunt je rustig terugtrekken als je wilt en alleen slapen, in een ruimte met individuele airco en lichtinstellingen. Als je samen met iemand reist, kun je een schuifdeur tussen twee naastgelegen capsules openschuiven. Je bagage kun je kwijt in een kluisje tussen de ‘pods’, dat je afsluit met een sleutelkaart. Dus je kunt met een wat geruster hart even een stukje door de trein banjeren. Het ontwerp herdefinieert op een slimme, doordachte manier wat een nachttrein kan zijn en speelt in op de behoeften van de nachttreinreizigers van nu. In plaats van op die van veertig jaar terug.</p>]]></description>
      <guid>https://www.volkskrant.nl/wetenschap/het-oostenrijkse-obb-ontwikkelde-een-nachttreininterieur-om-van-te-dromen~b28bf3b3/</guid>
      <pubDate>Fri, 16 Feb 2024 00:00:00 +00:00</pubDate>
    </item>
    <item>
      <title><![CDATA[Het is makkelijk ‘vijandige architectuur’ te roepen als het niet over jouw portiek gaat]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: vijandige architectuur. Ik heb wat moeite met het begrip ‘vijandige architectuur’. De Volkskrant had er een uitgebreid stuk over. Bankjes met extra leuningen, waardoor een dakloze er niet meer op kan slapen. Metalen pinnen op een muurtje waartegen je anders even zou kunnen uitrusten. Hoekige bakstenen in de stoep gemetseld, zodat niemand in een nisje gaat staan (of plassen). Het oogt superonsympathiek en dat is het ook. Natuurlijk los je het probleem niet op door daklozen of hangjongeren te verjagen van een bankje naar een nis naar een wachthuisje. Maar er is ergens een grens tussen sadisme en ‘best logisch dat ze dit niet willen’. En er is de hoogdravendheid. Want wordt een zitnis in de Weesperflat geblokkeerd met een metalen beugel, dan gaat dat ‘dwars in tegen het ideaal van waaruit architect Herman Hertzberger de Weesperflat ontwierp: toegankelijkheid voor iedereen’. Aldus architectuurhistoricus Charlotte Thomas in het artikel. Ja, dat heb je weleens met een ontwerp. Dat er mooie idealen en ideeën aan ten grondslag lagen, maar dat het in de praktijk niet werkt. Een gebouw met zitnissen aan de voorkant: leuk als concept, maar iedereen die in een binnenstad een bankje voor zijn huis heeft weet: daar gaan mensen zitten. Veel ook. En vaak en lang. En op een gegeven moment kun je dat beu raken. Hup, bankje weg. De ruimte in de stad delen met iedereen is een mooi ideaal, maar wat doe je als buitenslapers hun intrek nemen in jouw portiek? Breng je ze ontbijt of zet je op een gegeven moment toch een paar bloempotten neer? Oogt niet zo vijandig, maar doet natuurlijk gewoon hetzelfde. Hoeveel woonblokken zijn er met vrij toegankelijke binnentuinen? Vaak beginnen ze open en komt er in de loop der tijd toch een hek voor. Want overlast. We zijn ook meer geneigd iets te kwalificeren als vijandige architectuur als je de intenties duidelijk kunt zien en zeker als het een ingreep achteraf is. De metalen pinnen zeg maar. Zo’n nis in de Weesperflat onklaar maken, dat is dan vijandige architectuur. Maar al die gebouwen waar überhaupt nooit iets te zitten is geweest? Die steriele gladde glasgevels of betonvlakken? Vijandige architectuur? Zet onder een stationstrap een paar rotsblokken neer zodat mensen hun fiets er niet meer kunnen neerzetten en het is vijandige architectuur. Geef die trap een solide betonnen basis zodat er helemaal geen ruimte onder is en het is … architectuur. Dát gaat de inspiratie worden voor gemeenten die geen overlast willen, maar die ook bang zijn beschuldigd te worden van vijandige architectuur. Doe dit: doe niets. Helemaal geen bankje. Geen bankje, geen huisje, geen hoekjes. Dan is er geen overlast en hoef je je ook niet te verdedigen tegen beschuldigingen van vijandige architectuur. Probleem opgelost.</p>]]></description>
      <guid>https://www.volkskrant.nl/wetenschap/het-is-makkelijk-vijandige-architectuur-te-roepen-als-het-niet-over-jouw-portiek-gaat~b7c63e8e/</guid>
      <pubDate>Fri, 9 Feb 2024 00:00:00 +00:00</pubDate>
    </item>
    <item>
      <title><![CDATA[Niet zo prettig in de auto: de batterij- en snelheidsindicatie verwarren]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Met deze week: dashboardverwarring. Normaal kan ik in mijn elektrische auto het resterende bereik goed onderscheiden van de snelheid. Maar ineens ging het mis. Op mijn dashboard staat het resterende bereik in witte cijfers in een cirkelvormig gebied aan de linkerkant, met ‘km’ erachter en een klein auto- en laadpaalicoontje erboven. Langs de linkerrand van de cirkel wordt het bereik ook nog gevisualiseerd met een serie blokjes. In de rechtercirkel staat mijn snelheid afgebeeld. Ook daar een wit getal in het midden, iets groter dan bij het bereik, en dit keer met km/h erachter. Ook langs de rand van deze cirkel staat een serie blokjes. Doorgaans gaat dit goed. Tot ik laatst op een 80-kilometerweg reed, even op mijn dashboard mijn snelheid checkte, daar 86 en 78 zag staan en in een flits dacht: ‘Huh, welke is nou de snelheid?’ Zolang het resterende bereik niet in dezelfde orde van grootte ligt als de snelheid die ik rijd, gebeurt dit nooit. Komen beide getallen wel in elkaars buurt, dan begint het zich ineens te wreken dat de vormtaal van beide indicatoren zo’n gelijkenis heeft. Ik had dus nog 86 km bereik en reed 78 kilometer per uur. In een elektrische auto zal dit waarschijnlijk niet tot al te kritische gebruiksfouten leiden, maar dit is typisch het soort ontwerpkeuzen dat dramatisch kan uitpakken in wel kritische gebruikssituaties, zoals bij een treinverkeersleiding of een monitor voor patiëntdata in een ziekenhuis. Daarom maken interactieontwerpers graag gebruik van redundantie: indicatoren en knoppen onderscheiden zich op meerdere manieren. Op plek, kleur, vormgeving, iconen, tekst, materiaal, textuur et cetera. Dan kun je ze ook uit elkaar houden als een van de onderscheidende elementen wegvalt, omdat iemand bijvoorbeeld kleurenblind is, of – zoals in mijn geval – omdat waarden in dezelfde bandbreedte komen. Om de redundantie te vergroten, was het beter geweest het resterende bereik aan te geven met bijvoorbeeld een rechthoekige indicator met blokjes, met daarboven een getal en een batterij-icoon. Duidelijk anders dan een snelheidsmeter of toerenteller, en dichter bij de vormgeving van batterij-indicators zoals we die kennen uit andere producten. Want die vlakken op mijn dashboard hoeven helemaal niet cirkelvormig te zijn. In verbrandingsauto’s heb je vaak een toerenteller en een snelheidsmeter. Van oorsprong zijn die cirkelvormig, omdat daar eerder ooit een fysiek wijzertje in zat. Maar het display in mijn auto is volledig digitaal en digitale displays zijn lastiger cirkelvormig te maken dan rechthoekig. Ik vermoed dat hier esthetische overwegingen een rol spelen, dat de fabrikant wil voldoen aan voorkeuren en verwachtingen die mensen hebben. Het ging dus gelukkig niet mis. Ik kwam veilig thuis. En ik zou u nu graag vertellen dat in die kritische gebruikssituaties die ik noemde dit soort ontwerpfouten niet voorkomen. Dat zou ik u graag vertellen.</p>]]></description>
      <guid>https://www.volkskrant.nl/wetenschap/niet-zo-prettig-in-de-auto-de-batterij-en-snelheidsindicatie-verwarren~b48d75e5/</guid>
      <pubDate>Fri, 2 Feb 2024 00:00:00 +00:00</pubDate>
    </item>
    <item>
      <title><![CDATA[Dankzij AI maakt het straks niet meer uit in welke taal deze column hier staat]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: vertaal-AI. Soms zie je een nieuwe technologie en gaat je hoofd meteen aan: Wat kan hier allemaal mee? Wat gaat dit betekenen? De introductie van ChatGPT was ongetwijfeld voor velen zo’n moment, maar ik had het onlangs ook toen ik HeyGen aan het werk zag. Dit AI-gereedschapje vertaalt automatisch de spraak in een video, om die vervolgens in de nieuwe taal af te spelen met het stemgeluid van degene die in de originele opname te horen was. O ja, het synchroniseert ook nog even de lippen met het nieuwe geluid. Ik heb er zelf voor de gein een paar minuten van een college omgezet naar het Italiaans. Een Italiaanse collega vond het resultaat verbluffend Italiaans. Een andere collega heeft een serie in het Nederlands opgenomen colleges omgezet naar het Engels, omdat hij die aan Engelstalige promovendi wilde laten zien. En zo gaf ik ineens college in het Italiaans (ok&#xE9;, na een video door @HeyGen_Official gehaald te hebben, maar toch). pic.twitter.com/tWGy9n3NNk Op dit moment heeft HeyGen nog een stabiel shot van de voorkant van je gezicht nodig, maar een geavanceerdere professionele versie kan straks waarschijnlijk ook gewoon The Terminator omzetten naar welke taal dan ook. Het lijkt me het einde van de nasynchronisatie van films en series, zoals dat in sommige landen nog de gewoonte is. (Even terzijde een nasynchronisatie-filosofische vraag: welk accent heeft Schwarzenegger eigenlijk in Duits-nagesynchroniseerede films?) Maar misschien stopt ondertitelen ook wel, als je acteurs met hun eigen stem in jouw eigen taal kunt horen, met perfecte lipsynchronisatie. Terwijl, juist van die ondertitelde films en series heb ik een hoop Engels opgedaan. Ook podcasts en luisterboeken zou je kunnen vertalen. Dan maakt het niet uit in welke taal ze zijn opgenomen, je klikt gewoon op de taal van je keuze, en hoppa, onze prachtige Volkskrant-podcast Dit kan geen toeval zijn? klinkt in het Spaans of IJslands. Ineens is je markt wereldwijd en neemt het voordeel af dat veel Engelstalige auteurs en uitgevers nu nog hebben. Als de technologie dan nog een stap verder komt, kunnen we misschien zelfs gesprekken live vertalen. Dan komen we wel heel dicht bij de mythologische Babelfish uit de nerd-humorbijbel The Hitchhiker’s Guide to the Galaxy; nadat je die in je oor hebt gestopt, kun je alle talen verstaan. Maar dán, als we films, podcasts en mensen in alle talen kunnen verstaan zonder een andere taal te leren, en ook op afroep geschreven teksten kunnen vertalen, zullen we dan nog een andere taal leren? Worden we straks überhaupt nog aan andere talen blootgesteld? Dan zou gek genoeg de trend dat mensen wereldwijd steeds meer dezelfde taal gaan spreken doorbroken kunnen worden. Nieuwe technologieën werken altijd door en bij sommige denk je: dit kan weleens grote consequenties gaan hebben. Het zou me niets verbazen als deze video- en audio-vertalers in deze categorie vallen.</p>]]></description>
      <guid>https://www.volkskrant.nl/wetenschap/dankzij-ai-maakt-het-straks-niet-meer-uit-in-welke-taal-deze-column-hier-staat~b857086f/</guid>
      <pubDate>Fri, 26 Jan 2024 00:00:00 +00:00</pubDate>
    </item>
    <item>
      <title><![CDATA[Adaptieve cruisecontrol neigt in rijgedrag naar een verkeershufter]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: onzichtbaar autonoom rijden. Als ik deze ochtend naar mijn werk rijd, blijft de auto achter me lange tijd dicht op me zitten. Ik zit op de linkerbaan, net iets onder de maximumsnelheid. De rechterbaan rijdt flink langzamer, daar wil ik niet tussen. De auto achter me zit niet direct op mijn bumper, maar wel zo dichtbij dat duidelijk is dat hij erlangs wil. Ik ga iets harder rijden. De auto achter me versnelt ook. Uiteindelijk duik ik dan toch maar de langzamere rechterbaan in en mijn achterligger passeert me, nog verbazingwekkend rustig. Als ik deze ochtend naar mijn werk rijd, zit ik op de linkerbaan achter een auto die net iets onder de maximumsnelheid rijdt. Geen probleem, haast heb ik niet, en mijn auto staat op adaptieve cruisecontrol, dus die houdt gewoon netjes een constante afstand tot de auto voor me. Ook als deze wat versnelt zoals nu. Als mijn voorganger daarna plotseling de rechterbaan in duikt, versnelt mijn auto langzaam tot de ingestelde maximumsnelheid en gaat er rustig voorbij. Ik heb in beide stoelen gezeten. In de auto met een achterligger er net te strak op, en in een auto met adaptieve cruisecontrol, die qua veiligheid genoeg afstand houdt, maar gevoelsmatig misschien wat te weinig. Wat nu als ik, kijkend in mijn achterspiegel, had kunnen zien dat mijn strak volgende achterligger de adaptieve cruisecontrol aan had staan? Dan had ik zijn weggedrag waarschijnlijk niet geïnterpreteerd als dat hij erlangs wilde. We beoordelen hetzelfde rijgedrag anders als het om een mens gaat dan als het om een machine gaat. Dus is het belangrijk om te weten wie er nu eigenlijk de auto rijdt: de mens of de machine. De vereniging van auto-ingenieurs SAE ontwikkelde daarom aanbeveling nummer J3134, voor markeringslampen die duidelijk maken dat een auto in zelfrijdende modus staat, en die ook helpen bij de communicatie met andere weggebruikers. Om onderling af te stemmen wie er voorrang gaat geven, zoeken menselijke weggebruikers vaak oogcontact. Dat kan niet met een autonoom rijdende auto. De markeringslampen uit de SAE-aanbeveling geven daarom een signaal voor ‘ik geef voorrang’ en ‘ik wil gaan rijden’. Mercedes maakte onlangs bekend toestemming te hebben gekregen om auto’s met deze nieuwe markeringslampen op de weg te brengen in twee Amerikaanse staten. De geadviseerde markeringslampen zijn bedoeld voor zelfrijdende auto’s van ‘level 3’, die vrijwel alles zelf kunnen, maar waarbij een menselijke bestuurder wel toezicht houdt. De markering is niet bedoeld voor zelfrijdende functionaliteit op level 2, waar de automatisering voornamelijk bestaat uit rijstrookassistentie en de door mij ervaren adaptieve cruisecontrol. Misschien moet je bij dat soort auto’s een bordje krijgen dat je op het dashboard kunt zetten met in (achteruitkijk)spiegelbeeld: ‘Ik ben geen verkeershufter, ik heb adaptieve cruisecontrol.’</p>]]></description>
      <guid>https://www.volkskrant.nl/wetenschap/adaptieve-cruisecontrol-neigt-in-rijgedrag-naar-een-verkeershufter~b39d536d/</guid>
      <pubDate>Fri, 19 Jan 2024 00:00:00 +00:00</pubDate>
    </item>
    <item>
      <title><![CDATA[Als je hand de versnellingspook bedient, kan er geen mobieltje in zitten]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Met deze week: de automatische versnelling. Het aantal voetgangers dat in de VS in het verkeer om het leven kwam, steeg in tien jaar met bijna 80 procent, van 4.302 tot 7.624 per jaar. Verslaggevers van The New York Times probeerden via data-analyse en gesprekken met experts tot mogelijke verklaringen te komen. Zoals het enorme succes van de smartphone. De iPhone werd geïntroduceerd in 2007 en rond 2010, het jaar dat de stijging van de voetgangersdoden in de VS inzette, was de smartphone al behoorlijk doorgebroken. Maar die smartphone brak in veel landen door, dus waarom zou dat dan juist in de VS tot een stijging van de sterfte onder voetgangers leiden? Dat zou volgens The New York Times kunnen komen doordat in de VS mensen met lage inkomens steeds vaker wonen in buitenwijken zonder goede voetgangersvoorzieningen. Zij hebben lang niet altijd een auto en bij afwezigheid van goed openbaar vervoer moeten zij zich dan lopend verplaatsen. In Europa zijn woonomgevingen meestal voetgangersvriendelijker. Het artikel wijst op nog een opmerkelijk verschil tussen Europa en de VS: handgeschakeld versus automaat. In de VS is nog geen 2 procent van de nieuw verkochte auto’s handgeschakeld. Ter vergelijking: in Nederland was 35 procent van de nieuwe auto’s in 2022 handgeschakeld en was 65 procent van het totale personenwagenpark dat. En wanneer je je rechterhand op een versnellingspook hebt, kun je daar geen smartphone mee vasthouden. De versnellingspook als antismartphonebeveiliging. Toen ik naar Zweden verhuisde, kreeg ik van vrienden als afscheidscadeau een kettingzaag. Omdat ik de aanwezigheid van mijn vingers en benen best waardeer, besloot ik tot een cursus. Van tevoren was ik behoorlijk bang voor het apparaat, maar tijdens de cursus kwam ik erachter dat er een paar slimme beveiligingen op zitten. Zoals een beugel die, wanneer de zaag een zwiep krijgt van de draaiende ketting, tegen je onderarm komt en de zaag uitschakelt. En omdat de gas- en dodemansknop achterop zitten, moet je je andere hand op de grijpbeugel hebben om de zaag op te kunnen tillen. En kom je dus niet met je hand bij de ketting. Zo’n soort beveiliging hebben veel Europese auto’s dus – onbedoeld – in de vorm van een versnellingspook. Alleen zal die dodemansknop gaan verdwijnen. Ook in Europa krijgt de automaat een steeds groter marktaandeel. Maar vooral: elektrische auto’s hebben helemaal geen versnelling. Daarin heb je per definitie je rechterhand vrij. Dus het is voor de voetgangersveiligheid te hopen dat de ontwikkeling van automatische botspreventie enigszins gelijke tred houdt met de opmars van de elektrische auto. Maar wat dus vooral ook van belang lijkt te zijn, zo laat The New York Times zien, is inzetten op een openbare ruimte die niet puur is gebouwd voor auto’s. Dat is eerlijker, veiliger en daarnaast ook nog een stuk prettiger en gezonder.</p>]]></description>
      <guid>https://www.volkskrant.nl/wetenschap/als-je-hand-de-versnellingspook-bedient-kan-er-geen-mobieltje-in-zitten~b1e984e5/</guid>
      <pubDate>Fri, 12 Jan 2024 00:00:00 +00:00</pubDate>
    </item>
    <item>
      <title><![CDATA[Met alles wat je erbij neemt, raak je ook iets kwijt: ruimte]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Met deze week: lekker leeg. ‘Jasper, wat wil je voor Kerst?’ Ik heb geen idee. In de categorie ‘leuke dingen onder de 50 euro’ heb ik wel zo’n beetje wat ik nodig heb. Ja, een goeie blikopener, die hebben we niet. Wel een heel beroerde. Maar om nou een blikopener voor Kerst te vragen is ook weer zowat. Rond mijn studententijd kon je me nog enorm blij maken met ‘spulletjes’. Ging ik naar een conferentie en zat er in de goodiebag een gesponsorde drinkfles of oprolbare internetkabel met het logo van de organisatie: helemaal in mijn nopjes. Tegenwoordig begin ik al te kreunen als ik de werkstudent met de goodiebags zie staan. Meer meuk om een plek voor te zoeken. Van de zomer ging het over plannen voor onze tuin. Een pizza-oven, opperde iemand. Ik voelde fysieke weerstand opkomen. We hebben een fijne, ruime, open, natuurlijke tuin. Die wordt echt niet beter van een paar blokken gezellig beton waar je hoogstens twee keer per jaar een pizza in bakt. Of van een designkruikenensemble. Of een pergola. En loungestoelen. Je moet niet vergeten dat, met alles wat je erbij neemt, je ook iets kwijtraakt: ruimte. En ik ben kennelijk aanbeland op dat punt in mijn leven dat ruimte meer waard begint te worden dan meer spullen. Dat nóg een leuke koffiemok net die koffiemok te veel is waardoor je keukenkastje niet meer dicht kan. Dat ik zoveel ongelezen boeken heb dat ze geen leuk vooruitzicht zijn, maar een verplichting. Het zit vast in het bloed, wij Nederlanders zijn nu eenmaal gewend om schaarse ruimte zo efficiënt mogelijk te benutten. Ons hele land is volgetetrist met efficiënte woonwijken, efficiënte stadscentra, efficiënte bedrijventerreinen en efficiënte agro-industrie. Maar zo langzamerhand is het wel een beetje vol. Ik stond bij Hoek van Holland op het strand en zag dat daar de bebouwing nu zelfs het strand op kruipt in de vorm van ‘luxe strandvilla’s’. Prachtig ontworpen, en je zit daar vast heerlijk met je midweekarrangement, maar ze hadden er ook niet kunnen staan. Het strand en de duinen hadden daar ook nog gewoon strand en duinen kunnen zijn. In plaats van dat we steeds weer denken ‘wat kunnen we ontwerpen dat hier leuk past’ moeten we vaker zeggen: ‘Hier ga ik niks ontwerpen.’ In plaats van ontwerpen moeten we vaker ont-ontwerpen. Of ‘werpen’, als je denkt dat die twee keer ‘ont’ tegen elkaar wegvallen (en je in de geest van deze column wilt handelen). Leeg laten wat mooi leeg is. En als het te vol is dus niet een opbergmeubel halen bij Ikea, niet weer wat erbij, maar kijken wat eraf kan. Lang leve de ruimte. PS Ik heb toch maar een blikopener gevraagd. Oude gaat weg. In elk geval niet iets erbij, dat is al winst.</p>]]></description>
      <guid>https://www.volkskrant.nl/wetenschap/met-alles-wat-je-erbij-neemt-raak-je-ook-iets-kwijt-ruimte~b090f83c/</guid>
      <pubDate>Fri, 22 Dec 2023 00:00:00 +00:00</pubDate>
    </item>
    <item>
      <title><![CDATA[Veiligheidsinstructies zijn meestal zo lang dat ze niet gelezen worden en dus onveilig zijn]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: veiligheidsinstructies. Wederom zit Philips in de problemen door een apparaat tegen slaapapneu. Eerder werd de eerste DreamStation teruggeroepen, toen bleek dat afgebrokkelde stukjes isolatieschuim in de beademingsbuis terecht kunnen komen. En recentelijk liet de Amerikaanse gezondheidsautoriteit FDA weten dat er meldingen zijn binnengekomen dat een nieuwe versie van het apparaat, de DreamStation 2, oververhit kan raken. Niet best voor het imago, maar ik wantrouw überhaupt elk apparaat waarvan de naam een geinige woordspeling is. Volgens Philips kunnen de apparaten gewoon blijven worden gebruikt, zolang de veiligheidsinstructies maar goed worden opgevolgd. Die veiligheidsinstructies heb ik er dus maar even bij gepakt. Negen (9!) pagina’s. En dan moet de eigenlijke gebruiksinstructie – een kloeke 53 pagina’s – nog beginnen. Het is ook niet heel duidelijke of enerverende bladzijdevulling. Sterker nog, als dat slaapapneu-apparaat mensen niet in slaap krijgt, dan de handleiding wel. Goed, we hebben het hier niet over een broodrooster – als het misgaat heb je geen verbrand sneetje casino, maar verbrande longen. Maar negen pagina’s aan veiligheidsinstructies is gewoon erg veel. Dat gaan mensen overslaan. Natuurlijk ook gewoon doordat het bij veiligheidsinstructies doorgaans vooral een stevig staaltje juridisch dichtzetten betreft. Je weet bij voorbaat al: dit lees ik niet voor mijn eigen veiligheid, maar voor de juridische veiligheid van het bedrijf. Werkelijk alles wat er maar zóú kúnnen gebeuren staat erin. Waardoor het overdreven en irrelevant voelt en de motivatie afneemt om ze te lezen. En ook: datgene dat je wel net even moet weten, komt niet meer duidelijk naar voren, dat verzuipt tussen al het andere. Overigens, of het nu is door het juridisch dichttimmeren of door het feit dat dit apparaat alleen maar op recept verkrijgbaar is: uit de veiligheidsinstructies rijst ook wel het beeld op van een nogal gevoelig machientje. Het mag niet in de zon staan (want oververhitting), het water in het reservoir moet precies op niveau, alle snoeren altijd recht. Als de DreamStation een levensgezel zou zijn, zou-ie de kwalificatie ‘high maintenance’ krijgen. De beste manier om de juridische aansprakelijkheid in geval van problemen van je af te kunnen werpen is een flinke lijst veiligheidsinstructies en juridische disclaimers. De beste manier om problemen te voorkomen is een apparaat waarmee je zo min mogelijk fout kunt doen en waar dus minder veiligheidsinstructies bij hoeven. En dan voor het overige een korte maar duidelijke lijst veiligheidsinstructies en een heldere, beknopte handleiding. Waarbij je die veiligheidsinstructies misschien ook maar het best op het apparaat zelf kan aanbrengen, op de onderdelen waar de waarschuwingen betrekking op hebben. Als. Als gebruikers de instructies opvolgen is het apparaat veilig. Maar de vraag is dus: doen ze dat? En ligt dat aan de gebruikers of aan de instructies en het ontwerp?</p>]]></description>
      <guid>https://www.volkskrant.nl/wetenschap/veiligheidsinstructies-zijn-meestal-zo-lang-dat-ze-niet-gelezen-worden-en-dus-onveilig-zijn~b4576adb/</guid>
      <pubDate>Fri, 15 Dec 2023 00:00:00 +00:00</pubDate>
    </item>
    <item>
      <title><![CDATA[Tijd voor een klimaatconferentie waar deelnemers de urgentie echt voelen: we beginnen met 30 graden in de zaal]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: de COP-klimaatconferentie. De jaarlijkse klimaattoppen zijn verworden tot een soort reizend klimaatcrisisfestival: 70 duizend deelnemers, duizenden lobbyisten, standjes van bedrijven die duurzame uitvindingen verkopen en landen die in paviljoens laten zien hoeveel ze wel niet doen tegen het klimaatprobleem. Dat moet maar eens afgelopen zijn. Een van de problemen van het klimaatprobleem is dat we het nu nog niet zien en voelen. En dus geven we – en zo ook een deel van de deelnemers – vaak nog prioriteit aan comfort, economie en gemak boven duurzaamheid. Tijd om dat gevoel van urgentie wat naar voren te halen, tijd voor een nieuwe opzet van de klimaatconferentie. Allereerst komt elk land maar met maximaal drie personen. Wil je meer invloed, stuur maar een hoger persoon, tot aan je premier of president toe. En geen kekke ‘side events’ meer. Geen consultants, geen nieuwe technologieën, geen pitches om het klimaatprobleem weg te designthinken. Waar op dit moment de conferentie plaatsvindt in stijlvolle zalen en de deelnemers verblijven in aangename hotels, kiezen we volgend jaar als vergaderruimte een kale betonnen hal met klapstoelen en tl-balken. Het moet vooral niet te comfortabel worden. Daarom passen we ook de airconditioning aan. We laten de conferentie beginnen op een goede 30 graden Celsius. Te warm om echt prettig te zijn, maar nog te doen. En dat schroeven we dan 1 graad per dag op, tot aan 42 graden aan het eind van de conferentie. In de tweede week begint er ook langzaam water de zaal in te lopen, steeds harder. We zullen het niet boven het hoofd van de deelnemers laten komen, maar mogelijk zou het ze aan de lippen kunnen komen te staan. Blijven mensen dan? Jazeker, want de deuren gaan op slot. Iedereen blijft de volle twaalf dagen in die ene vergaderzaal A(arde). De enige manier voor de deelnemers om de zaal leefbaar te houden is klimaatafspraken maken, want bij elke concrete deal wordt de verhoging van de temperatuur en het binnensijpelende water afgeremd. In de allereerste Star Wars-film zit een scène waarin vier hoofdpersonen (en één hoofdrobot) in een intergalactische vuilpers terechtkomen. Zodra die zich in beweging zet, verstomt het onderlinge gekibbel en versnelt de communicatie en besluitvorming aanzienlijk. En ik weet, op de klimaatconferenties zijn genoeg deelnemers aanwezig die de urgentie al voelen, maar laat deze COP-klimaatconferentie nieuwe stijl degenen die de urgentie nog níét zo voelen dan een klein zetje geven. Willen alle landen wel deelnemen aan zo’n conferentie? De landen die echt resultaten willen wel, andere mogelijk niet. Daarom onthullen we van tevoren niks over de nieuwe opzet, maar wordt de conferentie wel aangekondigd als de meest effectieve, duurzame en doortastende ooit. Die wil niemand missen. Maar hou het dus nog even stil.</p>]]></description>
      <guid>https://www.volkskrant.nl/wetenschap/tijd-voor-een-klimaatconferentie-waar-deelnemers-de-urgentie-echt-voelen-we-beginnen-met-30-graden-in-de-zaal~b9940ae8/</guid>
      <pubDate>Fri, 8 Dec 2023 00:00:00 +00:00</pubDate>
    </item>
  </channel>
</rss>
