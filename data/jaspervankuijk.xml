<?xml version="1.0" encoding="utf-8"?>
<rss version="2.0">
  <channel>
    <title><![CDATA[Jasper van Kuijk]]></title>
    <link>https://www.volkskrant.nl/auteur/jasper-van-kuijk</link>
    <description><![CDATA[Jasper van Kuijk]]></description>
    <item>
      <title><![CDATA[Elektrisch rijden over langere afstanden wordt minder stressvol, met dank aan de EU]]></title>
      <description><![CDATA[<p>Met een elektrische auto op vakantie gaan begint steeds minder te lijken op een zenuwslopende laadpaalpuzzeltocht en steeds meer op, nou ja, vakantie. Afgelopen herfstvakantie reden we vanuit Zweden naar Nederland en terug, en iedere keer dat we dat doen, zijn er nieuwe verbeteringen. Vooral in Duitsland hadden ze vroeger de neiging om bij laadstops maar één paal te plaatsen, met twee stekkers: eentje die niet paste op onze auto en de andere die stuk was. En als die niet stuk was, dan was hij wel bezet. Zelfs als je een app gebruikte om te zien of er een laadplek vrij was, kon die bij aankomst alsnog bezet zijn. Inmiddels zijn er steeds meer laadstops met een groot aantal – zeg vijftien – snellaadplaatsen, waardoor er vrijwel altijd een plek vrij is of snel vrijkomt. Vrijwel al die laders hebben tegenwoordig dezelfde stekker, de CCS2-connector (Combined Charging System Type 2). Op de heenweg konden we zelfs laden op de veerboot. Ideaal: je komt aan met een lege batterij, koppelt aan en rijdt uitgeslapen en volgeladen weer van de boot. Dit in plaats van dat we, zoals eerder, vlak voor of snel na de overtocht moesten gaan laden. Deze keer kwam ik ook voor het eerst snelladers tegen waarop je gewoon met je bankpas (of op je telefoon) kon betalen. Voorheen stond je nog geregeld bij een laadpaal wéér een nieuwe app te downloaden of je via een QR-code aan te melden, omdat een van je vier (4!) laadkaarten net bij die paal niet werkte. We zouden het redelijk absurd vinden als je bij tankstations alleen maar met een kaart van die specifieke brandstofleverancier zou kunnen betalen, maar bij elektrisch laden was dat lange tijd de norm. Kortere afstanden tussen laadstations, universele stekkers, meer laadpunten, via een app kunnen zien welke laders beschikbaar zijn en gewoon betalen met je bankpas. Langzaam verdwijnen de barrières die elektrisch rijden over langere afstanden lastig en stressvol maakten. Zoals dat gaat bij de introductie van innovaties: er moeten technologieën worden ontwikkeld, standaarden bepaald, afspraken gemaakt en verdienmodellen uitgewerkt. En regelgeving. Dat ik nu elektrisch kan laden met mijn bankpas, is te danken aan de recente AFIR-regelgeving (Alternative Fuels Infrastructure Regulation) van de EU, die laadplekaanbieders verplichtte om dit mogelijk te maken. Net zoals EU-wetgeving het verplicht stelde om online te delen of er een laadplek vrij is en wat het laadtarief is. Die CCS2-stekker? Ook een EU-standaard. Om nieuwe producten en technologieën goed te laten functioneren is vaak een heel ecosysteem nodig, met veel betrokken partijen. Dat geeft natuurlijk frictie, maar zoals de EU laat zien bij elektrisch laden, kunnen overheden een grote rol spelen bij het oplossen daarvan.</p>]]></description>
      <guid>https://www.volkskrant.nl/wetenschap/elektrisch-rijden-over-langere-afstanden-wordt-minder-stressvol-met-dank-aan-de-eu~b5eb07df/</guid>
      <pubDate>Fri, 22 Nov 2024 00:00:00 +0100</pubDate>
    </item>
    <item>
      <title><![CDATA[Kunnen de Amerikanen onze Joint Strike Fighters op afstand uitzetten?]]></title>
      <description><![CDATA[<p>Kunnen militaire wapens op afstand worden uitgezet door de landen die ze leverden? Het is een gedachte die met de recente uitslag van de Amerikaanse verkiezingen weer bij me opdook. Stel, er ontvouwt zich een geopolitiek nachtmerriescenario, waarin Europese JSF’s in handen vallen van een tegenstander van de VS, of de EU zelfs tegenover de VS komen te staan. Kunnen de Amerikanen dan een signaal sturen waarmee deze jachtvliegtuigen veranderen in roerloze brokken metaal? Nee, ik schrijf deze column niet met een aluminium hoedje op, zo wild is de gedachte niet. Jonathan Zittrain, hoogleraar internationaal recht aan Harvard, hield in het wetenschapsmagazine Scientific American al eens een pleidooi voor ‘kill switches’ in militaire wapens. En de Fransen zouden in wapens die ze produceerden chips hebben laten bouwen die uit te schakelen zijn, zo zei een Amerikaanse defensiefabrikant tegen het elektrotechnische vaktijdschrift IEEE Spectrum. Die behoefte komt ergens vandaan. Wapens kunnen in verkeerde handen vallen en de geopolitieke realiteit veranderen. De Stinger-luchtdoelraketten die de Amerikanen ooit leverden aan Afghaanse rebellen die vochten tegen de Russen,  doken later op bij Sri Lankaanse rebellen, aldus The Economist. Rusland zag zich aan het begin van de grootschalige invasie van Oekraïne door de Oekraïners bestookt met wapens van Sovjet-makelij. Of neem Turkije, lang hard op weg om deel te worden van de EU en toen toch niet. Een Navo-lid, maar wel een die zowel met de VS als met Rusland relaties onderhoudt en van beide partijen wapens afneemt. Nu worden er bij wapenleveranties altijd afspraken gemaakt. Zo moesten Nederland en Denemarken toestemming van de VS krijgen om hun F-16’s aan Oekraïne door te verkopen. Dergelijke afspraken kunnen zelfs worden verankerd in de wapensystemen: dat die alleen blijven functioneren als er periodiek een code wordt ingevoerd, het wapen online checkt of het mag worden gebruikt of dat het alleen in bepaalde gebieden kan worden gebruikt. Maar dit is dus wat je van tevoren afspreekt en zoals gezegd is het wereldtoneel nogal fluïde. Vandaar dus de gedachtenoefening: zou ik een verborgen uitknop inbouwen in wapens die ik lever? Ja, is mijn antwoord. Omdat je niet kunt voorspellen waar door jou geproduceerde wapens terechtkomen en je ze in het uiterste geval onschadelijk wilt kunnen maken. En omdat deze uitknoppen tegenwoordig zo diep in software of zelfs computerchips te verwerken zijn dat ze vrijwel niet te ontdekken zijn. Het belangrijkste argument tégen is het risico dat buitenlandse hackers de uitknoppen ontdekken of dat spionnen zich toegang verschaffen tot de kennis van degenen die er weet van hebben. Dan wordt de oplossing je grootste probleem. Of militaire wapens kill switches hebben, zal pas duidelijk worden als het leverende land echt geen enkele andere mogelijkheid meer ziet. Zet ze te vroeg in en niemand zal meer wapens bij je willen kopen. Dus we zullen het waarschijnlijk – hopelijk – nooit weten.</p>]]></description>
      <guid>https://www.volkskrant.nl/wetenschap/kunnen-de-amerikanen-onze-joint-strike-fighters-op-afstand-uitzetten~b777bf71/</guid>
      <pubDate>Fri, 15 Nov 2024 00:00:00 +0100</pubDate>
    </item>
    <item>
      <title><![CDATA[Het Magister-probleem: (wanneer) mogen ouders de cijfers van hun kinderen bekijken?]]></title>
      <description><![CDATA[<p>Schoolcijfers worden op middelbare scholen allang niet meer bekendgemaakt in de les, maar via digitale platforms als Magister. Ook ouders kunnen daarin kijken en dat leidt tot stress bij leerlingen, volgens een enquête die het Jordan Montessori Lyceum in Zeist hield onder vijfhonderd leerlingen. Daarom gaat die school bij wijze van proef de komende twee maanden de toegang van ouders tot de cijfers stopzetten. Magister is een goed voorbeeld van hoe met digitalisering niet alleen het medium verandert, maar het hele gebruik. Het is niet alleen dat het cijfer nu in een app staat in plaats van op papier, er zijn ook allerlei andere gevolgen. Gooi als docent op vrijdagmiddag nog snel een nagekeken proefwerk in Magister en je kunt het weekend verpesten voor leerlingen met een slecht cijfer. Vroeger wist je als leerling wanneer je een cijfer zou kunnen krijgen – in de les van de betreffende docent – maar via de digitale weg kunnen cijfers op elk moment tot je komen. Of tot je ouders dus. Op de school in Zeist zeiden leerlingen een appje te krijgen van hun ouders: hé, dat en dat cijfer staat online. Dat geeft stress. Ik vraag een vriend, die docent is op een middelbare school, hoe zij het aanpakken. ‘We hebben in elk geval afgesproken om geen cijfers te versturen in vakanties.’ ‘En feedback geven, hoe gaat dat?’, vraag ik. Als je het cijfer op het ene moment verstuurt en pas in de klas de correcties bespreekt, komt die feedback dan nog wel door? Hij vertelt: ‘Ik stuur sinds een tijdje de feedback digitaal mee. Leerlingen schrijven hun antwoorden in vakjes op voorbedrukte antwoordvellen, die scannen we in en dan kan ik per los antwoord geschreven feedback geven, tegelijk met hun cijfer.’ Op een bepaalde manier vindt hij de cijfers digitaal uitdelen beter, want bij uitdelen op papier waren leerlingen vooral bezig met elkaars cijfers. Digitaliseren biedt dus nieuwe mogelijkheden, maar roept ook nieuwe vragen op. Vroeger kwamen cijfers via de leerlingen bij hun ouders. Daarmee waren de leerlingen als vanzelf ‘eigenaar’ van hun cijfers. Toen cijfers digitaal gingen, had eigenlijk een discussie moeten worden gevoerd: van wie zijn de cijfers? Als je leerlingen meer controle over hun cijfers wilt geven, kun je ervoor kiezen ouders pas toegang te geven wanneer leerlingen een cijfer zelf hebben gezien. Een andere optie is om ouders niet ‘live’ mee te laten kijken, maar de cijfers te delen per maand, zoals een iets frequenter tussenrapport. Digitaliseren is veel meer dan overschakelen van papier naar app. Meestal gaat het om een heel nieuwe manier van werken, met praktische en sociale gevolgen. En daar moet je goed voor ontwerpen.</p>]]></description>
      <guid>https://www.volkskrant.nl/wetenschap/het-magister-probleem-wanneer-mogen-ouders-de-cijfers-van-hun-kinderen-bekijken~b672e1f19/</guid>
      <pubDate>Fri, 8 Nov 2024 00:00:00 +0100</pubDate>
    </item>
    <item>
      <title><![CDATA[In een restaurant laten bestellen via een tablet heeft niets met gastvrijheid te maken]]></title>
      <description><![CDATA[<p>Als je met een gezelschap van zestien mensen wilt bestellen in een restaurant, is dat best wel gedoe. Als dat moet via een tablet, wordt het ronduit irritant en ongezellig. Familiebijeenkomst, kinderen, kleinkinderen. Dat was het gezelschap. En in plaats van menukaarten kregen we twee tablets met een digitaal menu. Daarvan was er eentje om de bestelling op te plaatsen, op de andere kon een deel van ons gezelschap alvast kijken wat ze wilden hebben en hun voorkeuren invoeren. Waarna dat weer kon worden ingevoerd op de tablet waarmee we echt gingen bestellen. ‘O ja, wel belangrijk dat u niet tegelijk voorgerechten, hoofdgerechten en dessert bestelt, want alles wat u tegelijk bestelt komt in één keer’, aldus de serveerster. Uiteindelijk zijn we veertig minuten bezig geweest om de bestelling bij elkaar te harken en in te voeren. Veertig minuten waarin een groot gedeelte van de tafel niet met elkaar bezig was, maar met een apparaat. Bij papieren menukaarten kan iedereen aan tafel tegelijk kijken wat ze willen hebben, hier moest iedereen om beurten op de tablet. En die gaf niet de allerduidelijkste feedback: bij het bestellen van een extra portie friet verscheen daarna een pop-up met: ‘Andere mensen bestelden ook ‘groene groenten’ en ‘een portie friet’’. Dat laatste meende ik toch echt net te hebben besteld, maar nu werd ik onzeker, want naast deze poging om meer te verkopen had ik geen bevestiging van het bestelde frietje gehad. Kijken in onze  ‘winkelwagen’ hielp niet, want was dit nu mijn friet, of had iemand anders die al besteld? Wel zo belangrijk, want als je de verkeerde bestelling krijgt, ligt dat niet aan het serverend personeel, maar aan jou. (Spoiler: uiteindelijk hadden we vier flesjes chocomelk in plaats van twee staan.) En op een tablet kun je natuurlijk mooi foto’s van het eten zetten. Alleen is het fotograferen van eten best wel een kunst. Ik zal de details in het midden laten, maar ik denk eerlijk gezegd dat bijvoorbeeld de ‘zeebaars met cannelloni, op bedje van groene groenten’ aanzienlijk wervender was geweest zonder de gebruikte foto. Al met al veel gezanik en drie kwartier van een avond die je niet meer terugkrijgt. Als ik op een scherm door foto’s wil gaan met onduidelijk eten, kan ik ook thuis op de bank eten bestellen. Het restaurant liet ons het werk doen wat normaal gesproken door personeel wordt gedaan. Alle begrip dat het tegenwoordig lastig is om horecapersoneel te vinden, maar met gastvrijheid heeft dit helemaal niets meer te maken. Nu zelf bestellen, en bij de volgende golf aan personeelstekort sta je in de keuken zelf je eten klaar te maken en de afwas te doen. Voelen we ons helemáál thuis.</p>]]></description>
      <guid>https://www.volkskrant.nl/wetenschap/in-een-restaurant-laten-bestellen-via-een-tablet-heeft-niets-met-gastvrijheid-te-maken~bc3b8059/</guid>
      <pubDate>Fri, 1 Nov 2024 00:00:00 +0100</pubDate>
    </item>
    <item>
      <title><![CDATA[In een aanbesteding wordt vaak een luchtkasteel geëist. Dat kan beter]]></title>
      <description><![CDATA[<p>In Zweden demonstreert Trafikverket, ’s lands versie van ProRail, hoe je een aanbesteding niet moet doen. Aan de ene kant zeggen dat je nachttreinreizigers een betere klantervaring wilt bieden, aan de andere kant eisen stellen waardoor de bedden korter worden en de isolatie niet meer afdoende hoeft te zijn tot de in Noordse landen gebruikelijke minus 40 graden Celsius, maar tot min 25. Kleinere en slechter geïsoleerde treinen, in een land dat bekendstaat om lange mensen en kou – strak plan. Een complicerende eis was dat de wagons niet alleen ingezet moeten kunnen worden tussen Stockholm en Noord-Zweden, maar in heel Europa, en eventueel ook aan landen daar doorverkocht kunnen worden. Dus moesten de Zweedse wagons smaller zijn dan gebruikelijk, vanwege krappere tunnels en dergelijke in de rest van Europa. En smallere wagons betekenen kortere bedden en dunnere isolatie. Het is een bekend patroon bij klassieke aanbestedingen, waarbij in vuistdikke documenten wordt geprobeerd te vangen wat je wilt hebben. Elke eis op zichzelf is te rechtvaardigen, maar het pakket als geheel wordt onrealistisch. Stel, een gezin wil verhuizen en inventariseert de wensen voor het nieuwe huis: ruim, met authentieke details maar ook comfortabel en met een slaapkamer voor ieder gezinslid, in het centrum van de stad, aan het water, met een grote tuin én dicht bij het strand én het bos, alsook op fietsafstand van het werk van beide ouders. O ja, en onder de drie ton. Succes met zoeken. Dus wat doe je dan: je gaat kijken welke eisen je misschien moet bijstellen. Compromissen sluiten. Je kunt niet alles hebben. Doordat bij traditionele aanbestedingen de eisen pas laat op elkaar botsen – tegen de tijd dat je leveranciers gaat zoeken – ontdek je te laat of je eisenpakket haalbaar en wenselijk is. Zoals bij de Zweedse nachttreinwagons. Bij het huiszoekende gezin komt dat botsen en bijstellen van de eisen zodra je op Funda gaat kijken en merkt dat er geen enkel huis is dat aan al je eisen voldoet. Een manier om eerder te toetsen hoe haalbaar je eisenpakket is, is door eerder te gaan ontwerpen. Daarom word ik enthousiast van het ontwerp voor een slimme energiemeter dat Netbeheer Nederland heeft laten maken. Deze vereniging van gas- en elektriciteitsbeheerders wilde de eisen voor een nieuwe generatie slimme meters opstellen. Maar in plaats van alleen een eisendocument produceerde ze ook een zogenoemd referentieontwerp. Dat is niet bedoeld om in productie te nemen, maar om aan netbeheerders en hun leveranciers te laten zien dat het om een zinnig en haalbaar eisenpakket gaat. In Zweden heeft de kritiek op de aanbesteding van de nachttreinwagons geleid tot bijstelling van het eisenpakket, maar ook tot een flinke vertraging van de aanbesteding. De volgende keer zouden ze een ontwerpende aanbesteding kunnen proberen.</p>]]></description>
      <guid>https://www.volkskrant.nl/wetenschap/in-een-aanbesteding-wordt-vaak-een-luchtkasteel-geeist-dat-kan-beter~bbb8af5d/</guid>
      <pubDate>Fri, 25 Oct 2024 00:00:00 +0200</pubDate>
    </item>
    <item>
      <title><![CDATA[Eerlijk duurt het langst, zeker voor bedrijven die ernstige fouten ontdekken in hun producten]]></title>
      <description><![CDATA[<p>Toen er bij Philips-dochter Respironics signalen binnenkwamen dat het schuim in hun apneu-apparaten kon afbrokkelen en de gezondheid van gebruikers kon bedreigen, schoot het bedrijf gelijk in de actie. Het voerde interne discussies, bestelde onderzoeken waar het selectief in shopte en werkte de interne kwaliteitsbewaker ernstig tegen, zo blijkt uit een reconstructie van NRC. Het hield de klachten zelfs achter voor de Amerikaanse medische toezichthouder FDA. Bakfietsfabrikant Babboe hield jarenlang stil dat het te maken heeft met spontaan doormidden brekende frames. De directie wist ervan, maar begon geen terugroepactie en instrueerde de klantenservice om het probleem stil te houden voor klanten. Het probleem voor de Philipsen en de Babboes van deze wereld is dat ze denken in slechts twee opties: houden we het stil of brengen we het naar buiten? En dan is ‘we houden het stil’ natuurlijk oneindig veel aantrekkelijker. Ze vergeten dat er een derde optie is. Namelijk: ‘We proberen het stil te houden, maar het komt alsnog naar buiten.’ Dan zijn de rapen echt gaar, want dan raak je alle vertrouwen van klanten kwijt en grijpen toezichthouders hard in. Optie drie overkwam zowel Philips als Babboe. Philips moest uiteindelijk 15,5 miljoen apparaten terugroepen en vervangen omdat ze mogelijk kankerverwekkend purschuim bevatten en mag van de FDA geen apneuapparaten meer verkopen in de VS. Babboe kreeg een handelsverbod opgelegd en mag geen bakfietsen meer verkopen tot het aan de Voedsel- en Waren Autoriteit (NVWA) kan bewijzen dat hun producten nu wel veilig zijn. Een voorbeeld van een bedrijf dat wel ingreep is GMG, het bedrijf van de Yepp-kinderfietsstoeltjes. In zijn boek Dossier Yepp beschrijft directeur Michel Krechting hoe bij de eerste serie die het bedrijf produceerde de stoeltjes van het koppelstuk los konden komen en van de fiets vallen. Met kind en al. Door te veel speling kwam een veiligheidspal niet hoog genoeg door het daarvoor bestemde gat, waardoor het stoeltje los kon schieten. Krechting en Yepp staakten na één enkele melding van een incident de verkoop, lichtten de NVWA in en zetten advertenties in kranten. En dat terwijl het bedrijf net actief was en krappe reserves had omdat het net was begonnen met (dure) productie. Het bedrijf behield het vertrouwen van klanten en dealers, en veroverde uiteindelijk in korte tijd een groot deel van de Nederlandse markt. Eerlijk duurt het langst. Of: ‘Het leveren van kwaliteit kost geld, het niet leveren van kwaliteit kost kapitalen’, aldus de toenmalige directeur en oprichter van Babboe in 2014. Hij had en heeft helemaal gelijk.</p>]]></description>
      <guid>https://www.volkskrant.nl/wetenschap/eerlijk-duurt-het-langst-zeker-voor-bedrijven-die-ernstige-fouten-ontdekken-in-hun-producten~be8b1c09/</guid>
      <pubDate>Fri, 18 Oct 2024 00:00:00 +0200</pubDate>
    </item>
    <item>
      <title><![CDATA[Laten we eerlijk zijn: als je aan een machine moet bewijzen dat je mens bent, hebben de machines gewonnen]]></title>
      <description><![CDATA[<p>Ik wil inloggen en moet eerst via een zogenoemde captcha aangeven in welk van de vakjes of op welk van de fotootjes een motorfiets te zien is. En gelijk slaat de ‘Wat willen ze van me?’-captchastress toe. Captcha staat voor Completely Automated Public Turing test to tell Computers and Humans Apart. De visuele inlogpuzzels zijn bedoeld om te voorkomen dat bots sociale media vullen met onzin, spam versturen of de inhoud van websites kopiëren. Daarom leggen captcha’s taken voor waar mensen goed in zijn, maar machines niet. Maar, zo dacht Google, dan kunnen we captcha’s dus ook gebruiken om machines te trainen in taken waar ze niet goed in zijn. Daarom lieten eerdere captcha’s ons stukken tekst beoordelen uit door Google ingescande boeken, die waar de algoritmen niet uit kwamen. Later werden dat foto’s uit Google Streetview met objecten waar computers zich in verslikten. Wat om de een of andere reden vaak fietsen, motorfietsen, trappen en brandkranen zijn. Met de menselijke feedback op deze foto’s kan Google het automatisch doorzoeken van foto’s verbeteren, maar ook de beeldherkenning van zelfrijdende auto’s. Sinds ik weet dat ik met het invullen van een captcha lesgeef aan een algoritme, denk ik te ver door. Ik vraag me niet langer af op welke foto een motorfiets staat of waar de motorfiets stopt, ik vraag me af welk antwoord ik moet geven om het algoritme te leren hoe een motorfiets eruitziet. Want de mens die een motorfiets berijdt, hoort die bij de motorfiets? Nee, eigenlijk niet, maar op de weg zie je nooit een motorfiets zonder berijder. Dus als ik wil dat de zelfrijdende autootjes van Google-zusterbedrijf Waymo straks geen motorfietsers overhoop rijden, dan moet de berijder erbij. En de schaduw van de motorfiets, hoort die bij de motorfiets? Je ziet niet vaak een motorfiets zonder schaduw. Wat de onduidelijkheid van de opdracht nog verergert, is dat je nooit duidelijkheid krijgt of het antwoord goed was of niet. Soms word ik meteen binnengelaten, soms moet ik nog een extra puzzeltje maken, maar nooit hoor ik hoe ik het heb gedaan. Wordt ook lastig, want het algoritme weet het antwoord niet. Het idee is nou juist dat het uit alle verzamelde antwoorden een conclusie trekt. Inmiddels zijn computerwetenschappers erin geslaagd een algoritme te ontwikkelen dat beter is dan mensen in het herkennen van captcha’s en eentje die in honderd procent van de gevallen als mens wordt geïdentificeerd. We hebben met al ons geklik de machines zo goed lesgegeven dat die zich beter als mens kunnen voordoen dan wij.­­­ Maar laten we eerlijk zijn: de machines hadden natuurlijk al gewonnen vanaf het moment dat wij als mensen aan machines moesten gaan bewijzen dat we mens zijn.</p>]]></description>
      <guid>https://www.volkskrant.nl/wetenschap/laten-we-eerlijk-zijn-als-je-aan-een-machine-moet-bewijzen-dat-je-mens-bent-hebben-de-machines-gewonnen~b6736c91/</guid>
      <pubDate>Fri, 11 Oct 2024 00:00:00 +0200</pubDate>
    </item>
    <item>
      <title><![CDATA[Klanten klagen bij Lego: waag het niet de instructieboekjes alleen nog digitaal aan te bieden]]></title>
      <description><![CDATA[<p>Lego stuurde vorige week een enquête naar klanten met de vraag wat ze zouden vinden van het vervangen van fysieke instructieboekjes door digitale bouwinstructies. Dat leverde een vrij duidelijk antwoord op. Horden Lego-fans deden hun beklag bij het bedrijf, dat zich genoodzaakt zag duidelijk te maken dat er – vooralsnog in ieder geval – géén concrete plannen zijn om te stoppen met de boekjes. Er valt best iets te zeggen voor digitale bouwinstructies: eindeloos veel ‘boekjes’ in één apparaat, ze kunnen niet kwijt of stuk raken en de instructies kunnen interactief worden gemaakt. En toch snap ik de reacties van de Lego-fans ook: digitale bouwinstructies botsen met dat hele fysieke aspect van legoën. Moet je daar dan weer een scherm aan toevoegen? Volgens de speelgoedfabrikant deden ze slechts onderzoek naar nieuwe opties om hun producten verder te verduurzamen. De afgelopen jaren nam Lego daarin al de nodige stappen, door onder andere de plastic zakjes waarin de blokjes worden geleverd te vervangen door papieren exemplaren en door bouwsteentjes van hergebruikt plastic te verkennen. Ik vraag me af in hoeverre stoppen met papieren boekjes zoden aan de dijk zet als het om duurzaamheid gaat. Papier is hernieuwbaar materiaal en inkt is in duurzame varianten verkrijgbaar. Bovendien, als je voor de bouwinstructies een tablet of telefoon nodig hebt, kan dat voor een gezin met een fanatiek bouwend kind net de druppel zijn om een extra tablet aan te schaffen. Weg duurzaamheidswinst. Het hoeft niet te gebeuren, maar dit soort waterbedeffecten zijn berucht als het gaat om duurzaamheid. Ik denk dat Lego digitale bouwinstructies ook interessant vindt uit kostenoverwegingen. Laat die boekjes weg, laat iedereen de boel downloaden en de sets kunnen weer wat goedkoper. Of je winst hoger. Het is een reflex die je ook ziet in de consumentenelektronica: laat gebruikers hun apparaat bedienen via een app en je kunt een heleboel dure knoppen weglaten. Net zoals de toenemende vervanging van fysieke knoppen in auto’s door touchscreens niet zozeer te maken heeft met innovatie of een betere interactie, als wel met het feit dat de productie simpelweg goedkoper is. Maar digitale interacties zijn ook platte interacties, letterlijk. Een scherm biedt niet de rijkere tactiele ervaring en feedback van fysieke knoppen, boekjes of bouwsteentjes. En in sommige gebruikssituaties is een aanraakscherm een ronduit slecht idee. Zo besloot de Amerikaanse marine om op hun torpedobootjagers de aanraakschermen weer te vervangen door fysieke gebruikersinterfaces na een aantal ongelukken door een te lastige bediening. Scherminteracties kunnen onder bepaalde omstandigheden een superieure gebruikservaring bieden en kunnen vast ook weleens een duurzamere optie zijn, maar in andere gevallen bieden ze vooral een voordeel voor de producent. En dan zou je het eigenlijk niet moeten willen. Zoals Lego dus inmiddels ook weet.</p>]]></description>
      <guid>https://www.volkskrant.nl/wetenschap/klanten-klagen-bij-lego-waag-het-niet-de-instructieboekjes-alleen-nog-digitaal-aan-te-bieden~bde83535/</guid>
      <pubDate>Fri, 4 Oct 2024 00:00:00 +0200</pubDate>
    </item>
    <item>
      <title><![CDATA[Thuiswerken lijkt op roken: je ontdekt de nadelen pas op de lange termijn]]></title>
      <description><![CDATA[<p>Steeds meer Amerikaanse bedrijven stoppen met werken op afstand. Vorig jaar riepen Google, Apple en Zoom hun werknemers al voor een aantal dagen terug naar kantoor. En afgelopen week ging bij Amazon, dat eerder werknemers drie dagen per week terugverwachtte, thuiswerken geheel het raam uit: werknemers moeten vijf dagen per week naar kantoor komen. In Nederland is deels thuiswerken inmiddels de norm. Sinds corona is ‘ja, maar ik heb een hond’ een argument om niet bij een vergadering te verschijnen. Met als gevolg dat je, ook als je niet bij defensie werkt, op veel kantoren buiten de dinsdag en donderdag een kanon kunt afschieten. In het begin van de pandemie was het enthousiasme voor thuiswerken nog groot, zowel bij werknemers (‘Scheelt forensen en betere concentratie!’) als bij werkgevers (‘Wow, alles draait gewoon door, we gaan heel veel kantoren afstoten!’). Maar langzaamaan beginnen de nadelen steeds zichtbaarder te worden. Vooral jongeren blijken toch graag op locatie werken, want zij hebben daar het meest bij te winnen, zo analyseerde het magazine Fortune op basis van enquêtes, interviews en arbeidsmarktdata. Een jongere collega, die toen corona uitbrak net aan haar promotieonderzoek was begonnen, zei: ‘Ik dacht dat ik het prima deed met dat thuiswerken, tot ik weer op de universiteit mocht komen en me realiseerde: nee, ik was helemaal niet oké.’ Logisch, want nog los van het sociale aspect leren jongere werknemers veel door de werkplekdynamiek om zich heen te zien en horen. We zijn sociale dieren. Als we onze collega’s minder fysiek zien, bouwen we minder een band met ze op. Het lijkt me geen toeval dat de quiet quitting-trend (geen ontslag nemen, maar het absolute minimum doen) juist de kop opstak tijdens corona. Voor oudere werknemers ligt dit anders. Die hebben – door het eerdere fysieke samenwerken met collega’s – al een netwerk, band en ervaring opgebouwd. Bovendien hebben oudere werknemers vaker een ingewikkeldere thuislogistiek dan jongere werknemers en dus meer te winnen bij thuiswerken. Maar naast het individuele aspect is er de samenwerking. Veel werkgevers die thuiswerken willen beperken geven aan dat ze zich zorgen maken om sociale cohesie en samenwerking. Dingen als teamgeest, connectie, ideeën opdoen. Dit stond allemaal een stuk minder op de voorgrond bij de doorbraak van het thuiswerken, aan het begin van de pandemie. Misschien is thuiswerken als roken, en blijkt dat de nadelen zich pas ontvouwen op de langere termijn. De voordelen van thuiswerken zijn in grotere mate individueel en voor oudere werknemers, de nadelen liggen bij jongere werknemers en het collectief. Dat impliceert dat je op locatie werken niet alleen doet voor jezelf, maar ook voor je collega’s. Is thuiswerken dan asociaal? Letterlijk: ja, want je ontmoet minder mensen en het contact is minder ‘diep’. En in figuurlijke zin? Als je het structureel lang en veel doet: ja, dat zou goed kunnen.</p>]]></description>
      <guid>https://www.volkskrant.nl/wetenschap/thuiswerken-lijkt-op-roken-je-ontdekt-de-nadelen-pas-op-de-lange-termijn~ba122414/</guid>
      <pubDate>Fri, 27 Sep 2024 00:00:00 +0200</pubDate>
    </item>
    <item>
      <title><![CDATA[Maatwerk voor 18 miljoen Nederlanders? Dan komt het hele overheidsapparaat tot stilstand]]></title>
      <description><![CDATA[<p>In onze politieke podcast De kamer van Klok haalde de hoofdredacteur een van zijn bestuurlijke stokpaardjes van stal. Dit naar aanleiding van het nieuws dat het UWV fouten had gemaakt bij de berekening van uitkeringen. Het pleidooi ging als volgt: ‘We hebben een te ingewikkelde bureaucratie opgetuigd, omdat we iedereen gelijk willen behandelen. Eigenlijk moet Nederland kiezen: óf generieke regelingen die voor iedereen hetzelfde zijn, zoals de AOW of kinderbijslag, óf je geeft ambtenaren de ruimte om zelf inschattingen te maken en te oordelen.’ In de ambtenarij betekent maatwerk dat je afwijkt van de standaardbeslisregels uit het beleid. Omdat een situatie net buiten de kaders valt of gewoonweg schrijnend of onrechtvaardig is. Een aantal grote overheidsdienstverleners heeft hiervoor ‘maatwerkplaatsen’ waar ambtenaren gevallen kunnen voorleggen waar ze ‘buikpijn van krijgen’. Dan wordt er met collega’s gekeken of er binnen de regels niet alsnog ruimte te vinden is, of dat het misschien nodig is om een beslissing te nemen buiten de beleidsmatige kaders. Dit soort maatwerk is nodig als burgers door een fout (van de overheid of zichzelf), systeemfouten, toeval of nalatigheid zijn komen klem te zitten. Maar het is ook complex, duurt lang en is duur. Als onze hoofdredacteur hierop doelt met maatwerk, dan moet ik helaas zeggen dat dat geen optie is. Als de Nederlandse overheid 18 miljoen burgers maatwerk moet bieden, komt binnen de kortste keren het hele overheidsapparaat tot stilstand. Welgeteld drie burgers krijgen dan maatwerk. Bovendien ligt het gevaar van willekeur op de loer: dat de overheid burgers ongelijk behandelt, wat in tegenspraak is met de principes van goed bestuur. Gelukkig zit er tussen generieke regelingen en maatwerk nog iets in: standaarddienstverlening waarbinnen wel tot op zekere hoogte rekening wordt gehouden met de persoonlijke omstandigheden van burgers. Standaarddienstverlening met een menselijke maat, zo noemt Maike Klip dat, die ik begeleid bij haar promotie op mensgerichte overheidsdienstverlening en die zelf bij overheidsdiensten werkt. Overigens zal die menselijke standaardoverheidsdienstverlening niet per se via mensen verlopen. Een gebruiksgericht ontworpen online overheidsdienst kan heel menselijk voelen. En aan de andere kant, als je persoonlijk contact hebt met een ambtenaar wil dat nog niet zeggen dat je maatwerk krijgt; die kan dan nog steeds een beslisboom volgen. Maar ontwerp die bulkoverheidsdienstverlening goed, en dan kan de overheid via standaardprocedures toch rekening houden met de persoonlijke omstandigheden van heel veel burgers. Het is dan ook zaak om de dienstverlening zo gebruiksvriendelijk mogelijk te maken, zodat zo veel mogelijk mensen er zelfstandig gebruik van kunnen maken. Dat geeft burgers autonomie en zorgt ervoor dat de overheid de capaciteit overhoudt om in de gevallen die daarom vragen echt maatwerk te kunnen leveren. De overheid hoeft niet kiezen tussen óf generieke regelingen óf maatwerk. Idealiter is het een combinatie van menselijke standaarddienstverlening waar dat kan, met (zo min mogelijk) maatwerk wanneer dat moet.</p>]]></description>
      <guid>https://www.volkskrant.nl/wetenschap/maatwerk-voor-18-miljoen-nederlanders-dan-komt-het-hele-overheidsapparaat-tot-stilstand~b3904270/</guid>
      <pubDate>Fri, 20 Sep 2024 00:00:00 +0200</pubDate>
    </item>
  </channel>
</rss>
