<?xml version="1.0" encoding="utf-16"?>
<rss version="2.0">
  <channel>
    <title><![CDATA[Jasper van Kuijk]]></title>
    <link>https://www.volkskrant.nl/auteur/jasper-van-kuijk</link>
    <description><![CDATA[Jasper van Kuijk]]></description>
    <item>
      <title><![CDATA[Heimrich Kanis leerde me (anders) kijken naar gebruik]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: voorspelbaar gebruik. Iemand die me anders leerde kijken is overleden. Heimrich Kanis was een van mijn begeleiders tijdens mijn promotie. En een van de docenten voor wie ik tijdens mijn studie best wel bang was. Ik had in een vak de opzet voor een gebruiksonderzoek aan hem voor moeten leggen en hij had er gehakt van gemaakt. We hadden allemaal onzintermen gebruikt, onze opzet deugde van geen kant. En juist die man ging me dus begeleiden bij het maken van een proefschrift. Maar juist daardoor kreeg ik de kans om meer te leren over wat hij me in dat vak duidelijk had willen maken. Dat je niet kunt spreken van het gebruik, of het gebruiksgemak van een product, omdat, zoals de antropoloog Lucy Suchman stelde, gebruik ‘gesitueerd’ is. Wat mensen doen of willen doen hangt af van de context waarin het gebeurt. Of het daglicht is of dat het schemert, of je geagiteerd bent of juist rustig. Gebruik is fundamenteel onvoorspelbaar en variabel, betoogde Heimrich. Hij liet in een onderzoek zien hoe alleen al de manieren waarop gebruikers een kuipje koffiemelk openmaken enorm variëren (elf manieren om het kuipje vast te houden, zes om het deksel eraf te trekken, etc.). Juist vanwege die onvoorspelbaarheid kun je verwachtingen over gebruik niet baseren op producteigenschappen of wat je aan eigenschappen aan mensen hebt gemeten. Je moet observeren, in het veld of aan een prototype. En daar kwam een ander stokpaardje van Heimrich om de hoek kijken. Hoe oninformatief kwantitatief onderzoek is voor ontwerpers. Om het ontwerp beter te maken heb je heel weinig aan kwantitatieve informatie, zoals dat de klanttevredenheid een zeven is, omdat je dan niet weet hoe het beter kan. Je hebt rijke informatie nodig, bijvoorbeeld met welke gebruiksstap gebruikers moeite hebben en waarom. Dit werd me allemaal steeds duidelijker tijdens de gesprekken met Heimrich. Zijn feedback was nog altijd direct, maar ik snapte nu ook waar zijn kritiek vandaan kwam. Uit een diepe betrokkenheid bij het vakgebied en de wetenschap. En bij zijn promovendi, ook bij mij. Hij las altijd alles. Als hij mijn teksten had gelezen, stikten ze van de aantekeningen. Hij nam gelukkig – ook vanwege de soms beperkte leesbaarheid – de tijd om ze samen door te nemen. Ik heb me weleens afgevraagd of hij, met zijn oog voor detail, onvoorspelbaarheid en beperkingen, wel helemaal wist wat hij aan moest met mij. Ik wilde onderzoeken hoe fabrikanten van consumentenelektronica omgingen met gebruiksgemak. Niks klein detail: het héle productontwikkelingsproces. Sterker nog: de hele productontwikkelingsorganisatie. Hij liet weten dat hij dat type onderzoek nog niet eerder begeleid had, maar er wel voor kon zorgen dat ik volgens de wetenschappelijke principes bleef werken. En dat ik dicht bij mijn data moest blijven. Je komt een paar van dat soort mensen tegen, die je blik veranderen. Heimrich Kanis was er een van. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/heimrich-kanis-leerde-me-anders-kijken-naar-gebruik~b75ffe9a/</guid>
      <pubDate>Fri, 7 Jul 2023 00:00:00 +00:00</pubDate>
    </item>
    <item>
      <title><![CDATA[Het ‘slimme’ ov-fietsslot laat reizigers halverwege hun fietstocht stranden]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: het elektronische ov-fietsslot (deel 2). Lezer Paul kreeg zijn ov-fiets met geen mogelijkheid meer van het nieuwe, elektronische ov-chipkaartslot. Ik schreef al eerder over dit slot, maar dit probleem, dat Paul aan mij mailde, had ik niet ge-/voorzien. Toen Paul de NS-helpdesk om hulp vroeg, zeiden ze daar dat de vorige huurder bij het terugzetten de fiets niet goed had afgesloten waarmee diens huur nog doorliep. En dat daarom de fiets die Paul mee had alleen van het slot gehaald kon worden met de ov-chipkaart van de vorige huurder. Achteraf was het dus misgegaan toen Paul in de onbemande fietsenstalling een fiets had meegenomen die niet op slot stond. Omdat hij om zich heen meerdere fietsen van het slot zag staan, besloot hij de fiets toch mee te nemen. Maar dat was dus een niet ‘uitgecheckte’ fiets. De NS-helpdesk raadde Paul aan of de fiets te laten staan of terug te slepen naar het station en daar weer in de fietsenstalling te zetten (wat met een half uur lopen iets te gortig was). Een week later stond de fiets nog steeds bij de vriend die Paul had bezocht voor de deur, hoewel de NS intussen fietsnummer en locatie wist. Overigens, volgens de NS-helpdesk zou de vorige huurder én de doorlopende huur én de ophaalkosten moeten betalen. Op de NS-community online is te lezen dat wat Paul meemaakte vaker voorkomt. Bij het oude systeem met fysieke sleutels namen reizigers ook wel per ongeluk de sleutel mee, maar dan stond er – pech voor de NS – een extra fiets op slot in de stalling, tot de reiziger de sleutel terugbracht of -stuurde. Niet de bedoeling, maar risico van het vak, voor de NS. Het nieuwe elektronische slot lokt een gebruiksprobleem uit waarvan de kosten worden afgewenteld op de reiziger. Zowel voor de vorige huurder, wiens huur doorloopt en die ophaalkosten moet betalen, als voor de huurder die ineens zonder fiets staat. Daar komt nog bij dat je met het oude systeem een per ongeluk meegenomen sleutel in je zak tegenkwam, je fout ontdekte en deze kon herstellen. Met het nieuwe elektronische slot gebeurt dat niet, terwijl de ‘uitcheckprocedure’ nu lastiger en kritischer is geworden en ook nog botst met de oude procedure. Vroeger zette je de fiets open terug, nu moet je hem juist op slot zetten. De NS experimenteert nu met audioboodschappen in fietsenstallingen om reizigers te manen hun fiets af te sluiten. Als dit soort geheugensteuntjes nodig zijn, is dat eigenlijk nooit een goed teken. Ik snap dat de NS wil dat ov-fietsen ook op niet-bemenste stations of ’s avonds, bij afwezigheid van personeel, mee te nemen zijn en dat ze af wil van de meegenomen fietssleutels. Maar dit slot, of eigenlijk de hele digitale in-/uitcheckprocedure, verdient een stevig herontwerp. En vooral zou de NS de gevolgen van hun eigen ontwerpfout niet moeten neerleggen bij reizigers. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/het-slimme-ov-fietsslot-laat-reizigers-halverwege-hun-fietstocht-stranden~bf66b512/</guid>
      <pubDate>Fri, 30 Jun 2023 00:00:00 +00:00</pubDate>
    </item>
    <item>
      <title><![CDATA[Alsof ze bij het Cito dachten: zullen we van de toetsuitslag óók een puzzel maken?]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: de Cito-uitslag. Eind mei kregen basisschoolleerlingen het uitslagenblad van hun Cito-toets thuisgestuurd. Superspannend natuurlijk, maar helaas ook bizar onbegrijpelijk. Ik kreeg van meerdere ouders een scan toegestuurd en het duurde even voor ik snapte waar ik nou naar zat te kijken. Laten we beginnen met het goede nieuws: het schooladvies staat er nog enigszins duidelijk op. Linksboven, onder een roze kopje ‘Toetsadvies brugklastype’. Maar dan… Rechts op het uitslagenblad staat ‘standaardscore’, met daarbij een getal. En daaronder een grote roze balk, verdeeld in blokken met daarin de schooladviezen. Bij een van die blokken staat een zwart driehoekig pijltje bij een brugklastype. Maar bij dat pijltje staat niks. Geen ‘jouw score’, of zo. Dat alles maakt het onduidelijk of je nou zit te kijken naar de vaakst voorkomend score van alle kinderen (standaard = wat de meesten hebben), of naar ‘jouw standaardscore’, die laat zien waar jij op de standaardmeting staat. Het is dus dat laatste. Mensen van het Cito: dit is de uitslag van de Citotoets, niet de Citotoets zelf. Op de onderste helft van dit eerste uitslagblad staan onder het kopje ‘score per domein’ een paar grijze balkjes: Lezen, Taalverzorging, Schrijven en Rekenen. Ook hier weer bij elk balkje een driehoekig zwart pijltje dat denkelijk de score aangeeft. Ook hier: geen uitleg, maar nu ook niet eens een score. Die score per ‘domein’ wordt wel vermeld en uitgesplitst op een vervolgblad. Hier buitelen jargon als ‘Referentieniveau 1F’ en ‘subdomeinen’ en ongelukkige visualisaties met onduidelijke balkjes, vinkjes en echt héél onduidelijke balletjesscores over elkaar heen. Naar het uitlegblad dan maar: ‘De scores per domein geven een vergelijking tussen de onderdelen (domeinen).’ Eh, oké Cito. Voor meer uitleg kun je de QR-code op de uitslagbladen scannen, die helaas maar voor driekwart is afgedrukt, waardoor hij niet werkt. Dus dan maar intikken: www.centraleeindtoetspo.nl/rapport. Daar staat geen uitleg, maar een uitleg dat er losse pdf’jes zijn met een uitleg. Het lijkt erop dat ze bij het Cito ontzettend hun best hebben gedaan uitslagbladen te maken met zo min mogelijk tekst en zoveel mogelijk visualisaties, ‘want dat is makkelijker’. Die ambitie leid ik mede af uit de bestandsnaam van de uitleg-pdf waarin ironisch genoeg de term ‘digitoegankelijk’ zit. Minder tekst maakt het lang niet altijd duidelijker. Vaak is het juist een combinatie van een goede visualisatie (geen gekke bolletjes) plus duidelijke tekst die het begrijpelijker maakt. En dan dus niet al dat jargon als ‘standaardscore’, ‘subdomein’ en ‘referentieniveau’. Als je dat gebruikt, helpt het maar matig om de rest van de tekst op het begrijpelijke B1-niveau te brengen. Als ik het Cito op basis van dit uitslagenblad een score en advies zou moeten geven voor interactieontwerp, zou ik zeggen: standaardscore van 235, met ingangsniveau ux-frameworks, referentiegroep 4K. Vier balletjes grijs, twee zwart. En wat subdomeinen. Succes ermee! Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/alsof-ze-bij-het-cito-dachten-zullen-we-van-de-toetsuitslag-ook-een-puzzel-maken~b3f7bb72d/</guid>
      <pubDate>Thu, 22 Jun 2023 00:00:00 +00:00</pubDate>
    </item>
    <item>
      <title><![CDATA[Met zijn kookpornofotografie laat Jamie Oliver mij nieuwe recepten uitproberen]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: kookboek zonder foto’s. In een poging vaker vegetarisch te gaan eten vroeg ik een vegetarisch kookboek voor mijn verjaardag. Gelijk goed doorpakken, dacht ik, dus ging ik voor De dikke vegetariër van Mark Bittmann. Met een kloeke 996 bladzijden en 2.000 recepten ‘hét vegetarische standaardwerk’. Een jaar later stond de teller op welgeteld nul (0) uit dat boek gekookte recepten. Goed, één experiment is geen experiment, dus ik besloot om nogmaals voor mijn verjaardag een vegetarisch kookboek te vragen. Ditmaal van Jamie Oliver. Want mijn probleem met De dikke vegetariër was dat de recepten alleen zijn beschreven in tekst. Wel met een duidelijke vermelding van ingrediënten en kooktijd, en een indicatie van ‘snel’, ‘veganistisch’ of ‘eerder’ (van tevoren te maken). Maar dus tekst. Duidelijke tekst, heldere tekst, maar tekst. Véél tekst. Qua vermelding van kooktijden en dergelijke had ik eerder minder goede ervaringen met Jamie Oliver; de titel Jamie in 30 minuten deed de inhoud niet echt recht. Maar in zijn nieuwe vegetarische kookboek stonden bovenaan netjes bereidingstijden vermeld, dus ik durfde het erop te wagen. Want wat Jamie wél altijd al goed deed: fotografie die je motiveert om een nieuw recept uit te proberen. En Jamie leverde. Foto’s om je vingers bij af te likken en gelukkig een minimum aan al te guitige intro-teksten. Al met al vrij effectieve kookporno: een onrealistisch mooie representatie die je in de stemming krijgt voor actie, al moet je – net als bij porno – wel even in het achterhoofd houden dat het in de praktijk misschien niet helemaal zo uitpakt als op de plaatjes. Maar door die foto’s krijg je wel zin. Om te gaan koken dus. En dat is nodig, want een nieuw recept is altijd een risicootje qua smaak en bereidingswijze. En door die foto’s neem ik die o zo belangrijke stap voor het koken uit een nieuw kookboek wél: op een rustig moment aan de keukentafel zitten en briefjes erin stoppen bij de recepten die me wat lijken. En dan later, als ik boodschappen ga doen, even snel langs die recepten. In de mens-productinteractie wordt gesteld dat de mate van gebruiksvriendelijkheid mede afhangt van of jouw doel met het product aansluit bij wat het product kan. Tuinsproeier: heel gebruiksvriendelijk voor het bewateren van de grasmat, minder gebruiksvriendelijk voor het water geven aan planten op het balkon. Daar zit de mismatch tussen mij en de De dikke vegetariër. Daarin staan – zo vermoed ik – lekkere recepten en ze zijn heel duidelijk omschreven, maar dat werkt vooral goed als je al weet wat je wilt maken. Zoek je een recept voor lekkere vegetarische gesmoorde en geglaceerde flespompoen, dan ben je bij De dikke aan het goeie adres. Wil je nieuwe recepten vinden om toe te voegen aan je vegetarische arsenaal, dan werkt Jamie met zijn kookporno een stuk beter. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/met-zijn-kookpornofotografie-laat-jamie-oliver-mij-nieuwe-recepten-uitproberen~b15ee88e/</guid>
      <pubDate>Fri, 16 Jun 2023 00:00:00 +00:00</pubDate>
    </item>
    <item>
      <title><![CDATA[Welk probleem lost Apple’s asociale digitale duikbril nou eigenlijk op?]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: de Apple Vision Pro. Een digitale duikbril. Dat is het eerste wat ik dacht toen ik het nieuwste product van Apple zag, de Vision Pro. Afgelopen week presenteerde Apple deze interactieve videobril voor virtual en augmented reality. Je kunt er helemaal mee opgaan in scherm-, nee, blikvullende foto’s, films of apps en je omhullen met games of meditatiebegeleiding. Naar binnen en buiten gerichte camera’s en schermen zorgen dat je de digitale wereld ook kunt combineren met de wereld om je heen (denk: dynamische virtuele handleiding terwijl je je nieuwe keuken aan het installeren bent). En toch dacht ik niet: wow. Apple’s reclamevideo riep bij mij eerder iets van afschuw op. Je ziet een middelbare vader van het surfertype zijn kind begroeten door de dikke digitale bril heen. Hoewel hij guitig zijn tong uitsteekt heeft het iets verdrietigs. Iets Black Mirrors. Ik maakte kennis met Apple toen het grote uitdagingen op het gebied van mens-productinteractie aanging en oploste. Ze maakten de computer gebruiksvriendelijk, brachten met de iPod muziek naar de draagbare digitale wereld op een manier die ook 40-plussers snapten, de iPhone herdefinieerde wat een telefoon is en de iPad werd een eigen nieuwe categorie. Dit waren allemaal producten die ik ‘snapte’, waarvan ik ruwweg doorhad welk probleem er werd opgelost, of welke mogelijkheden er lagen. Maar die Vision Pro, ik weet het niet. Het is technisch gezien een prestatie van formaat, en Apple kennende zal de gebruikservaring indrukwekkend zijn, daar zal het niet aan liggen. Maar het blijft iets wat je op je hoofd zet, over je ogen. En ook al kun je door het ding heen je omgeving zien en communiceren met de mensen daarin, het is een sociale barrière. Voor gaming en ook voor professionele toepassingen zie ik mogelijkheden, zoals virtuele leeromgevingen voor chirurgen, of scheepsbouwers die in 3D hun ontwerpen kunnen opbouwen en erdoorheen lopen. Maar een hele studio met architecten, allemaal van elkaar afgesloten met zo’n bril op hun kop, om vervolgens videobellend met elkaar te overleggen? Neh. De vraag is alleen: dat ik het niet zo zie, met die Vision Pro, ligt dat aan het product of aan mij? Of aan ons, aan de wereld om ons heen? Kijk ik nu anders naar Apple, dat ging van creatief anti-establishment naar corporate oppermachtig? Zijn wij veranderd, van worstelend om onze mobieltjes te bedienen naar worstelend om onze mobieltjes weg te leggen? Of ben ik veranderd, van nieuwsgierige jonge twintiger naar afwachtende eind-veertiger? Hou het me ten goede, maar voorlopig zie ik in de Apple Vision niet de volgende iPhone of zelfs maar de Apple Watch. Omdat de toepassing minder helder is, omdat het ding over je ogen zit en omdat-ie 3.500 dollar kost. Wat het in ieder geval is, is iets om je toe te verhouden. Die donker glimmende, gekromde voorkant toont een reflectie van jezelf en de wereld om ons heen. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/welk-probleem-lost-apple-s-asociale-digitale-duikbril-nou-eigenlijk-op~b7f56372/</guid>
      <pubDate>Fri, 9 Jun 2023 00:00:00 +00:00</pubDate>
    </item>
    <item>
      <title><![CDATA[De prullenbak die sigarettenpeuken op de grond terecht laat komen]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: de peukenprullenbak. Het kabinet gaat de strijd aan met rondslingerende sigarettenpeuken, zo las ik in de Volkskrant. Niet triviaal, want zo’n 16 procent van de rommel in zee en op het land bestaat uit sigarettenpeuken, aldus ecotoxicoloog Tinka Murk in NRC. Het duurt naar schatting tien à twaalf jaar tot een op straat gegooide sigarettenpeuk verteerd is en ondertussen lekken de in het filter opgeslagen kankerverwekkende stoffen de natuur in en vervalt het plastic filter tot microplasticdeeltjes. Het kabinet heeft een aantal maatregelen overwogen waaronder – komt-ie – statiegeld op peuken. Wat een heerlijk idee. Het sneuvelde, onder andere ‘omdat er nog geen statiegeldautomaten zijn voor sigarettenpeuken’. Ik vond dat gerook op de stoep of in een achtstehandsbushokje al een vrij trieste bedoening, maar als je daarna ook nog je opgerookte peukjes in een statiegeldautomaat moet mikken, is dat wel next-levelontmoedigingsbeleid. Laten we om het stoppen nog wat meer aan te moedigen dan ook nog zo’n donatieknop erbij doen: ‘Wilt u een statiegeldbon of een donatie doen aan KWF Kankerbestrijding en het Longfonds?’ Het kabinet kwam uiteindelijk tot de conclusie dat het afschaffen van de filters de beste oplossing is. Maar dat kan niet alleen in Nederland zelf, dat zou Europabreed moeten worden ingevoerd. Kortom, het kabinet gaat de strijd aan met sigarettenpeuken door te hopen dat de EU iets doet. Tot die tijd zijn we dus aangewezen op andere oplossingen, zoals straatmeubilair. Mensen willen – terecht – hun sigaret niet smeulend in een prullenbak gooien. Dan wil je hem eerst uitdrukken, en voor alle zekerheid het liefst in een apart bakje mikken. De uitdruksporen op de kap van sommige prullenbakken en de kring van peuken eromheen zijn de getuigen van deze gebruikersbehoeften. Er zijn ook prullenbakken met ingebouwde uitdrukvlakken en peukweggooibakjes. ‘Hoe moeilijk kan het zijn?’-lezer Dries liep in Landgraaf tegen een nogal contraproductieve vuilnisbak met ingebouwd uitdrukvlak aan. Naast de weggooi-opening zit een uitdrukvlakje dat enigszins schuin zit. Niet zó schuin dat de uitgedrukte peuken direct op de grond zouden vallen als je ze erop zou laten liggen en ze dan dus maar weggooit in de prullenbak, maar ook weer niet zo recht en diep dat de peuken blijven liggen als je ze erop laat liggen. Als je bij het zien van dat vlakje een béétje nadenkt, dan weet je: hier blijft die peuk niet liggen. Maar helaas is mens-productinteractie niet altijd even bewust, we laten ons erg sturen door de gebruikshints die een product of interface ons geeft. Dus drukken mensen de peuken uit, laten die liggen op het niet heel schuine uitdrukvlakje en vallen ze bij iets van een windvlaag alsnog op straat. Tijd dat de gemeente Landgraaf in navolging van het kabinet keihard de strijd aangaat met sigarettenpeuken door te hopen dat de EU langskomt. Of een veegwagentje. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/de-prullenbak-die-sigarettenpeuken-op-de-grond-terecht-laat-komen~b53691b2/</guid>
      <pubDate>Fri, 2 Jun 2023 00:00:00 +00:00</pubDate>
    </item>
    <item>
      <title><![CDATA[Creativiteit is niet mystiek en ongrijpbaar, maar een proces – en dus te leren door AI]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: creativiteit als ongrijpbaar fenomeen. Kunstmatige intelligentie (AI) laat zich ook in de ontwerpsector gelden. Daarbij is een belangrijke terugkerende vraag of AI-modellen ook creatief kunnen zijn, een eigenschap waarop juist ontwerpers en andere scheppende beroepen zich laten voorstaan. Ik hoor van steeds meer ontwerpers dat ze de afgelopen maanden AI-gereedschappen zijn gaan gebruiken, voor bijvoorbeeld het opstellen van programma’s van eisen, het in kaart brengen van mens-productinteracties, het uitwerken van schetsen en het genereren van varianten op een ontwerp. Ik hoor ook: we zien het als een gereedschap, de creativiteit zit nog bij de mens. En in een recent Volkskrant-artikel stelde filosoof Stefan Buijsman dat AI niet echt creatief is omdat het zich niet bewust verhoudt tot de wereld, niet handelt met intentie. Maar wanneer is iemand – of iets – creatief? Margaret Boden, filosoof en cognitief wetenschapper op het gebied van kunstmatige intelligentie, schreef al in 2009 een boeiend en zeer leesbaar essay over de vraag of computers en AI-modellen creatief zouden kunnen zijn. Boden onderscheidt drie soorten creativiteit: combinatorische, exploratieve en transformationele creativiteit. Om met de laatste te beginnen: transformationele creativiteit gaat over compleet nieuwe ideeën en dingen, die veranderen hoe we kijken naar de wereld, die regels herdefiniëren. Zoals Marcel Duchamp door een urinoir te presenteren als kunstobject de grenzen van wat kunst is oprekte. Exploratieve creativiteit is het verkennen binnen een conceptuele ruimte. In plaats van de grenzen en regels van het domein te verleggen houd je je eraan, maar genereer je wel nieuwe ideeën of dingen. Bijvoorbeeld: kijken welke mogelijkheden er zijn binnen het genre hiphop. Combinatorische creativiteit, ten slotte, gaat over het combineren van bestaande ideeën, concepten en ontwerpen, op zo’n manier dat iets nieuws ontstaat. Hier zien we de laatste tijd veel door AI gegenereerde voorbeelden van, zoals een afbeelding van het laatste avondmaal met skeletten. Vooral in die exploratieve en combinatorische creativiteit beginnen AI-gereedschappen een steeds grotere rol te spelen. Alleen, zoals Boden stelt, draait combinatorische creativiteit niet alleen om dingen combineren, maar is het ook essentieel of je kunt inschatten of die combinatie waarde heeft, of die ergens op slaat. Daar zijn mensen voorlopig nog beter in. Nog. Voorlopig. We moeten niet naar AI kijken zoals Europa ooit naar de Chinese industrie keek. Dat begon bij een arrogant ‘Die kunnen alleen produceren en kopiëren, meer zit er cultureel gezien niet in’. Om een paar decennia later verbouwereerd te concluderen dat Chinezen prima creatief en innovatief kunnen zijn. De huidige creatieve vermogens van AI zijn niet het eindpunt, want AI-modellen zijn nog niet geoptimaliseerd voor creativiteit. Daarnaast betwijfelt Boden of het zo relevant is of een AI-model handelt met intentie. Als wij het resultaat als creatief zien, is de handeling dat dan niet daarmee ook? Creativiteit is niet iets mystieks en ongrijpbaars, maar minstens deels te vatten in procedures en processen, en dus in modellen. En dus in AI. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/creativiteit-is-niet-mystiek-en-ongrijpbaar-maar-een-proces-en-dus-te-leren-door-ai~bbb812d1/</guid>
      <pubDate>Fri, 26 May 2023 00:00:00 +00:00</pubDate>
    </item>
    <item>
      <title><![CDATA[Je moet in Nederland hoogopgeleid zijn om in armoede te kunnen overleven]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: de formulierenkast van de overheid. De Nederlandse verzorgingsstaat is met al z’n losse toeslagen- en armoederegelingen zo complex geworden dat mensen erin verstrikt raken, was de conclusie van UvA-hoogleraar Monique Kremer, na onderzoek onder kortopgeleide Amsterdammers. Een financieel bewindvoerder verzuchtte tegen Correspondent-auteur Jesse Frederik: ‘Tegenwoordig heb je een hbo-studie nodig om in armoede te leven.’ Het is niet alleen het socialezekerheidsstelsel dat te ingewikkeld is geworden. Volgens het rapport de Staat van de Uitvoering is fragmentatie van regelingen en wetgeving in z’n algemeenheid een enorm knelpunt voor zowel burgers als ondernemers. Zelf sprak ik een gezin met een zoon met een persoonsgebonden budget (pgb) dat, hoewel ze huisarts en ict’er waren, alle regelingen maar net konden doorgronden. Het venijn zit niet alleen in de toegenomen hoeveelheid regelingen, maar ook in de manier waarop burgers deze moeten aanvragen: online. Dat maakt het nóg ingewikkelder. Vroeger sprak een gezin met een ambtenaar van de sociale dienst de gezinssituatie door en de ambtenaar kon dan zeggen: ‘Oké, je kinderen kunnen hun abonnement voor de sportclub vergoed krijgen, dat is formulier E54. Huursubsidie, een G67, en voor die cursus pakken we de omscholingsregeling, dat is een K39.’ De ambtenaar wist welke regelingen er allemaal waren, welke er van toepassing waren op jouw situatie en waar en hoe je die regelingen aanvroeg. Stel je een hele grote kast met postvakjes voor, met daarin allemaal formulieren voor verschillende regelingen. En voor die kast dan een ambtenaar die weet welke formulieren er zijn en waar ze liggen. Wat we met de digitalisering van overheidsdienstverlening hebben gedaan, is de ambtenaar weghalen en de burger zelf voor die kast neerzetten: ‘Hier, superfijn toch? Je kunt zelf óveral bij.’ Maar als je niet weet welke regelingen er überhaupt zijn, hoe weet je dan waar je op moet zoeken? Over de auteur Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social En dan is er nog het invullen. Die ambtenaar liep samen met je door het formulier. ‘Nee, sla dit maar over, dat geldt niet voor jou. En dat moet daar. Ja, is een wat gek formulier deze.’ Nu klop je als burger alles zelf digitaal in, op hoop van zegen. Terwijl de ambtenaar aanwijzingen gaf en ook al een eerste controle kon doen. Dus die stapeling en fragmentatie van wetten en regels is beroerd, maar het wordt verergerd doordat wat vroeger de achterkant van de ambtenarij was, de formulierenkast, de voorkant is geworden. In het huidige kabinet is staatssecretaris Alexandra van Huffelen ermee belast dat de digitale overheidsdienstverlening beter toegankelijk wordt. Een van de beste manieren waarop ze dat kan doen is weer vaker een menselijk aanspreekpunt voor die digitale diensten neerzetten. En misschien – maar dan moet iemand eerst maar eens laten zien dat dit echt kan werken – dat betere automatisering ook een optie is. Wat we in ieder geval niet meer moeten doen, is die formulierenkast over mensen heen flikkeren.</p>]]></description>
      <guid>https://www.volkskrant.nl/wetenschap/je-moet-in-nederland-hoogopgeleid-zijn-om-in-armoede-te-kunnen-overleven~b63b16c4/</guid>
      <pubDate>Fri, 19 May 2023 00:00:00 +00:00</pubDate>
    </item>
    <item>
      <title><![CDATA[Richtingwijzers met geanimeerde ledstreepjes. Kan het? Ja. Moet het? Nee]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper (en ex-cabaretier) Jasper van Kuijk. Deze week: dynamische richtingaanwijzers. De eerste keer dat ik een auto met dynamische richtingaanwijzers tegenkwam, kon ik een klein ‘O nee, wat nóú weer?’ niet onderdrukken. Een op de stoep geparkeerde Audi wilde wegrijden en plotseling zag ik in het achterlicht led-pixels naar de hoek van de auto glijden. Waarom, in Giugiaro’s* naam? Dynamische richtingaanwijzers zijn als een speciaal keukenapparaat om waterijsjes in te laten smelten. Technisch mogelijk, maar nutteloos. Niemand die ooit zei: ‘Ik kan nooit onthouden welke kant een auto op gaat als de linkerrichtingaanwijzer aan gaat, weet je wát ze zouden moeten doen? Geanimeerde richtingaanwijzers!’ We zitten opgescheept met partyledstrip-achterlichten omdat autostylisten wanhopig op zoek zijn naar hoe ze hun auto’s nog kunnen onderscheiden. Het merkwaardige is dat juist nu qua technologie en productietechniek zo ongeveer alles kan, nu de mogelijkheden dus eindeloos zijn, auto’s steeds meer op elkaar gaan lijken. Allemaal komen ze met geanimeerde achterlichten. Wat kennelijk ook verleidelijk is voor de ontwerper met de hand in de led-snoepdoos: doorlopende ledstrepen over de volledige breedte van de auto. Aan de voor- én aan de achterkant. Ach ja, waarom niet. Nuttig? Nee. Mooi? Mwah. Kan het? Ja. Hoever kan dit nog gaan? Zijn er grenzen aan wat we nog kunnen verwachten qua lichtcircus? Bij navraag laat de RDW weten dat er voor verlichting uiteraard richtlijnen zijn voor bijvoorbeeld kleur, lichtintensiteit, plaatsing en onderlinge afstand, maar dat ‘er geen directe regels zijn voor artistieke of anderszins styling-gerelateerde zaken’. Voor richtingaanwijzers is ‘sequentiële activering van lichtbronnen toegestaan’ (I love it when you talk ambtenaar to me), maar ook dit is onderworpen aan regels, zoals de tijd waarin het moet gebeuren en dat het horizontaal van binnen naar buiten moet lopen. Ik had het niet van mezelf verwacht, maar sta bijna op het punt om te pleiten voor iets van een achterlichten-welstandscommissie, die al te uitbundige of wanstaltige achterlichten kan smoren in een wolk van bureaucratisch esthetiekjargon. Want het scheve aan die dynamische richtingaanwijzers en overdreven expressieve achterlichten is dat de esthetische last niet bij de bezitter ervan ligt. Koop jij een lelijke stoel, dan heb jij een lelijke stoel in je woonkamer staan. Prima, jouw probleem. Maar als bestuurder kijk je niet tegen je eigen dynamische richtingaanwijzers aan (is dat wel het geval, bel dan 112, want dan heb je zojuist een vrij ernstig ongeluk gehad). Nee, het is je omgeving die ermee opgezadeld zit. Daarom een kleine hint voor de bezitters van dynamische richtingaanwijzers: die dingen kunnen dus uit, hè? Is te vinden in het menuutje verlichting / richtingaanwijzers en dan kiezen voor ‘normaal doen’, in plaats van ‘proletenzooi’. En die doorgetrokken ledstreep? Prima op te lossen met een strook zwart plakband in het midden. Te koop bij elk tankstation. * Beroemde auto-ontwerper, van onder andere de eerste Volkswagen Golf, Fiat Panda, maar ook de Lotus Esprit. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/richtingwijzers-met-geanimeerde-ledstreepjes-kan-het-ja-moet-het-nee~b4de55fe/</guid>
      <pubDate>Fri, 12 May 2023 00:00:00 +00:00</pubDate>
    </item>
    <item>
      <title><![CDATA[De plannen voor vierbaansautowegen in binnensteden tonen het gevaar van visie]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: binnensteden. Ik dacht even dat er iets fout ging toen ik in mijn podcast-app langs de Amerikaanse ontwerppodcast 99% Invisible scrolde en als titel zag: ‘De fiets is niets’. Het bleek geen bug, maar een aflevering waarin wordt besproken hoe de wereldberoemde Nederlandse infrastructuur en cultuur is ontstaan. En hoe we bijna een enorm autoland waren geweest. In de jaren vijftig en zestig was men in Nederland namelijk druk met het klaarmaken van de steden voor het vervoersmiddel van de toekomst: de auto. Er werden modernistische toekomstvisies ontwikkeld voor het ontsluiten van de historische binnensteden. Oude wijken moesten tegen de vlakte, grachten gedempt en er zouden vierbaansautowegen komen dwars door oude stadscentra. De door de autolobby ingevlogen Amerikaanse stedenbouwkundige Jokinen ontwikkelde plannen voor Den Haag en Amsterdam. Delft had het Komplan en Utrecht Plan 2, ontwikkeld door de Duitse verkeerskundige Feuchtinger, waarvan Utrecht, vooral rond Hoog Catharijne, nog steeds herstellende is. Maar er ontstond verzet. Een opmerkelijke alliantie van anarchisten, monumentenbeschermers, bezorgde ouders (vanwege doodgereden kinderen), provo’s en fietsactivisten hielp om de automobielplannen tot stilstand te brengen. In de podcast wordt ook ‘fietsprofessor’ Marco te Brömmelstroet geïnterviewd, die dit verhaal samen met journalist Thalia Verkade eerder al vertelde in hun prijswinnende en lezenswaardige boek Het recht van de snelste. Daarin laten ze zien hoe de op de auto gefocuste toekomstplannen werden gestuurd door een krachtige lobby van de automobielindustrie. En hoe politici, ambtenaren en stedenbouwkundigen zich lieten meeslepen door toekomstvisies van nieuwe technologie en moderniteit. Een visie is een schets van een gewenste, of gedroomde, toekomstige situatie. Visionair zijn wordt bijna per definitie gezien als iets positiefs. Het vermogen om vooruit te kijken, stappen te durven zetten, een toekomst te kunnen schilderen die veel belooft. We vragen het van onze leiders. Maar visionair zijn heeft ook een andere kant. Die van megalomanie, een te groot geloof in nieuwe (technologische) oplossingen, en het terzijde schuiven van valide tegenargumenten onder het mom van ‘oud denken’. De Bijlmer, in eerste instantie mislukt als woonwijk: visie. Achter de dramatisch verlopen decentralisatie van de jeugdzorg: een heel duidelijke visie. Aan de zuidkant van het centrum van Delft staat de merkwaardig brede Sint Sebastiaansbrug. Bij aankomst aan de centrumzijde gaat deze gelijk 90 graden links de hoek om. Omdat de autoweg recht het centrum in naar de Markt uiteindelijk toch werd afgeblazen. Een monument voor de actievoerders van destijds, die het niet erg vonden om als tegenstanders van de moderniteit te boek te staan. Maar die stiekem ook een visie hadden. Een bescheidenere. Een visie van een wereld waarin de publieke ruimte een veilige en prettige plek is om te verblijven en te ontmoeten, niet alleen om zo snel mogelijk doorheen te jakkeren. Niet heel technologisch geavanceerd, maar in een tijd waarin auto’s steeds meer bezit namen van de publieke ruimte minstens zo revolutionair. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/de-plannen-voor-vierbaansautowegen-in-binnensteden-tonen-het-gevaar-van-visie~bba7e165/</guid>
      <pubDate>Fri, 5 May 2023 00:00:00 +00:00</pubDate>
    </item>
  </channel>
</rss>
