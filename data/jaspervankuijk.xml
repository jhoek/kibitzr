<?xml version="1.0" encoding="utf-16"?>
<rss version="2.0">
  <channel>
    <title><![CDATA[Jasper van Kuijk]]></title>
    <link>https://www.volkskrant.nl/auteur/jasper-van-kuijk</link>
    <description><![CDATA[Jasper van Kuijk]]></description>
    <item>
      <title><![CDATA[Hoe leg je uit dat grotere flesjes vloeistof nu ineens weer wél mee mogen op het vliegtuig?]]></title>
      <description><![CDATA[<p>In de rij voor de security op Schiphol zie ik ineens op een scherm staan dat je grotere flesjes met vloeistof mee mag nemen en dat ze in je tas mogen blijven. Jarenlang moest je voor de veiligheidscontrole nog even snel je flesje water wegklokken en werd die bus scheerschuim alsnog uit mijn toilettas gevist. Maar niet meer dus, want ze hebben geavanceerdere apparatuur. Maar nu moet Schiphol dus ineens uitleggen dat het niet meer hoeft. Meestal krijg je als gebruiker juist instructies als er iets nieuws is; een functie of procedure. Dat kan via losse instructies, zoals op Schiphol via de schermen, maar vaak zitten er ook zogenoemde gebruikshints in het product zelf. Dan verschijnt er ineens een nieuw icoontje in software of op je telefoon en denk je: ‘Oké, wat is dit nu weer?’ Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Die informatie bestaat uit een aantal elementen. Allereerst is er natuurlijk de aanwezigheid van het icoontje zelf, dat aangeeft dat er iets nieuws is. Dat icoontje bestaat uit een symbool en heeft een tekstlabel eronder. Als het icoon bijvoorbeeld een ijsje is en het tekstlabel ‘ijsbesteller’, dan zou het wel eens een app kunnen zijn die het bestellen van ijsjes mogelijk maakt. Op een gegeven moment is het gebruik van de nieuwe functies niet nieuw meer, wordt het zelfs routinematig, en dan hebben we de gebruikshints veel minder nodig. Tot zo’n functie dan dus verdwijnt. Toch zonde als je bij de vliegveldbewaking je flesje leeggooit en alles in en uit je tas staat te hannesen terwijl dat niet hoeft. Schiphol geeft de gebruikshints voor wat er nu niet meer hoeft op de schermen – waar je toch vaak nog even op kijkt. En waar een nieuwe functie in software bij introductie duidelijk aanwezig was door het icoon, is dat bij het verdwijnen ervan lastiger. Er is dan geen niet-icoon dat staat op de plek waar eerst een icoontje stond. Er is niet eens lege ruimte, want die is alweer opgevuld met andere icoontjes. Microsoft heeft in de samenwerksoftware Teams een aardige poging gedaan om uitleg over een verdwenen functie op te nemen. Als je in Teams aan documenten werkt, dan is er geen ‘opslaan’-knop. Dat hoeft ook niet, want zoals veel onlinepakketten slaat Teams voortdurend automatisch de meest recente versie op. Maar daar kregen ze bij Microsoft kennelijk vragen over, of ze voorzagen deze, want als je naar ‘Opslaan als’ navigeert staat er onder aan het menu: ‘Waar is de knop Opslaan?’ Slim, Microsoft heeft dus op een plek waar je zou zoeken naar de verdwenen functie een uitleg erover opgenomen. Benieuwd hoelang het duurt tot het niet-opslaan zo gewoon is geworden dat het geen uitleg meer behoeft. En of ze dan de verdwenen uitleg uitleggen met ‘Waar is de uitleg over de knop Opslaan?’ Geselecteerd door de redactie</p>]]></description>
      <guid>https://www.volkskrant.nl/wetenschap/hoe-leg-je-uit-dat-grotere-flesjes-vloeistof-nu-ineens-weer-wel-mee-mogen-op-het-vliegtuig~b9ee9b11/</guid>
      <pubDate>Fri, 24 May 2024 00:00:00 +02:00</pubDate>
    </item>
    <item>
      <title><![CDATA[Het gaat mis met jargon als een van de partijen de inhoud niet kent – en dat kan ook de zender zijn]]></title>
      <description><![CDATA[<p>Jargon, specialistenpraat, is prachtig. Het zorgt ervoor dat experts zeer precies en snel met elkaar kunnen communiceren. Ook in de ontwerpwereld stikt het van het jargon. En dat is goed. Tot het niet goed is. Dan willen teams met (meer) aandacht voor gebruik en gebruikers gaan ontwerpen, maar zonder gebruiksgerichte expertise aan boord. En dan gaat er ‘gedacht worden vanuit de gebruiker’, komen er klantreizen langs waar eigenlijk gewoon een gebruiksinterface ontworpen gaat worden en is men gebruiksgericht ‘want we werken agile’. Alleen: hoe herken je wanneer jargon verbloemende vaagtaal is, en wanneer er wél vanuit een expertise wordt gepraat, maar dan eentje die toevallig niet de jouwe is? ‘We gaan vandaag de klantreis in kaart brengen vanuit de drie persona’s die we hebben opgesteld na het contextonderzoek. Het doel is om zicht te krijgen op de totale gebruikservaring.’ Dit zijn geen nikszeggende jargonzinnen. Voor gebruiksgerichte experts is dit logisch en samenhangend. Het ‘contextonderzoek’ verwijst naar interviews, veldobservaties, creatieve sessies en enquêtes die eerder in het proces zijn uitgevoerd. Op basis daarvan zijn er persona’s opgesteld: fictieve persoonsprofielen gebaseerd op echte gebruikers en die het team helpen om voor ogen te houden voor wie ze ontwerpen. En dan klantreis. Een jeukwoordhoogtepunt, maar ook een waardevol concept. Het ‘reis’ in klantreis benadrukt dat gebruikers te maken krijgen met een aantal ‘touch points’ (hoera, meer jargon en nog Engels ook!) of interactiestappen, die op elkaar afgestemd moeten worden. De introductie van dit concept heeft het ontwerpen van goede dienstverlening veel makkelijker gemaakt. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Jargon is nuttig. Artsen gebruiken het onder elkaar als het gaat over behandelingen, bloedwaarden, procedures. En dat moeten ze ook vooral blijven doen, want je wordt knettergek als je alles moet gaan omschrijven. Maar waar het met jargon misgaat, is als een van beide partijen – de ontvanger of zelfs de zender – de inhoud niet kent. Jargon is achter-de-schermenpraat, bedoeld voor communicatie tussen degenen die het systeem ontwerpen of laten draaien. Die moet niet voor de schermen komen. Als een arts in jargon met een patiënt communiceert, wordt het onbegrijpelijk of zelfs pijnlijk. En dan is er ook nog de jargonvariant die weliswaar achter de schermen wordt gebruikt, maar door mensen die stiekem geen idee hebben. Die roepen dan agile en klantreis en persona, omdat ze het anderen hebben horen gebruiken en het wel lekker klinkt. Zoals NRC’s vaagtaalbestrijder Japke-d. Bouma het stelt: ‘Hoe minder iemand weet, hoe meer jargon hij gebruikt.’ Dan wordt het lelijk. Gewauwel. Jargon om te verbloemen dat je eigenlijk niet weet wat je aan het doen bent. Om uit te vinden of iemand die jargon bezigt weet waar hij of zij het over heeft, is het nuttig te vragen wat diegene ermee bedoelt. Als er dan méér jargon komt: bingo, ze hebben geen flauw idee. Geselecteerd door de redactie</p>]]></description>
      <guid>https://www.volkskrant.nl/wetenschap/het-gaat-mis-met-jargon-als-een-van-de-partijen-de-inhoud-niet-kent-en-dat-kan-ook-de-zender-zijn~b4019848/</guid>
      <pubDate>Fri, 17 May 2024 00:00:00 +02:00</pubDate>
    </item>
    <item>
      <title><![CDATA[Stel, onze overheid wordt orwelliaans repressief: is digitaal verzet dan nog mogelijk?]]></title>
      <description><![CDATA[<p>Misschien heb ik iets te veel dystopische films en series gekeken, maar in de week van 4 en 5 mei vroeg ik me af of verzet in Nederland tegenwoordig nog mogelijk zou zijn. Stel, we zouden een overheid krijgen die meer en meer controle wil, is het met de huidige digitale infrastructuur dan nog mogelijk activiteiten te ontplooien die die overheid als onwenselijk beschouwt? De nauwgezette Nederlandse bevolkingsadministratie wordt gezien als een van de oorzaken van het grote aantal tijdens de Tweede Wereldoorlog afgevoerde en vermoorde Nederlandse Joden. Een belangrijk onderdeel van het verzet was het administratief hinderen daarvan, bijvoorbeeld door het vervalsen van persoonsbewijzen, voedselbonnen en het vernietigen van bevolkingsadministraties. Inmiddels hebben we, mede door digitalisering, nog veel meer gegevens over burgers dan destijds. Er zijn meer data, vrijwel live beschikbaar en ze kunnen beter worden gekoppeld en doorzocht. Dat levert ons veel op. We kunnen makkelijk betalen. Opsporingsinstanties kunnen crimineel geld en terroristische activiteiten opsporen. En – mits goed ontworpen – kan digitalisering de dienstverlening van overheden en commerciële organisaties beter maken. Maar stel, het ondenkbare gebeurt en er komt weer een bezetter, of er gaat een repressieve politieke wind waaien en er komt een staat die meer greep op burgers wil. Denk aan het systeem van sociale kredietscores dat de Chinese overheid ontwikkelt. Chinese burgers krijgen een score, afhankelijk van wat ze posten op sociale media, kopen op internet of hoe ze zich gedragen in het verkeer. Die score bepaalt of je bepaalde rechten krijgt of verliest, zoals het kunnen boeken van vlieg- of treintickets. Orwelliaans, dystopisch en ver van ons bed, ook letterlijk. Maar als onze overheid van karakter zou verschieten, hoe hard is dan haar greep op de bevolking en is daar nog onderuit te komen? Nu al kunnen snelwegcamera’s de bewegingen van je auto volgen, is parkeren zonder app of betaalpas vrijwel onmogelijk, en registreren ov-bedrijven je reizen met trein, bus en metro. En je moet je steeds vaker digitaal identificeren. Onze overheid legt zichzelf restricties op, maar wat kan een overheid met minder scrupules met diezelfde digitale infrastructuur? Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. De oprichters van de VS namen in de grondwet op dat burgers het recht hebben om wapens te dragen, mede als vangrail tegen een tirannieke overheid. Nu deden ze dat met in het achterhoofd hun vrijheidsstrijd tegen de Britse koloniale macht en pakt dat wapenbezit op dit moment verre van positief uit. Maar het idee was: burgers beschermen tegen een te machtige overheid. Eigenlijk moeten politici, onze maatschappij-ontwerpers, zorgen dat onze digitale systemen zo worden ontworpen dat ze de theoretische maximale greep van de overheid op burgers beperken. Bij systemen die inherent privacyvriendelijker zijn wordt zoiets privacy by design genoemd, dit zou ‘burgerrechten by design’ kunnen heten. Voor het ultieme geval dat. Geselecteerd door de redactie</p>]]></description>
      <guid>https://www.volkskrant.nl/wetenschap/stel-onze-overheid-wordt-orwelliaans-repressief-is-digitaal-verzet-dan-nog-mogelijk~b32bc670/</guid>
      <pubDate>Fri, 10 May 2024 00:00:00 +02:00</pubDate>
    </item>
    <item>
      <title><![CDATA[Het feest der vieze verdienmodellen: een topvijf aan de hand van inzendingen van lezers]]></title>
      <description><![CDATA[<p>Enthousiast reageerde u op mijn oproep van vorige week om andere Volkskrant-lezers deel te maken van uw eerstehandskennis van vieze verdienmodellen: verborgen manieren waarop organisaties geld verdienen en die grote invloed hebben op hoe ze consumenten behandelen. Een flink deel van de inzendingen is op eigen verzoek anoniem; naam en contactgegevens zijn bij de redactie bekend. Maar dat heeft de kwaliteit van de topvijf zeker niet gedrukt. Lees en huiver. Software-ontwikkelaar Sander Kuipers werd door een ict-recruiter geplaatst bij een bedrijf. Sander blij, bedrijf blij, en dat laatste betaalde een flink bedrag voor de plaatsing. Al na een half jaar benaderde de recruiter Sander  hardnekkig en onsympathiek voor een functie bij een ander bedrijf. Een nieuwe plaatsingsbonus was kennelijk erg aantrekkelijk. Een docent van een volwassenenopleidingsbedrijf kijkt module-examens na voor 22,50 euro per student. Als de student zakt, moet deze 275 euro betalen voor een herexamen. De docent hoeft dan alleen nog te kijken of de student de verbeterpunten heeft verwerkt. Het bedrijf hoeft bijna niets te doen, want alles is geautomatiseerd. Een ongezonde prikkel om cursisten te laten zakken voor een module, concludeert de docent. Binnen een organisatie moet men al het grafisch ontwerpwerk afnemen bij één bureau. Daarmee is een raamwerkovereenkomst gesloten op basis van een aanbesteding voor de laagste basiskosten. In het contract staat dat de eerste correctieronde gratis is. In de praktijk blijkt elk ontwerp onlogische slordigheden te bevatten of worden correcties niet in één keer uitgevoerd. Gevolg: er is altijd een tweede, betaalde correctieronde nodig. Een hoogleraar ervoer hoe opleidingen probeerden hun eigen studenten geen minor te laten volgen bij andere faculteiten. Als faculteit krijg je geld voor elke studiepunt die een student bij jou haalt, dus je wilt je studenten binnen houden. Aan de andere kant kreeg deze hoogleraar juist de opdracht om bij keuzevakken studenten van andere universiteiten te weren. Want universiteiten hebben afgesproken elkaar niets te rekenen voor keuzevakken die studenten bij elkaar volgen, dus bezoekende studenten kosten geld. Jeanette werkte bij een hr-afdeling waar de vlag uit ging als iemand die ontslagen moest worden een rechtsbijstandsverzekering had. Want een rechtsbijstandsadvocaat werkt voor een vast bedrag, dus die heeft een prikkel om snel tot een deal komen en niet al te hard (en daarmee lang) te onderhandelen. Mensen met rechtsbijstand waren altijd slechter af dan degenen die zelf een advocaat inhuurden. Die laatste factureert per uur en heeft dus wel een prikkel om lang (en dus hard) te vechten. Bovendien werd in de uiteindelijke overeenkomst altijd opgenomen dat de advocaatkosten door de werkgever zouden worden vergoed. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/wetenschap/het-feest-der-vieze-verdienmodellen-een-topvijf-aan-de-hand-van-inzendingen-van-lezers~b2b7d3b3/</guid>
      <pubDate>Fri, 3 May 2024 00:00:00 +02:00</pubDate>
    </item>
    <item>
      <title><![CDATA[Deel uw inzicht in vieze verdienmodellen, zodat we weten hoe bedrijven aan ons verdienen]]></title>
      <description><![CDATA[<p>Een bezorgappmedewerker vertrouwde me toe waarom ze hun bezorgers van scooters hadden laten overstappen op elektrische fietsen. Niet om het milieu, maar omdat je voor een elektrische fiets geen brommerrijbewijs nodig hebt en het bedrijf zo dus jongere, goedkopere bezorgers kon inzetten. Het was zo’n kwartje-val-moment. Dat je hoort hoe een bedrijf z’n geld verdient en dat daardoor ineens dingen op z’n plek vallen. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Nog eentje: Apple incasseert 30 procent voor verkopen via hun App Store, van zowel de apps zelf als aankopen binnen een app. Daarom kun je in de Spotify-app geen abonnement afsluiten, maar staat er dit: ‘Je kunt je abonnement niet wijzigen in de app en er geen prijzen bekijken. Wij vinden het ook niet handig.’ Raar, tenzij je van het achterliggende verdienmodel van Apple weet. Het verdienmodel dat een bedrijf hanteert, is enorm bepalend voor de manier waarop ze hun bedrijfsvoering inrichten. Bedrijven worden natuurlijk gestuurd door prikkels als imago, organisatiecultuur, processen en waarden, maar financiële impact doet veel. Dus is het als consument belangrijk om te weten wat het verdienmodel is van een bedrijf waarmee je te maken hebt. Als je weet dat koop-op-de-pofbedrijven tot wel 40 procent van hun inkomsten halen uit de aanmaningskosten, dan snap je dat ze er een belang bij hebben niet alles uit de kast te halen om je te herinneren aan de betaaldeadline. In het boek Freakonomics, over alledaagse economische effecten, laten auteurs Steven Levitt en Stephen Dubner zien dat makelaars, als hun commissie een percentage van de verkoopprijs is, nauwelijks een prikkel hebben om er een zo hoog mogelijk bod voor je uit te slepen. Voor jou als verkoper betekent 10.000 euro op de verkoopprijs een stevig bedrag erbij. Maar voor de makelaar is dat bij een commissie van 2 procent maar 200 euro extra. Dat ondersteunen de auteurs met data: een analyse liet zien dat als makelaars in Chicago hun eigen huis verkochten, ze dit langer te koop lieten staan en uitkwamen op een hoger bedrag. Als je dat weet, kijk je toch anders naar dat advies van je makelaar om gelijk op het eerste redelijke bod in te gaan. Om te weten hoe je je moet verhouden tot een bedrijf moet je weten wat hun verdienmodel is en welke eigenaardigheden (of smerigheden) dat bevat. Daarom wil ik het volgende voorstellen: jullie sturen mij via het onderstaande mailadres de verrassendste, vermakelijkste en vieste verdienmodellen die inzicht geven in het waarom van het gedrag van een bedrijf. Eén voorwaarde: u moet het verdienmodel uit eerste hand hebben, net als de eerdergenoemde bezorgappmedewerker, dus niet van horen zeggen. Ik maak daar dan een selectie uit, en volgende week behandel ik dan hier de top-5. Zodat we elkaar een beetje wijzer maken. Mail uw reactie naar: hoemoeilijkkanhetzijn@volkskrant.nl Correctie 26/4: een ongelukkig gekozen voorbeeld van een koop-op-de-pof bedrijf is verwijderd. Geselecteerd door de redactie</p>]]></description>
      <guid>https://www.volkskrant.nl/wetenschap/deel-uw-inzicht-in-vieze-verdienmodellen-zodat-we-weten-hoe-bedrijven-aan-ons-verdienen~b8a49ded/</guid>
      <pubDate>Thu, 25 Apr 2024 00:00:00 +02:00</pubDate>
    </item>
    <item>
      <title><![CDATA[Dat elektrische fietsen op afstand begrenzen technisch mogelijk blijkt, maakt het nog niet haalbaar]]></title>
      <description><![CDATA[<p>Hoe zou je het vinden als de overheid de maximumsnelheid van je elektrische fiets op afstand kan veranderen? In Amsterdam draait nu een proef waarbij de snelheid van elektrische fietsen in bepaalde gebieden op afstand zou kunnen worden begrensd, zo meldde NRC. Bijvoorbeeld in de buurt van een school of op een druk fietspad. Ter voorkoming van ongelukken, zo is het idee. Het gaat voor nu vooral om een test van de benodigde technologie. Want om de snelheid van e-bikes op afstand te kunnen instellen, moet je de locatie van de fiets weten, die vergelijken met de gebieden waar op dat moment snelheidsbeperkingen gelden en vervolgens de fiets kunnen aansturen. De gemeente Amsterdam meldt dat het nog lang kan duren voor zoiets werkelijkheid zou worden, maar de proef roept nu al de nodige vragen op. Zo plaatst De Correspondent terechte kanttekeningen bij de wenselijkheid van automatische handhaving. Moeten we wel willen dat technologie zonder tussenkomst van menselijke controleurs de regels uitoefent? En ik dacht ook: waarom juist fietsen begrenzen, en niet auto’s, die tenslotte veel zwaarder, sneller en dodelijker zijn? Je kunt je ook afvragen hoe haalbaar de grootschalige invoering van een dergelijke interventie eigenlijk is. Ten eerste zijn daar de bestaande elektrische fietsen. Ga je die verplicht allemaal retrofitten met begrenzers? Maar ook: hoe krijg je leveranciers zover dat ze een dergelijk systeem gaan inbouwen? Als dat alleen voor de gemeente Amsterdam moet, dan worden dat vrij exclusieve en dus dure modellen. Zelfs als de andere vijf steden uit de proef ook meedoen, is de kans groot dat fabrikanten zeggen: ‘Oké, te moeilijk, te duur, die steden laten we zitten.’ Dat maakt landelijke of zelfs Europese invoering bijna een vereiste. En dan heb je nog de vraag wie het abonnement gaat betalen om de fiets altijd online te hebben. Het is een interessante test die de gemeente Amsterdam doet, maar hij richt zich eigenlijk op het makkelijkste stuk: de technologie. De grotere uitdaging zit in de sociale en ethische aspecten, politieke processen (landelijk of Europees) en hoe je zoiets grootschalig uitrolt. Ja het kan, in principe. Er is een zogenaamd ‘proof of concept’ van de technologie, maar daarmee is nog niet gezegd dat het een haalbare oplossing is. En bovenal is het te hopen dat dergelijke verkenningen niet leiden tot minder investeringen in verkeersinfrastructuur. De kern van het probleem is dat we met elektrische fietsen een nieuwe klasse voertuigen op de fietspaden hebben gekregen die zwaarder en sneller is. Dan is het een illusie om te denken dat we toe blijven kunnen met dezelfde infrastructuur, die toch al vrij vol zat. Maar ja, nieuwe fietspaden zijn duur en lastig en dat maakt de aantrekkingskracht van ‘zo’n slimme technische oplossing’ erg groot. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/wetenschap/dat-elektrische-fietsen-op-afstand-begrenzen-technisch-mogelijk-blijkt-maakt-het-nog-niet-haalbaar~b90292fc/</guid>
      <pubDate>Fri, 12 Apr 2024 00:00:00 +02:00</pubDate>
    </item>
    <item>
      <title><![CDATA[De grote innovatie van Nike was niet de ‘Air’-luchtzool, maar hun wafelzool]]></title>
      <description><![CDATA[<p>Nike staat bekend om zijn luchtgevulde ‘Air’-zolen. Maar de grote doorbraakinnovatie van de sportkledinggigant was een zool geïnspireerd door een wafelijzer. Eind jaren zeventig zocht atletiekcoach en Nike-medeoprichter Bill Bowerman een manier om zijn atleten meer grip te geven op de destijds net geïntroduceerde kunststof urethaan hardloopbanen (innovatieles 1: innovatie wordt vaak in gang gezet door veranderende omstandigheden). De doorbraak kwam toen Bowerman met zijn vrouw Barbara wafels maakte tijdens het ontbijt. Hij zag de structuur in het wafelijzer en bedacht dat een dergelijke blokkige noppenstructuur meer grip zou kunnen geven. En zo geschiedde. De nieuwe zool werd een groot succes, onder zowel professionele als recreatieve atleten. Tegenwoordig hebben vrijwel alle hardloopschoenen een variant van Nike’s wafelzool. En dát is het kenmerk van een echte doorbraakinnovatie, dat het niet alleen een bedrijf op de kaart zet of groter marktaandeel geeft, maar dat het een nieuwe norm stelt in een industrie (innovatieles 2). Zoals de iPhone dat deed voor smartphones, die vanaf toen aanraakschermen zouden hebben, en de cd-speler voor audio-afspeelapparatuur. En toch is Nike bekender van air dan van waffle. In 1978 kwam Nike met de eerste Air-schoen met ingebouwd luchtkussen in de zool, nadat het was benaderd door Nasa-ingenieur Frank Rudy (innovatieles 3: innovatie komt vaak van buiten). In de eerste Air Max, in 1987, werden de luchtkussens voor het eerst zichtbaar gemaakt. Sindsdien zit Nike op een ‘je kunt nooit te veel air hebben’-pad, waarbij schoenen immer grotere, zichtbare luchtkussens krijgen. Hadden de eerste Air Max nog een klein venstertje, bij de Nike Air 180 liep het grotere luchtkussen zichtbaar door tot aan de grond. Bij de Air Max 93 werd het doorgetrokken tot achter aan de hak, om bij de Air Max 95 ook onder de voorvoet te verschijnen. Bij de Air Max 97 liep de luchtkussenzool voor het eerst langs de hele onderkant, iets wat Nike sindsdien steeds verder uitbouwt. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Het is slim en het vergt knappe nieuwe materiaaloplossingen, maar met radicale innovatie heeft het weinig van doen. Innovatie is een nieuwe richting inslaan. Wat Nike doet met Air Max, is vooral steeds verder doorlopen op dezelfde weg en dat zie je ook terug in de steeds verder oplopende typenummers. De schoenen zijn bijna een parodie op zichzelf. Het wachten is op de eerste Nike Air Max die volledig uit luchtkussen bestaat, waarbij je je voet in een doorzichtige plastic wolk wringt en die dan ongetwijfeld de Air Max 2025 of Air Max 129600 (360x360) zal heten. In tegenstelling tot de wafelzool heeft Air zich niet als standaardtoepassing verspreid onder andere fabrikanten. De recentere Vaporfly-techniek, de in een zool ingebakken springveer, dan weer wel. Daar stak het Nike van Bowerman weer de kop op, even lekker de atletiekwereld opschudden. Geselecteerd door de redactie</p>]]></description>
      <guid>https://www.volkskrant.nl/wetenschap/de-grote-innovatie-van-nike-was-niet-de-air-luchtzool-maar-hun-wafelzool~b8e17d81/</guid>
      <pubDate>Fri, 5 Apr 2024 00:00:00 +02:00</pubDate>
    </item>
    <item>
      <title><![CDATA[De OV-Klantenbarometer meet alleen in het ov, en dus alleen mensen die tevreden genoeg zijn met het ov]]></title>
      <description><![CDATA[<p>U zat er natuurlijk al op te wachten: de OV-Klantenbarometer 2023 is verschenen. De ov-reizigers geven het ov, net als vorig jaar, gemiddeld een 7,8. De data hiervoor werden verzameld door enquêtes af te nemen in het openbaar vervoer. Hierdoor worden alleen mensen ondervraagd die in het ov zitten. Ja logisch, zul je zeggen, als je wilt weten wat mensen van het ov vinden, dan vraag je dat aan… ov-reizigers toch? Dan ga je geen verstokte leaserijders interviewen. ‘Wat voor cijfer geeft u het ov?’ ‘Een 4!’ ‘Hoe vaak reist u met het ov?’ ‘Hoe vaak? Nooit! Nooit gedaan ook, ik heb toch niet voor niks een leaseauto!’ Maar door die enquêtes af te nemen in het openbaar vervoer wordt wel een specifieke groep respondenten geselecteerd. Mensen die zó ontevreden waren met het ov dat ze ermee zijn gestopt, zie je niet terug in de enquête. Hetzelfde geldt voor mensen die niet (regelmatig) met het ov reizen, maar dat in principe wel zouden willen. Denk aan mensen met een rolstoel, die op veel trajecten ingeplande ondersteuning nodig hebben om een trein in en uit te kunnen komen, of die stilgevallen liften kunnen tegenkomen. Of ouderen. In onderzoek dat ProRail in 2018 liet uitvoeren gaf eenderde van de 70- tot 85-jarigen aan dat ze het ov zo veel mogelijk mijden. Je kunt je afvragen wat voor cijfer deze groepen het ov zouden geven en wat volgens hen beter zou kunnen. Dat moeten we ons ook afvragen, want uit de ov-barometer zullen we het niet leren, omdat die mensen niet of nauwelijks in het ov zitten en dus ook niet snel een enquête voorgelegd zullen krijgen. En volgens het CBS was het aantal check-ins in het ov in 2023 13,2 procent lager ten opzichte van 2019, het laatste pre-coronajaar. Dan kun je zeggen dat de klanttevredenheid de afgelopen jaren steeds rond de 7,8 ligt, maar hoeveel zegt dat als 13,2 procent stemt met de voeten en je die niet meeneemt? Het zou interessant zijn om in de OV-Klantenbarometer voortaan ook de (recentelijk) gestopte en bijna-niet-reizigers mee te nemen. Dat is namelijk een groep mensen die kennelijk wel zou willen – anders hadden ze eerst niet in het ov gezeten – maar die het om bepaalde redenen niet meer doet. Hun (on)tevredenheid zou ook moeten meetellen. Als je het ov beter zou willen maken, is juist dit een groep die wel wat suggesties heeft. Je ziet dit helaas vaker, in allerlei sectoren. Bij gebruiks- en marktonderzoek ligt de focus vaak op de huidige en potentiële klanten. Maar juist de afgehaakten, de twijfelaars, de bijna-niet-gebruikers en de misschien-gebruikers kunnen je veel waardevols vertellen. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/wetenschap/de-ov-klantenbarometer-meet-alleen-in-het-ov-en-dus-alleen-mensen-die-tevreden-genoeg-zijn-met-het-ov~b59bf4c1/</guid>
      <pubDate>Fri, 29 Mar 2024 00:00:00 +01:00</pubDate>
    </item>
    <item>
      <title><![CDATA[Een bange overheid creëerde verwarring bij de doorstroomtoets op basisscholen]]></title>
      <description><![CDATA[<p>Nederlandse basisscholen kunnen kiezen uit maar liefst zes toetsaanbieders om te laten beoordelen naar welk type middelbare school hun leerlingen het best kunnen gaan. Die mogelijkheid is er gekomen op uitdrukkelijk verzoek van de Tweede Kamer. Met de overbekende marktwerkingsargumenten: keuzevrijheid en kwaliteit door concurrentie. Maar zes toetsen betekent ook zes soorten inhoud en manieren om de uitslag uit te drukken, wat vergelijken en de communicatie lastiger maakt. Bovendien moet het ministerie van Onderwijs nu niet alleen in de gaten houden of die ene centrale doorstroomtoets wel voldoet, maar of zes doorstroomtoetsen wel voldoen en vergelijkbaar zijn. En scholen moeten een toets kiezen en inkopen. Zoals ik een bestuurder ooit hoorde verzuchten: ‘De overheid vergeet weleens dat marktwerking meestal niet minder overheid betekent, maar vooral een ander soort overheid.’ Want concurrentie betekent ook fragmentatie. Als er meerdere soorten bakmeel, asfalt of telefoonaanbieders zijn: meestal goed. Maar als consistentie en integratie belangrijk zijn, dat dingen overal hetzelfde werken en met elkaar samen kunnen werken, dan kan fragmentatie in de weg zitten. Denk aan oplaadstekkers voor elektrische auto’s of het opdelen van het spoor onder verschillende aanbieders, waardoor je halverwege een treinreis moet ‘overchecken’. In dat soort gevallen wordt vaak de hulp van de overheid ingeroepen, door burgers of de betrokken partijen zelf, om tot meer afstemming te komen. Maar de overheid creëert ook fragmentatie, juist op plekken waar consistentie en integratie van belang zijn. Bijvoorbeeld toen de overheid afzag van een centraal elektronisch patiëntendossier, waarna iedereen en z’n moeder een eigen systeem ging ontwikkelen. En doorstroomtoetsen dus. Maar we kunnen toch moeilijk het Cito een monopolie geven? Sorry, maar dat was juist de hele bedóéling van het Cito. De naam zegt het al een beetje: Centraal Instituut voor Toetsontwikkeling. Ja, een monopolie, zodat iedereen op dezelfde manier zou worden getoetst. Daarom was het Cito aanvankelijk ook een overheidsinstelling, maar in 1999 werd het geprivatiseerd. Waarna de kritiek kwam: hoezo heeft een private partij een monopolie? Daarnaast was er geregeld ook kritiek op de inhoud en opzet van de Cito-toets. Precies daarom is de overheid zo dol op marktwerking. Want als de overheid iets zelf ontwikkelt of laat ontwikkelen en het gaat mis, dan heeft de overheid het gedaan. Maar als een marktaanpak resulteert in matige oplossingen, burgers door de bomen het bos niet meer zien en er nul integratie en afstemming is? Dan kun je als overheid lekker naar de markt wijzen en zeggen: ‘Ja, wij doen dat niet zelf, wij geven alleen maar kaders.’ De fragmentatie op plekken waar dat onwenselijk is, als gevolg van ondoordacht vermarkten, is in de basis een gevolg van een overheid die te bang is geworden om dingen zelf te doen. En zich dus maar verschuilt achter marktwerkingsgemuts. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/wetenschap/een-bange-overheid-creeerde-verwarring-bij-de-doorstroomtoets-op-basisscholen~bb313fe9/</guid>
      <pubDate>Fri, 22 Mar 2024 00:00:00 +01:00</pubDate>
    </item>
    <item>
      <title><![CDATA[De helpdeskwet: wat je probleem ook is, zodra je de helpdesk belt verstopt het zich]]></title>
      <description><![CDATA[<p>De auto schudde al een tijd bij het rijden. Dus toen ik toch bij de garage was voor onderhoud, ook maar gevraagd of ze naar dat schudden konden kijken. We stappen in en op het moment dat ik de monteur de sleutels overhandig, realiseer ik me wat er gaat gebeuren: het probleem zal weg zijn. Dat heb ik altijd. En ja hoor, we rijden een kaarsrecht stuk weg af, waar je normaal gesproken het naar hartelust schudden van de auto perfect voelt. Niks. We zoeven, glíjden over het asfalt. ‘Meestal is het het ergste ergens tussen de 70 en 90’, probeer ik nog. De monteur versnelt, remt af. ‘Ook niks bij het remmen’, zegt hij droog. Nee, dat weet ik ook wel. Het was gewoon bij rechtdoor rijden, maar nu is het weg. Laten we het fenomeen ‘de helpdeskwet’ noemen. Het maakt niet uit wat je probleem is, zodra je er een helpdesk over belt of iemand anders met expertise vraagt ernaar te kijken, verstopt het zich. Maandenlang gezanik met een uitvallende internetverbinding? Eén telefoontje naar de helpdesk en de modem draait ineens weer als een zonnetje. ‘Hmm, ik kan hier aan onze kant eigenlijk niks zien dat niet goed werkt.’ Klopt, ik aan onze kant ook niet. Maar net nog wel. En als het dan zou blijven werken: prima. Maar dat is dus niet de deal. Na het telefoontje kapt het betreffende apparaat er weer net zo makkelijk mee. Onze oven. We hadden een elektrische oven die eens in de zoveel tijd niet warm wilde worden. Je kon aan alle knoppen draaien, aan- en uitzetten: niks geen warmte. En de volgende keer deed hij het dan ineens weer. Dus kon de leverancier niets voor ons betekenen. ‘Ja, ik kan iemand sturen, maar als het probleem zich dan niet voordoet, dan komt hij voor niks.’ Tot de oven ineens drie dagen dienst weigerde. ‘Aha, nú heb ik je!’, dacht ik, en bestelde een monteur. Die kwam twee dagen later. Twee hele dagen waarin de oven het helemaal naar behoren niet deed. Tot ochtend dat de monteur binnenliep, uiteraard. Helaas is dreigen met de helpdesk niet afdoende om je apparatuur in het gareel te krijgen. En ook bellen is niet afdoende, nee, het probleem lost pas op in het luchtledige nádat je net je hele verhaal tegen de monteur of helpdeskmedewerker hebt afgestoken. En je dan jezelf hoort zeggen: ‘O wacht, nou doet-ie het weer.’ Er zou eigenlijk een helpdesk moeten zijn voor verdwijnende problemen. Dat je, als je een verdwenen probleem hebt, je even met die helpdesk belt, het verdwenen probleem op magische wijze weer opduikt en je door kunt met je probleem oplossen samen met de gewone helpdesk. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/wetenschap/de-helpdeskwet-wat-je-probleem-ook-is-zodra-je-de-helpdesk-belt-verstopt-het-zich~bc90770b/</guid>
      <pubDate>Fri, 15 Mar 2024 00:00:00 +01:00</pubDate>
    </item>
  </channel>
</rss>
