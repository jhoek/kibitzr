<?xml version="1.0" encoding="utf-16"?>
<rss version="2.0">
  <channel>
    <title><![CDATA[Jasper van Kuijk]]></title>
    <link>https://www.volkskrant.nl/auteur/jasper-van-kuijk</link>
    <description><![CDATA[Jasper van Kuijk]]></description>
    <item>
      <title><![CDATA[Met alles wat je erbij neemt, raak je ook iets kwijt: ruimte]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Met deze week: lekker leeg. ‘Jasper, wat wil je voor Kerst?’ Ik heb geen idee. In de categorie ‘leuke dingen onder de 50 euro’ heb ik wel zo’n beetje wat ik nodig heb. Ja, een goeie blikopener, die hebben we niet. Wel een heel beroerde. Maar om nou een blikopener voor Kerst te vragen is ook weer zowat. Rond mijn studententijd kon je me nog enorm blij maken met ‘spulletjes’. Ging ik naar een conferentie en zat er in de goodiebag een gesponsorde drinkfles of oprolbare internetkabel met het logo van de organisatie: helemaal in mijn nopjes. Tegenwoordig begin ik al te kreunen als ik de werkstudent met de goodiebags zie staan. Meer meuk om een plek voor te zoeken. Van de zomer ging het over plannen voor onze tuin. Een pizza-oven, opperde iemand. Ik voelde fysieke weerstand opkomen. We hebben een fijne, ruime, open, natuurlijke tuin. Die wordt echt niet beter van een paar blokken gezellig beton waar je hoogstens twee keer per jaar een pizza in bakt. Of van een designkruikenensemble. Of een pergola. En loungestoelen. Je moet niet vergeten dat, met alles wat je erbij neemt, je ook iets kwijtraakt: ruimte. En ik ben kennelijk aanbeland op dat punt in mijn leven dat ruimte meer waard begint te worden dan meer spullen. Dat nóg een leuke koffiemok net die koffiemok te veel is waardoor je keukenkastje niet meer dicht kan. Dat ik zoveel ongelezen boeken heb dat ze geen leuk vooruitzicht zijn, maar een verplichting. Het zit vast in het bloed, wij Nederlanders zijn nu eenmaal gewend om schaarse ruimte zo efficiënt mogelijk te benutten. Ons hele land is volgetetrist met efficiënte woonwijken, efficiënte stadscentra, efficiënte bedrijventerreinen en efficiënte agro-industrie. Maar zo langzamerhand is het wel een beetje vol. Ik stond bij Hoek van Holland op het strand en zag dat daar de bebouwing nu zelfs het strand op kruipt in de vorm van ‘luxe strandvilla’s’. Prachtig ontworpen, en je zit daar vast heerlijk met je midweekarrangement, maar ze hadden er ook niet kunnen staan. Het strand en de duinen hadden daar ook nog gewoon strand en duinen kunnen zijn. In plaats van dat we steeds weer denken ‘wat kunnen we ontwerpen dat hier leuk past’ moeten we vaker zeggen: ‘Hier ga ik niks ontwerpen.’ In plaats van ontwerpen moeten we vaker ont-ontwerpen. Of ‘werpen’, als je denkt dat die twee keer ‘ont’ tegen elkaar wegvallen (en je in de geest van deze column wilt handelen). Leeg laten wat mooi leeg is. En als het te vol is dus niet een opbergmeubel halen bij Ikea, niet weer wat erbij, maar kijken wat eraf kan. Lang leve de ruimte. PS Ik heb toch maar een blikopener gevraagd. Oude gaat weg. In elk geval niet iets erbij, dat is al winst. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/met-alles-wat-je-erbij-neemt-raak-je-ook-iets-kwijt-ruimte~b090f83c/</guid>
      <pubDate>Fri, 22 Dec 2023 00:00:00 +00:00</pubDate>
    </item>
    <item>
      <title><![CDATA[Veiligheidsinstructies zijn meestal zo lang dat ze niet gelezen worden en dus onveilig zijn]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: veiligheidsinstructies. Wederom zit Philips in de problemen door een apparaat tegen slaapapneu. Eerder werd de eerste DreamStation teruggeroepen, toen bleek dat afgebrokkelde stukjes isolatieschuim in de beademingsbuis terecht kunnen komen. En recentelijk liet de Amerikaanse gezondheidsautoriteit FDA weten dat er meldingen zijn binnengekomen dat een nieuwe versie van het apparaat, de DreamStation 2, oververhit kan raken. Niet best voor het imago, maar ik wantrouw überhaupt elk apparaat waarvan de naam een geinige woordspeling is. Volgens Philips kunnen de apparaten gewoon blijven worden gebruikt, zolang de veiligheidsinstructies maar goed worden opgevolgd. Die veiligheidsinstructies heb ik er dus maar even bij gepakt. Negen (9!) pagina’s. En dan moet de eigenlijke gebruiksinstructie – een kloeke 53 pagina’s – nog beginnen. Het is ook niet heel duidelijke of enerverende bladzijdevulling. Sterker nog, als dat slaapapneu-apparaat mensen niet in slaap krijgt, dan de handleiding wel. Goed, we hebben het hier niet over een broodrooster – als het misgaat heb je geen verbrand sneetje casino, maar verbrande longen. Maar negen pagina’s aan veiligheidsinstructies is gewoon erg veel. Dat gaan mensen overslaan. Natuurlijk ook gewoon doordat het bij veiligheidsinstructies doorgaans vooral een stevig staaltje juridisch dichtzetten betreft. Je weet bij voorbaat al: dit lees ik niet voor mijn eigen veiligheid, maar voor de juridische veiligheid van het bedrijf. Werkelijk alles wat er maar zóú kúnnen gebeuren staat erin. Waardoor het overdreven en irrelevant voelt en de motivatie afneemt om ze te lezen. En ook: datgene dat je wel net even moet weten, komt niet meer duidelijk naar voren, dat verzuipt tussen al het andere. Overigens, of het nu is door het juridisch dichttimmeren of door het feit dat dit apparaat alleen maar op recept verkrijgbaar is: uit de veiligheidsinstructies rijst ook wel het beeld op van een nogal gevoelig machientje. Het mag niet in de zon staan (want oververhitting), het water in het reservoir moet precies op niveau, alle snoeren altijd recht. Als de DreamStation een levensgezel zou zijn, zou-ie de kwalificatie ‘high maintenance’ krijgen. De beste manier om de juridische aansprakelijkheid in geval van problemen van je af te kunnen werpen is een flinke lijst veiligheidsinstructies en juridische disclaimers. De beste manier om problemen te voorkomen is een apparaat waarmee je zo min mogelijk fout kunt doen en waar dus minder veiligheidsinstructies bij hoeven. En dan voor het overige een korte maar duidelijke lijst veiligheidsinstructies en een heldere, beknopte handleiding. Waarbij je die veiligheidsinstructies misschien ook maar het best op het apparaat zelf kan aanbrengen, op de onderdelen waar de waarschuwingen betrekking op hebben. Als. Als gebruikers de instructies opvolgen is het apparaat veilig. Maar de vraag is dus: doen ze dat? En ligt dat aan de gebruikers of aan de instructies en het ontwerp? Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/veiligheidsinstructies-zijn-meestal-zo-lang-dat-ze-niet-gelezen-worden-en-dus-onveilig-zijn~b4576adb/</guid>
      <pubDate>Fri, 15 Dec 2023 00:00:00 +00:00</pubDate>
    </item>
    <item>
      <title><![CDATA[Tijd voor een klimaatconferentie waar deelnemers de urgentie echt voelen: we beginnen met 30 graden in de zaal]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: de COP-klimaatconferentie. De jaarlijkse klimaattoppen zijn verworden tot een soort reizend klimaatcrisisfestival: 70 duizend deelnemers, duizenden lobbyisten, standjes van bedrijven die duurzame uitvindingen verkopen en landen die in paviljoens laten zien hoeveel ze wel niet doen tegen het klimaatprobleem. Dat moet maar eens afgelopen zijn. Een van de problemen van het klimaatprobleem is dat we het nu nog niet zien en voelen. En dus geven we – en zo ook een deel van de deelnemers – vaak nog prioriteit aan comfort, economie en gemak boven duurzaamheid. Tijd om dat gevoel van urgentie wat naar voren te halen, tijd voor een nieuwe opzet van de klimaatconferentie. Allereerst komt elk land maar met maximaal drie personen. Wil je meer invloed, stuur maar een hoger persoon, tot aan je premier of president toe. En geen kekke ‘side events’ meer. Geen consultants, geen nieuwe technologieën, geen pitches om het klimaatprobleem weg te designthinken. Waar op dit moment de conferentie plaatsvindt in stijlvolle zalen en de deelnemers verblijven in aangename hotels, kiezen we volgend jaar als vergaderruimte een kale betonnen hal met klapstoelen en tl-balken. Het moet vooral niet te comfortabel worden. Daarom passen we ook de airconditioning aan. We laten de conferentie beginnen op een goede 30 graden Celsius. Te warm om echt prettig te zijn, maar nog te doen. En dat schroeven we dan 1 graad per dag op, tot aan 42 graden aan het eind van de conferentie. In de tweede week begint er ook langzaam water de zaal in te lopen, steeds harder. We zullen het niet boven het hoofd van de deelnemers laten komen, maar mogelijk zou het ze aan de lippen kunnen komen te staan. Blijven mensen dan? Jazeker, want de deuren gaan op slot. Iedereen blijft de volle twaalf dagen in die ene vergaderzaal A(arde). De enige manier voor de deelnemers om de zaal leefbaar te houden is klimaatafspraken maken, want bij elke concrete deal wordt de verhoging van de temperatuur en het binnensijpelende water afgeremd. In de allereerste Star Wars-film zit een scène waarin vier hoofdpersonen (en één hoofdrobot) in een intergalactische vuilpers terechtkomen. Zodra die zich in beweging zet, verstomt het onderlinge gekibbel en versnelt de communicatie en besluitvorming aanzienlijk. En ik weet, op de klimaatconferenties zijn genoeg deelnemers aanwezig die de urgentie al voelen, maar laat deze COP-klimaatconferentie nieuwe stijl degenen die de urgentie nog níét zo voelen dan een klein zetje geven. Willen alle landen wel deelnemen aan zo’n conferentie? De landen die echt resultaten willen wel, andere mogelijk niet. Daarom onthullen we van tevoren niks over de nieuwe opzet, maar wordt de conferentie wel aangekondigd als de meest effectieve, duurzame en doortastende ooit. Die wil niemand missen. Maar hou het dus nog even stil. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/tijd-voor-een-klimaatconferentie-waar-deelnemers-de-urgentie-echt-voelen-we-beginnen-met-30-graden-in-de-zaal~b9940ae8/</guid>
      <pubDate>Fri, 8 Dec 2023 00:00:00 +00:00</pubDate>
    </item>
    <item>
      <title><![CDATA[Waarom de NPO geen start-upje kan spelen met zijn nieuwe app]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: te vroeg lanceren. De NPO-app wordt vernieuwd en daar is niet iedereen blij mee. Allerlei functies blijken verdwenen, zoals favorieten opslaan of een kindprofiel, in sommige versies van de app ontbreekt een menu, mensen kunnen niet meer inloggen en hij loopt vast. In de appstores van Apple en Google heeft de app een score van achtereenvolgens 1,2 en 1,8 uit 5. De ontwikkelaars lijken er niet zo van wakker te liggen. In een interview met tech-website Tweakers zeggen ze: ‘Het is een bewuste keuze geweest om nu live te gaan met een iets mindere featureset en de focus te leggen op een solide en stabiele basis.’ Deze uitspraak is helemaal in lijn met het in de onlinewereld sterke dogma van ‘zo vroeg mogelijk live gaan want dan leer je pas echt hoe goed je product is’. Het idee is om snel een minimum viable product te lanceren, iets dat net genoeg voldoet om gebruikers te trekken, en dat dan verder uit te bouwen. Het komt uit het in de digitale innovatiewereld zeer invloedrijke boek The Lean Startup van Eric Ries. Voor start-ups zijn Ries ideeën zeer zinnig. Die zitten namelijk met twee fundamentele vragen: zullen mensen geïnteresseerd zijn in ons nieuwe product en hoe houden we genoeg kapitaal om te overleven? De oplossing van Ries: zo snel mogelijk iets bouwen en online gooien, dan zie je zo ook snel mogelijk of je vroege idee iets van tractie krijgt en geef je niet onnodig veel geld uit aan iets dat niet aanslaat. En heb je een product dat (betalende) gebruikers trekt, dan is het weer makkelijker om nieuwe investeringen aan te trekken. Maar dat is dus voor start-ups. De NPO is geen start-up, hoewel de organisatie zich met een mogelijk kabinet-Wilders I wel zorgen zal maken over zijn financiering. Bij de NPO-app hebben we het over een volwassen organisatie met een volwassen product. Dan kun je niet een instabiel product uitrollen waarbij functies ontbreken. De NPO-app is niet het enige voorbeeld waar het ‘we moeten zo snel mogelijk live’ in de verkeerde – volwassen – context wordt toegepast. De Volkskrant heeft zelf weleens een nieuwe app gelanceerd die nog geen zoekfunctie had. En dan wordt het gewoon slordig. De ‘zo snel mogelijk live’-gedachte wordt ook te vaak als excuus gebruikt om onbruikbare rommel online te gooien die met een kleine, snelle gebruikstest veel beter had kunnen zijn. Het idee van snel live gaan is leren of je tractie krijgt, niet om gebruikers jouw rommel op te laten ruimen. De NPO hoefde helemaal geen nieuw idee te testen, die had een bewezen concept en een veelgebruikt platform. Dan moet je geen start-upje gaan spelen. De huidige NPO-app is geen minimum viable product, hij is gewoon niet af. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/waarom-de-npo-geen-start-upje-kan-spelen-met-zijn-nieuwe-app~b0b1bd3d/</guid>
      <pubDate>Fri, 1 Dec 2023 00:00:00 +00:00</pubDate>
    </item>
    <item>
      <title><![CDATA[Onlinekledingwinkels helpen je maar matig aan de juiste maat]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: online kledingmaten uitvogelen. Ik had besloten om te investeren in een winterjas. Zo’n winterjas waar je weliswaar je eerstgeborene voor moet verkopen, maar dan houdt hij je als het goed is twintig jaar lang echt heel warm. Alleen was de jas die ik op het oog had niet te koop bij een winkel die ook maar enigszins bij ons in de buurt lag, dus was ik aangewezen op onlinewinkelen. Terwijl ik juist had bedacht: nee, zo’n dure jas die zo lang mee moet, die wil ik passen, want dan wil ik wel dat hij echt goed zit. Online de juiste maat kleding vinden is nooit echt feestelijk. Dat je in een vierassige maattabel met lengte, heupbreedte, borstomvang en schoenmaat moet gaan uitvogelen wat je maat is. En als je op een maat uitkomt, is het nog steeds maar de vraag of het echt past, want kledingmaten kunnen helaas flink variëren tussen merken, modellen en zelfs bij een en hetzelfde model door de tijd heen. Eigenlijk bijzonder hoe weinig onlinekledingwinkels tot nu toe deden om bij hun klanten de onzekerheid over maten weg te nemen. Vooral omdat dit een van de factoren is die bijdraagt aan de enorme hoeveelheid retouren waarmee webwinkels worstelen. Maar terwijl ik zo met halve tegenzin door een online-outdoorhandel struinde, zag ik bij de jas die ik op het oog had naast de welbekende maattabel ook ‘vind jouw maat’ staan. Daarop klikken bracht me naar een ‘Fitfinder’-dialoogvenster, waar ik moest opgeven wat mijn lengte, gewicht, buikomvang, borstomvang en leeftijd zijn, en hoe strak ik wilde dat het kledingstuk zou zitten. Leeftijd? Ja, zo lichtte het pashulpje toe, want ‘leeftijd beïnvloedt de verdeling van je lichaamsgewicht’. Subtiel, pashulpje, subtiel. Maar voilà, daarna kwam de Fitfinder inderdaad met een aanbeveling. Met 92 procent zekerheid zou maat M mij passen, zilver was er voor maat S, met 46 procent. De aanbeveling kwam volgens het slimme pashulpje mede tot stand op basis van wat anderen met mijn maten hadden gekocht en of ze hun product wel of niet hadden geretourneerd. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social De Fitfinder blijkt een applicatie van de Duitse start-up FitAnalytics, die in 2021 voor 124 miljoen dollar werd aangekocht door Snap, het moederbedrijf van Snapchat. Je vraagt je af waarom niet veel meer onlinewinkels dit hebben. Zo’n interactieve maattabel is heel logisch, want computers zijn doorgaans handiger met tabellen vol cijfers dan mensen. En het is slim om dan ook nog aan de hand van retouren mee te nemen hoe een kledingstuk valt. In ieder geval sterkte de informatie van het digitale pashulpje me voldoende om de jas aan te schaffen. Of die ook past, is een tweede, dat gaan we zien bij levering.</p>]]></description>
      <guid>https://www.volkskrant.nl/wetenschap/onlinekledingwinkels-helpen-je-maar-matig-aan-de-juiste-maat~b97815a3/</guid>
      <pubDate>Fri, 24 Nov 2023 00:00:00 +00:00</pubDate>
    </item>
    <item>
      <title><![CDATA[De treintoiletten van de NS zijn veranderd in rijdende escaperooms]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: deuren van treintoiletten. Ik voel een mengeling van opluchting en trots als ik dit keer, in deze pas gerenoveerde dubbeldekkertrein, de deur van het toilet gewoon op slot krijg. Je zou zeggen dat een dergelijke handeling niet al te moeilijk zou moeten zijn, maar sinds de NS een aantal jaar geleden overstapte op elektrische drukknoppen om wc-deuren te openen zijn de treintoiletten veranderd in rijdende escaperooms. Destijds werden de toiletten voorzien van een bredere schuifdeur die opent op luchtdruk. Doel daarvan was om ze toegankelijker te maken voor bijvoorbeeld mensen met een rollator of een rolstoel, of voor wie een wat grotere rugzak op heeft. De pneumatische schuifdeur is op zichzelf geen probleem, de bediening die erbij meekwam wel. In de eerste versies bestond die uit drie drukknoppen: eentje met pijltjes naar elkaar toe (deur sluiten), met pijltjes van elkaar af (deur openen) en met een sleutel (op/van slot). En dan een groen of rood oplichtende cirkel om de knoppen heen, die aangaf welke knoppen je kon indrukken. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social Naast hun onbekende verschijningsvorm zaten de knoppen niet op of naast de deur, maar een stuk verderop. Bij één model zat er een urinoir tussen de deur en de knoppen, bij een andere zaten ze zelfs onder de wasbak. Een belangrijke ontwerpregel die interactieontwerpers leenden uit de zogenaamde Gestalt-principes van visuele ordening is de ‘wet van de nabijheid’: dingen die dichter bij elkaar staan, horen in de ogen van gebruikers bij elkaar. Deze wc-knoppen zaten te ver van de deur om erbij te horen. Bij mijn eerste confrontatie met dit type treintoilet stond ik verbaasd om me heen te kijken, vertwijfeld zoekend naar een manier om met enige privacy te kunnen plassen. Om er daarna vanaf het balkon getuige van te zijn hoe andere reizigers geregeld werden overvallen tijdens hun toiletbezoek. De nieuwere versie van het toilet, waarin ik nu sta, is beter. Er zijn nog maar twee knoppen (openen/sluiten en op slot) en ze zitten direct naast de deur. Helaas zit nu precies daar waar gewone wc-deuren een draaiknop hebben om hem op slot te doen een noodhendel om hem te openen, die door zijn vorm en plaats vermoedelijk ook vrij vaak in niet-noodsituaties gebruikt wordt. O, en de deurbediening heeft zelfs audio-instructies. Het voelt allemaal als een onnodig ingewikkelde hightechoplossing. Een eenvoudigere én begrijpelijkere oplossing was een simpele verticale hendel direct naast de deur geweest, die je in de richting kantelt die de deur op moet en die dan de pneumatiek in werking zet, in combinatie met een fysieke sluiting. Een inclusiever toilet maken is een nobel streven en een deuropening waar iedereen doorheen kan, hoort daar absoluut bij. Maar ik zou niet ook inzetten op een deurbediening die voor iedereen onbegrijpelijk is.</p>]]></description>
      <guid>https://www.volkskrant.nl/wetenschap/de-treintoiletten-van-de-ns-zijn-veranderd-in-rijdende-escaperooms~be04aa16/</guid>
      <pubDate>Fri, 17 Nov 2023 00:00:00 +00:00</pubDate>
    </item>
    <item>
      <title><![CDATA[Zonder nu je rijbewijs erbij te pakken, weet je tot wanneer het geldig is?]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: herinnering verlopen rijbewijs. ‘Sorry, maar ik kan je geen auto meegeven, je rijbewijs is verlopen.’ We zijn voor onze herfstvakantie vanuit Zweden in Nederland en wilden een auto huren om langs vrienden en familie te rijden. Niet dus. In eerste instantie snap ik niet hoe dit kan. Je krijgt altijd een brief als je rijbewijs dreigt te verlopen. Maar dat blijkt dus te stoppen als je verhuist naar het buitenland. De RDW, die de herinneringen verstuurt, stuurt geen post naar het buitenland en er was ook niks binnengekomen in mijn digitale berichtenbox. Overigens weet de Belastingdienst me ook in het buitenland prima te vinden, dus er is kennelijk geen algemeen verbod op overheidscommunicatie met Nederlanders in het buitenland. En natuurlijk ben ik in principe zelf verantwoordelijk voor het in de gaten houden van de geldigheid van mijn rijbewijs. We hebben het rechtsbeginsel ‘Iedere Nederlander wordt geacht de wet te kennen’. Aan de andere kant weet de overheid dat dat burgers niet altijd gaat lukken, want de wet is best uitgebreid en mensen zien weleens wat over het hoofd (sommigen, zoals ik, wat vaker). Als je dan alleen vertrouwt op juridisch dichtplamuren met ‘je moet de wet kennen’, krijgt de overheid oneindig veel klachten en hulpvragen en zou ze verdrinken in het werk. Dus ook uit welbegrepen eigenbelang stuurt de overheid oproepen en herinneringen, net zoals een garage je herinnert aan een afspraak. En bij het rijbewijs is die herinnering echt wel handig, want de geldigheid van tien jaar is zo lang dat veel mensen niet weten wanneer het verloopt. Zonder nu je rijbewijs erbij te pakken, weet je tot wanneer het geldig is? Net zo bij je paspoort, maar daarbij is er een natuurlijk moment om de geldigheid te controleren: als je op reis gaat. Ik ben benieuwd hoeveel mensen voor elke autorit even checken of hun rijbewijs nog geldig is. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social Daar komt bij dat de consequenties van een verlopen rijbewijs juist voor mensen in het buitenland extra groot zijn. Woon je buiten de EU, dan moet je via de RDW een nieuwe aanvragen, dat dus naar een correspondentieadres in Nederland gaat… En binnen de EU moet je – zoals ik nu – proberen om je verlopen rijbewijs om te zetten naar een geldig rijbewijs van je nieuwe thuisland (hallo gezondheidsverklaring, ogentest en andere bureaucratische horden). Dus een digitale herinnering was erg fijn geweest en zou de overheid nauwelijks extra hebben gekost. Wat ook zou kunnen, is mensen die vertrekken een brief sturen waarin staat dat ze geen herinnering meer zullen ontvangen voor het verlopen van bepaalde belangrijke documenten en dat het handig is om de verloopdata te noteren. Ja, iedere Nederlander dient de wet te kennen, maar de overheid dient ook menselijk gedrag te kennen en daar rekening mee te houden.</p>]]></description>
      <guid>https://www.volkskrant.nl/wetenschap/zonder-nu-je-rijbewijs-erbij-te-pakken-weet-je-tot-wanneer-het-geldig-is~b58355485/</guid>
      <pubDate>Fri, 10 Nov 2023 00:00:00 +00:00</pubDate>
    </item>
    <item>
      <title><![CDATA[Dat de politie portofoons kwijtraakt, valt in de categorie ‘het zou niet moeten gebeuren, maar je weet dat het gaat gebeuren’]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Deze week: portofoonbeheer bij de politie. De politie is de afgelopen vijf jaar 2.244 portofoons kwijtgeraakt, zo meldde RTL Nieuws. Dat is schrikken, maar ook niet zo heel verbazingwekkend. De politie heeft 57 duizend portofoons, die intensief en vaak gebruikt worden; best logisch dat er dan exemplaren zoekraken. In de categorie ‘het zou niet moeten gebeuren, maar je weet dat het gaat gebeuren’. Gelukkig zijn de portofoons voorzien van een pincode en is een groot deel van de als zoekgeraakt geregistreerde exemplaren – door agenten zelf als verloren gemeld of portofoons die niet zijn aangemeld voor een jaarlijkse update – op afstand uitgeschakeld. Het onderliggende probleem is de administratie van de portofoons, die in het RTL-artikel wordt omschreven als ‘rommelig’. Veel portofoons zijn niet echt kwijt, maar de politie weet ook niet precies wie ze dan wel heeft. De kans dat er onbevoegden of zelfs criminelen meeluisteren is niet groot, maar hij is er wel. Mijn eerste reflex was: gewoon elke portofoon waarvan je niet weet wie hem heeft uitzetten, dan staan ze zo aan je bureau om te vragen waarom hun portofoon het niet doet. Wat je zeg maar met de wifi doet als je contact met je kinderen wilt. Maar de politie is een 24-uursorganisatie en je wilt niet dat agenten of burgers door een uitgeschakelde portofoon in de problemen komen. Daarom is het belangrijk dat het ministerie en de hulpdiensten, die zijn begonnen te werken aan de vervanging van het C2000-portofoonsysteem, dit keer het beheer van de portofoons vanaf het begin mee-ontwerpen. Op zichzelf is een waterdicht beheer van politieportofoons bedenken geen enkel probleem. Het helderste gedachtenexperiment is dit: gewoon de portofoons niet het politiebureau uit laten, dan weet je altijd waar ze zijn. En heb je er uiteraard niks aan. Bij bijvoorbeeld wachtwoorden wil je dat ze en veilig en te onthouden zijn. Net zo wil je bij de politieportofoons een maatregel die ertoe leidt dat de politie altijd weet waar en bij wie haar portofoons zijn, maar ook eentje die agenten niet extra belast, laat staan dat die mensen in gevaar brengt omdat het te traag of ingewikkeld is (‘O wacht, even mijn wekelijkse activeringscode opzoeken’). Dan kun je denken aan een vorm van persoonlijke identificatie per portofoon, zodat je – in tegenstelling tot met de huidige pincode-oplossing – niet alleen de toegang beheert, maar ook weet wíé er toegang heeft. Of aan een laadstation dat aan het eind van de dienst een melding doorgeeft als een portofoon niet is ingeleverd en een locatie als deze wel is ingeleverd. Het verenigen van op het oog tegengestelde eisen is een van de krachtigste eigenschappen van ontwerpen. Maar dan moet je die eisen wel vanaf het begin meenemen én er vanaf het begin mee ontwerpen. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/dat-de-politie-portofoons-kwijtraakt-valt-in-de-categorie-het-zou-niet-moeten-gebeuren-maar-je-weet-dat-het-gaat-gebeuren~b2b928a7/</guid>
      <pubDate>Fri, 27 Oct 2023 00:00:00 +00:00</pubDate>
    </item>
    <item>
      <title><![CDATA[Eén zo’n gigantische legoset voor volwassenen kopen, of tien huren?]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Met deze week: verdiensting. In deze tijd van neerdwarrelende herfstbladeren en op de deurmat vallende speelgoedcatalogi draaide het voor mij als kind altijd om het uitkiezen van mijn nieuwe legoset. Weken voorbereiding gingen erin zitten: omcirkelen, afwegen en uiteindelijk kiezen welke set ik zou vragen voor Sinterklaas. Dat ik nu als volwassene weer die neiging heb, komt doordat lego tegenwoordig ook enorme sets uitbrengt die gericht zijn op volwassenen. Een gigantische spaceshuttle, de Zweinsteinexpres uit de Harry Potter-reeks of het voetbalstadion Camp Nou van Barcelona. Allemaal tot in detail na te bouwen, met avonden aan puzzelplezier. Want dat zijn die legosets natuurlijk eigenlijk: grote, complexe 3D-puzzels. Er hangt wel een prijskaartje aan; zo rond de 400 euro. Voor dat geld heb je wel een aantal avonden aan stimulerende lego-zen. Alleen: als het om het puzzelen gaat, is er ook een andere manier. Er zijn steeds meer partijen die legosets verhuren. En dan heb je Camp Nou drie weken thuis voor 40 euro. Een week bouwen, een week trots kijken, een week merken dat je aandacht al wat verslapt. Dit is een mooi voorbeeld van wat in de bedrijfskunde ‘servitization’ wordt genoemd. Verdiensting, in goed Nederlands. Ooit was het bedrijfsleven in overgrote meerderheid gericht op het maken van producten. Fysieke dingen die een bepaalde functie moeten vervullen en (op industriële schaal) in serie worden vervaardigd. Ook kenmerkend: de consument wordt – in ruil voor geld – eigenaar van het product. Stoel, chocoladereep, lego. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social Maar het bedrijfsleven is, zeker in Nederland, steeds meer opgeschoven naar diensten. Kenmerkend aan veel diensten is dat je als consument niet een fysiek product in bezit krijgt. Als je een reis maakt met de NS, koop je (gelukkig) geen trein, maar de dienst om je te verplaatsen. Ook veel bedrijven die producten lijken te verkopen, leveren eigenlijk diensten. Soms zijn het product-dienstcombinaties – denk aan hoe Apple apps en muziek verkoopt via zijn smartphones – maar het kan ook zo zijn dat een product slechts het vehikel is om een dienst te kunnen leveren. De fysieke krant is geen product, maar een middel voor de Volkskrant om de dienst ‘nieuws’ te leveren. Zo ook voor de te huren legosets. Interessant genoeg sluit verdiensting heel goed (verdienstelijk) aan bij een duurzamere economie. Waar je in een productgebaseerde economie meerdere legosets moet kopen om meerdere keren te kunnen puzzelen, wat meer grondstoffen kost, kan in een dienstengebaseerde economie dezelfde set door meer mensen worden gebruikt. De verhurende partij heeft er ook belang bij om de levensduur van de set te verlengen. En je kunt als consument in de catalogus voor hetzelfde geld niet één set uitzoeken, maar wel tien.</p>]]></description>
      <guid>https://www.volkskrant.nl/wetenschap/een-zo-n-gigantische-legoset-voor-volwassenen-kopen-of-tien-huren~b57ff251/</guid>
      <pubDate>Fri, 20 Oct 2023 00:00:00 +00:00</pubDate>
    </item>
    <item>
      <title><![CDATA[Selfservice-administratie: de afdeling administratie krimpt, de hoeveelheid werk groeit]]></title>
      <description><![CDATA[<p>Denkfouten in het hedendaags ontwerp gefileerd door ontwerpwetenschapper Jasper van Kuijk. Met deze week: selfservice-administratie. Iedereen die in een wat grotere organisatie werkt zal het herkennen: steeds meer administratief werk is verplaatst naar onlineselfserviceportalen. Zelf je bonnetjes invullen en invoeren. Zelf in het HR-portal je nieuwe adresgegevens invoeren. Zelf de boekhouding van je projecten bijhouden. Vind ik prima, ik ben niet te beroerd om zelf dat soort dingen te doen. Ik vraag me alleen weleens af of dat het nou echt efficiënter heeft gemaakt. De afdelingen administratie en HR zijn dan misschien kleiner geworden, en kunnen claimen dat ze met minder personeel hetzelfde werk doen, maar je kunt je afvragen of er echt minder tijd aan de administratie wordt besteed. Hoe het nu gaat bij een reisdeclaratie: werknemer zoekt op intranet op hoe je ook alweer een reisdeclaratie doet. Leest over de procedure en logt in op het systeem, maar is de eerste vijf minuten bezig met uitzoeken hoe het formulier ook alweer werkt. Oh ja, een van de dropdown-menu’s van het formulier doet het niet in Safari, alleen in Firefox. ‘Ja, moet je net even weten’, zeiden ze aan de telefoon bij de helpdesk. Vervolgens moet de werknemer mailen met het secretariaat om te vragen wat de projectcode voor dat-en-dat project ook alweer was. ‘Ah, dus het gaat om de tweede vier cijfers, daar moet ik ze invullen?’ Dan nog alle bonnetjes fotograferen met de smartphone of als je echt in een masochistische bui bent inscannen via het kopieerapparaat. De oude situatie bij een reisdeclaratie: een daarin getrainde professional, die dagelijks meerdere uren met de administratieve software werkt en die een gespecialiseerde scanner heeft, knalt alle bonnetjes erin, vult bijna alles in en vraagt de andere werknemer een aantal gegevens aan te vullen. Het zou mij niet verbazen als veel van die digitale selfservicediensten één grote inefficiëntie-operatie zijn, waarbij het lijkt alsof er wordt bezuinigd, omdat de afdeling die het werk vroeger deed kleiner wordt. Maar als je zou meten hoeveel tijd er nu in totaal door de organisatie besteed wordt, zou dat zomaar eens meer kunnen zijn. Bij dit soort operaties wordt er bij het meten van het succes vaak alleen gekeken of één bepaalde afdeling – HR, administratie, secretariaat – groeit of kan krimpen, in plaats van hoeveel tijd je met z’n allen aan een bepaald proces besteedt. Om dat te stimuleren zou het helpen als elke keer dat een ondersteunende afdeling je vraagt om meer dingen zelf te doen, je het verschil in tijdsbesteding factureert aan de ondersteunende afdeling. Dus kostte een reisdeclaratie vroeger vijf minuten en nu twintig? Hup, factuur voor een kwartier naar de financiële afdeling. Wel eerst even opzoeken in het selfserviceportaal hoe je precies een factuur moet aanmaken. En de tijd die dat kost natuurlijk óók weer factureren. Jasper van Kuijk is ontwerpwetenschapper. Hij doet onderzoek naar, onderwijst in en communiceert over (gebruiksgericht) ontwerpen. @jaspervankuijk@mastodon.social</p>]]></description>
      <guid>https://www.volkskrant.nl/wetenschap/selfservice-administratie-de-afdeling-administratie-krimpt-de-hoeveelheid-werk-groeit~ba3f2850/</guid>
      <pubDate>Fri, 13 Oct 2023 00:00:00 +00:00</pubDate>
    </item>
  </channel>
</rss>
