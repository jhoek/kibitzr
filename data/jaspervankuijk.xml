<?xml version="1.0" encoding="utf-8"?>
<rss version="2.0">
  <channel>
    <title><![CDATA[Jasper van Kuijk]]></title>
    <link>https://www.volkskrant.nl/auteur/jasper-van-kuijk</link>
    <description><![CDATA[Jasper van Kuijk]]></description>
    <item>
      <title><![CDATA[De kluisjes van het Van Gogh Museum zijn zeker niet ‘eigenlijk heel makkelijk’]]></title>
      <description><![CDATA[<p>Ik krijg wel vaker lezerspost, maar niet zoals deze. Lezers Peter en Marga bezochten het Van Gogh Museum en stuurden een tekstueel- en fotoverslag volledig in de geest van ‘Hoe moeilijk kan het zijn?’. Ik had eigenlijk een ander onderwerp klaar liggen, maar dat kon overboord. Bij aankomst in het Van Gogh gingen Peter en Marga gelijk aan de slag op het aanraakscherm waarop je taal en de gewenste grootte van de locker kunt kiezen. Ze vonden het achteraf dom van zichzelf dat ze niet eerst de instructies lazen, maar dit doen heel veel mensen niet en een goed ontwerp wijst zichzelf. De interactie ging via een nogal kieskeurig touchscreen, dat je niet te hard moet aanraken maar ook niet te zacht. Daardoor voer je sneller onbedoeld een verkeerde pincode in. Daarna kregen onze Volkskrantlezers om onduidelijke redenen willekeurige symbolen gepresenteerd (paard, koffer, duif), met daarbij de instructie dat ze er eentje moesten kiezen, onthouden en bevestigen. Uiteindelijk werd hun – zeer kort – een lockernummer gepresenteerd dat ze ook weer moesten onthouden. Kennelijk gaat dit geregeld mis, want nu kregen Peter en Marga de instructie om een foto te maken van het lockernummer. Wat dus niet ging doordat het zo kort te zien was. En nou staat het nummer ook op de locker die automatisch openspringt, maar er kunnen meerdere lockers tegelijk opengaan of -staan. Toen onze lezers na afloop van de – gelukkig mooie – tentoonstelling zoekend rondliepen tussen de lockers, bood een vriendelijke medewerker hulp, maar zei ook ‘dat het eigenlijk heel makkelijk was’. Een museummedewerker die dit systeem honderd keer per dag moet uitleggen, heeft op een gegeven moment wel door hoe het werkt, maar dat is niet zo als je het voor het eerst ziet. Navraag bij medewerkers achter een balie vlakbij leverde op dat het probleem op drukke dagen toch al gauw zo’n dertig keer per uur voorkwam. Dus dan schaf je als museum dure, fancy elektronische lockers aan, moet je er alsnog de hele dag een medewerker naast zetten. Terwijl het idee van dit soort codelockers juist is dat er geen sleutels meer kwijt kunnen raken en dat dat tijd en geld bespaart. Het was een analyse zoals ik hem gemaakt zou kunnen hebben. Behalve dan dat ik inmiddels in Zweden woon en werk en dus niet meer leef tussen de producten, diensten en systemen waar u als lezer mee te maken hebt. Dat is een van de belangrijkste redenen dat ik volgende week na tien jaar stop met ‘Hoe moeilijk kan het zijn?’. Maar gelukkig kijken er meer mensen met dezelfde blik, onder wie Peter en Marga. Die wilde ik in deze een-na-laatste column een plek geven. Want als we met z’n allen zo blijven kijken, dan krijgen we de wereld een stukje beter ontworpen.</p>]]></description>
      <guid>https://www.volkskrant.nl/wetenschap/de-kluisjes-van-het-van-gogh-museum-zijn-zeker-niet-eigenlijk-heel-makkelijk~b01c9f59/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Bewoners frustreren en buitensluiten? Daar heeft Utrecht een nieuwe digitale parkeermethode voor]]></title>
      <description><![CDATA[<p>De invoering van een nieuwe digitale parkeermethode in Utrecht heeft geleid tot een stroom klachten en discussies in de raad. De methode leidt er volgens vertegenwoordigers van mantelzorgers toe dat kwetsbare Utrechters minder bezoek krijgen en lijden onder eenzaamheid. Waar de gemeente bij introductie nog volhield dat er nauwelijks klachten binnen kwamen en ‘het altijd even wennen is’, is inmiddels wel duidelijk dat er flinke fouten in de digitale parkeerdienst zitten. Eerder konden bewoners hun bezoek korting geven op het parkeren, door hun bewonerscode te geven, die het bezoek dan invoerde op de parkeerautomaat. Maar het Utrechtse college vond de parkeerautomaten te duur in aanschaf en onderhoud, en zonde van de in beslag genomen openbare ruimte. Dus moet er nu worden ingelogd met DigiD, een account worden aangemaakt, moeten parkeerproducten worden aangevraagd, moet er saldo worden gestort en betaald met Ideal. Voor minder digitaalvaardigen – in Nederland zo’n 2,5 miljoen – is dit een brug te ver. Al helemaal als je bedenkt dat onder ouderen het smartphonebezit beperkt is. Van de 75-plussers heeft maar ongeveer de helft een smartphone, volgens het CBS. Wie het 13 minuten durende instructiefilmpje van de gemeente doorneemt, zakt de moed in de schoenen bij het enorme aantal stappen en de lijst van 13 verschillende parkeerproducten. Een ander aspect dat veel Utrechters stoort, is het feit dat het bezoek niet zelf kan betalen voor het parkeren. Hier hebben de ontwikkelaars van het betaalsysteem een belangrijk sociaal element over het hoofd gezien. Bij het eerdere systeem met de kortingcode op de parkeerautomaat gaf je iemand korting. Bij het nieuwe systeem moet de bewoner het parkeren voorschieten en dat terugvragen. Mensen met een krapper budget vinden het vervelend dit terug te vragen aan bezoek, en bij bedrijven moet je maar zien hoe je het terugkrijgt. Dat werpt de vraag op waarom er niet gekozen is voor een publieke parkeerwebsite, waar bezoek zichzelf kan aanmelden en betalen, en dan een kortingscode kan krijgen van degene bij wie ze op bezoek gaan. Het college heeft laten weten dat het ‘achteraf bezien heeft onderschat hoe groot de impact is van een overstap naar een digitale app op gebruikers in de stad’. Om dit soort fiasco’s te voorkomen, zouden overheden bij aanbestedingen en invoering altijd moeten toetsen hoe gebruiksvriendelijk een nieuwe digitale oplossing is. En vooral ook of deze echt door alle gebruikersgroepen te gebruiken is. Vooral dat laatste stelt extra hoge eisen aan gebruiksvriendelijkheid, en vaak vergt het ook het ontwikkelen van goede niet-digitale alternatieven. Dat bewoners bezoekers kunnen laten parkeren is meer dan het betaald wegzetten van een vervoersmiddel. Het betekent bezoek, gastvrijheid, verzorging, meedoen. Dat wil je voor iedereen toegankelijk houden.</p>]]></description>
      <guid>https://www.volkskrant.nl/wetenschap/bewoners-frustreren-en-buitensluiten-daar-heeft-utrecht-een-nieuwe-digitale-parkeermethode-voor~bb731e2c6/</guid>
      <pubDate>Fri, 24 Jan 2025 00:00:00 +0100</pubDate>
    </item>
    <item>
      <title><![CDATA[De openbaarmaking van het collaboratiearchief is een fascinerend ongeluk in slow motion]]></title>
      <description><![CDATA[<p>De openbaarmaking van de dossiers van ongeveer 425 duizend op collaboratie onderzochte Nederlanders is een fascinerend ongeluk in slow motion. Met als hoofdingrediënten een gebrek aan inschattingsvermogen en een opmerkelijke ijzerenheinigheid. Vlak voordat het Centraal Archief Bijzondere Rechtsraadpleging (CABR) op 2 januari online zou gaan, werd het jarenlang voorbereide proces gepauzeerd, vanwege ernstige bezwaren van de Autoriteit Persoonsgegevens. Aan de wettelijke verplichting om na 75 jaar de dossiers openbaar te maken zou ook zijn voldaan als deze fysiek in te zien waren geweest. Maar door het archief te digitaliseren werd het aanzienlijk beter doorzoekbaar, wat te prijzen is. Vooral omdat dit archief voor nabestaanden, uit de Joodse gemeenschap en breder, veel kan betekenen. Daarbovenop had het Nationaal Archief de ambitie om het CABR zo openbaar mogelijk te maken, zonder drempels, ‘omdat de jongere generatie een archief als een stoffig gebeuren beschouwt’, zo vertelde projectdirecteur Puck Huitsing aan de Volkskrant. Alleen lijkt die drempelloze openbaarmaking dogma te zijn geworden. Interne en externe waarschuwingen over privacy werden genegeerd. En toen de Autoriteit Persoonsgegevens met het Nationaal Archief in gesprek ging, bleken ‘betrokkenen moeilijk uit hun groef te halen’, aldus AP-voorzitter Aleid Wolfsen in NRC. Typerend is hoe Afelonne Doek, rijksarchivaris en algemeen directeur van het Nationaal Archief, in NRC betoogde dat uit hun ervaring met dit archief bleek dat verreweg de meeste mensen op zoek zijn naar informatie over zichzelf of hun familie. Ja, als je voor toegang een afspraak moet maken, er fysiek naartoe moet en duidelijk moet motiveren wat je belang is. Dat doe je niet als je uit baldadigheid of halve wraakzucht even iemand wil opzoeken. Digitalisering is niet gewoon overstappen naar een ander medium, het leidt tot ander gebruik en misbruik. Onlinecasino’s zijn makkelijker toegankelijk dan fysieke casino’s, en nu blijken 70 procent van de digitale gokkers nieuwe gokkers te zijn. Met dat veranderende gebruik moet je in het ontwerpproces rekening houden. Men lijkt bij het Nationaal Archief niet te hebben gezien – of hebben willen zien – welke negatieve neveneffecten grootschalige digitale openbaarmaking kan hebben, naast de grote waarde. Projectdirecteur Huitsing vroeg zich in de Volkskrant af of de bezwaren van een kleine groep wel opwegen tegen de belangen van een grotere groep. Juist het in balans brengen van deze belangen was in dit geval bij uitstek de taak van het Nationaal Archief. Op een goede manier ontsluiten voor zoveel mogelijk mensen, maar ook weer niet zo makkelijk dat de privacy van nog levende mensen en nabestaanden te veel wordt geraakt. Bijvoorbeeld door toegang via bibliotheken, zoals dat nu overwogen wordt, of door een meer begeleide, beveiligde manier van digitale toegang. Ook een duidelijkere uitleg van ongerijmdheden rond dossiers was op z’n plaats geweest. Drempels zijn niet altijd onnodige obstakels, soms vormen ze een noodzakelijke bescherming. Ook in het digitale domein.</p>]]></description>
      <guid>https://www.volkskrant.nl/wetenschap/de-openbaarmaking-van-het-collaboratiearchief-is-een-fascinerend-ongeluk-in-slow-motion~b811f762/</guid>
      <pubDate>Fri, 17 Jan 2025 00:00:00 +0100</pubDate>
    </item>
    <item>
      <title><![CDATA[Eenvoudig beheer van je eigen zorggegevens? Ja. Een zorgwallet? Nee]]></title>
      <description><![CDATA[<p>Weinig mensen zullen staan te juichen als ze horen dat ze een digitale zorgwallet krijgen. We hebben al app-overload, wie wil er nóg een account, wéér een app, andermaal iets koppelen en installeren? Toch zag de projectleider die ik sprak precies dat voor zich. ‘Dan hebben mensen dus hun eigen persoonlijke gezondheidsomgeving, een pgo, die een veilige datawallet heeft, waar ze zelf volledige controle over hebben en waarmee ze bij hun zorgverlener in kunnen loggen.’ Die pgo’s waarover dat gesprek destijds ging zijn er nu. Op digitalezorggids.nl kun je kiezen uit maar liefst dertien platformen, met klinkende namen als Zodos en digi.me. Om mensen te helpen kiezen staat bij alle pgo’s een waarderingscijfer, variërend van 8,4 tot 4,2. Al die apps werken dus anders. Wat betekent dat zorgverleners, familie of vrienden niet zo makkelijk aan worstelende gebruikers kunnen uitleggen waar ze moeten klikken of wat ze moeten doen. En gebruikers hebben wéér een keuze te maken en instellingen goed te krijgen. ‘Waarom doen jullie dit?’, vroeg ik de projectleider. ‘Dit is wat mensen willen’, zei ze, ‘dit kwam uit de focusgroep.’  ‘Focusgroep. Mag ik gokken met wie?’, vroeg ik. ‘Ten eerste met mensen uit de opensourcesoftwaregemeenschap, die graag willen dat burgers zelf hun data kunnen beheren, en niet bedrijven of overheden. En ten tweede met patiëntenverenigingen, die vaak patiënten vertegenwoordigen die grootverbruikers zijn van zorgdata, omdat ze ernstig of chronisch ziek zijn en bovengemiddeld graag meekijken in hun eigen dossier. Klopt dat?’ Dat klopte. In principe is het natuurlijk goed om gebruikers en andere belanghebbenden te betrekken. Alleen moet je dan wel de juiste mensen aan tafel krijgen. Vaak worden belangenverenigingen gezien als een goed doorgeefluik voor participanten, maar wordt vergeten dat hun leden een nogal specifieke doorsnede vormen. Net zoals opensource-ambassadeurs met hun bovengemiddelde digitale vaardigheden en hun sterkere nadruk op privacy een specifieke doorsnede zijn. Ja, iedereen wil graag toegang tot de eigen zorggegevens en niet meer met een stapel papier van de ene naar de andere zorgverlener hobbelen. En voor velen is de privacy van onze zorgdata – hoe abstract soms ook – echt wel belangrijk. Maar heel veel mensen willen vooral graag eenduidigheid en eenvoud. Toegang tot zorggegevens moet niet voorbehouden worden aan digitaal vaardigen. Als je dat soort overwegingen óók meeneemt, kom je misschien niet uit bij een tech-push neoliberale oplossing als een marktplaats met digitale zorgwallets, waarmee je je zorgdata tenslotte juist in bewaring geeft bij commerciële partijen. Voor de meeste mensen was DigiD – dat ze toch al kennen – plus een goed, centraal patiëntendossier van de overheid, zoals in Denemarken, een betere oplossing geweest. Maar ja, dan moet de overheid zelf iets ontwikkelen of inkopen, en dat durft ze niet.</p>]]></description>
      <guid>https://www.volkskrant.nl/wetenschap/eenvoudig-beheer-van-je-eigen-zorggegevens-ja-een-zorgwallet-nee~b277afb6/</guid>
      <pubDate>Fri, 10 Jan 2025 00:00:00 +0100</pubDate>
    </item>
    <item>
      <title><![CDATA[Is gamen nou asociaal of verbindend?]]></title>
      <description><![CDATA[<p>Is gamen nou asociaal of verbindend? Aan de ene kant is het leuk om te zien hoe mijn kinderen kunnen opgaan in Roblox en Minecraft, aan de andere kant bijna eng hoe monomaan hun focus dan is. En solo. Ze zitten daar wel met z’n drieën op de bank, maar ieder op een eigen device, dus toch apart. Tenminste, als ze ieder een eigen spel spelen. Als ze in eenzelfde wereld samen of tegen elkaar spelen, ontstaat er al meer interactie. Discussie, enthousiasme, aanmoedigingen, gelach. Dat is ook als er online met een vriendje wordt gespeeld en er ondertussen wordt gekletst via een audioverbinding. Zo’n gedeelde ervaring wordt in interactieonderzoek co-experience genoemd. De ervaring van iets – een product, dienst, voorstelling of locatie – wordt niet alleen bepaald door de eigenschappen van dat iets, maar ook sterk door de sociale context. Als je in je eentje naar een grappige film kijkt, lach je minder snel hardop dan in gezelschap. Of een weekend Parijs. Alleen al de voorbereiding wordt anders, rijker, als je dat met iemand samen doet. En tijdens het bezoek praten over wat je ziet en meemaakt, zorgt ervoor dat je onderdelen van een beleving uitlicht en sterker beleeft. ‘Optillen’ noemen interactieonderzoekers Battarbee en Koskinen dat. Aan de andere kant kan de sociale context de ervaring ook negatief beïnvloeden. Denk aan dat telefoontje dat je bezwaard aanneemt in een volle trein. Goed, ik weet dat hele volksstammen er nul bezwaar tegen hebben om hun liefdesperikelen niet alleen te delen met de andere kant van de lijn, maar met een hele stiltecoupé. Edoch, ik hou me vast aan de gedachte dat er ook nog mensen zijn die dit níét doen. Die een telefoongesprek liever níét voeren op speaker. Die wél hebben ontdekt dat oordopjes niet bedoeld zijn als decoratie, maar om het geluid bij een film naar je oren te leiden zodat je het niet hoeft te delen met iedereen om je heen. Maar het sociale aspect van de gedeelde beleving kan dus ook asociaal zijn. Om te kijken of het gamen van onze jongens nog meer een gedeelde ervaring kon zijn, bracht de kerstman vorig jaar een Nintendo Switch, een gameconsole voor aan de tv (maar ook voor in de hand, vandaar de naam), met vier controllers. Daar samen op spelen blijkt inderdaad echt meer gedeeld. Je bent fysiek naar hetzelfde punt gericht, ziet hetzelfde scherm en dus ook van elkaar welk karretje en figuurtje je kiest, of als iemand uit de bocht vliegt. Wat we doen, verandert door met wie we het doen. We gaan de kerstvakantie in. Ook daarbij zit hem de beleving echt niet alleen in die boom, het diner of die foute kersttrui. Maar vooral ook in met wie. Ik wens je een fijne kerstco-experience.</p>]]></description>
      <guid>https://www.volkskrant.nl/wetenschap/is-gamen-nou-asociaal-of-verbindend~bdbb9b9d/</guid>
      <pubDate>Fri, 20 Dec 2024 00:00:00 +0100</pubDate>
    </item>
    <item>
      <title><![CDATA[Waarom de slimme koelkast eerder een dictator dan een butler zou zijn]]></title>
      <description><![CDATA[<p>Het is een al decennia terugkerend beeld in high-techtoekomstscenario’s: de slimme koelkast. Scifi-witgoed dat automatisch het eten bestelt voor de hele week. Maar hij staat nog steeds niet in onze keukens en het is sterk de vraag is of we dat überhaupt moeten willen. Allereerst zou je koelkast moeten weten wat er op voorraad is. Eerder leken de belangrijkste technologische opties hiervoor contactloze chips (RFID) of barcodes, maar dat is duur en niet-duurzaam (RFID), vergt veel extra handelingen (barcodes inscannen) en werkt niet bij niet-voorverpakt voedsel. De recente ontwikkelingen in beeldherkenning bieden nieuwe mogelijkheden. ChatGPT leest nu ook foto’s en toen ik een foto van de binnenkant van onze koelkast invoerde, herkende het een groot deel van de inhoud. Om de voorraad goed te kunnen inschatten, moet de koelkast wel ook de houdbaarheidsdata en versheid van ingrediënten kunnen inschatten. Dat is een uitdaging. Bovendien eten we niet uitsluitend uit de koelkast. Als je slimme koelkast je eten voor je moet bestellen, moet die niet alleen weten of je genoeg melk en paprika hebt, maar ook limoen en droge producten als pasta of kruiden. De pasta staat in een keukenkastje of voorraadkast en de limoen ligt op de fruitschaal. Willen we ook daar  camera’s? En behalve de technologische uitdagingen zijn er die op het gebied van gebruik. Als je koelkast voor jou moet gaan bestellen, moet er een menu komen. Dus zou je je hele weekmenu vooraf moeten invoeren (veel werk), of moeten reageren op een door de koelkast voorgesteld menu. En dan gaat het niet alleen om wat we eten, maar ook met hoeveel personen. Zijn er leden van het huishouden een avond sporten of een paar dagen weg? Gaan jullie op vakantie? Om dit te kunnen weten, zou je de weekschema’s van alle mee-eters moeten invoeren of koppelen. En moet iedereen dat gedisciplineerd bijhouden. Zit er dan helemaal niets in het idee van een slimmere koelkast? Jawel. Met goede beeldherkenning in je koelkast zou je vanuit de supermarkt aan je koelkast kunnen vragen of je nog kaas hebt. Of zelfs: wat heb ik nog liggen en wat zou ik daarvan kunnen maken? Zulke zoekopdrachten werken nu al best goed met googelen of een AI-chatbot en kunnen helpen tegen voedselverspilling. En je koelkast zou ook een berichtje kunnen sturen met: ‘Jasper, dat potje met sardientjes rechts achterin is inmiddels echt wel over datum.’ Ik snap de droom van de eten bestellende slimme koelkast. Het wegnemen van een steeds terugkerende taak, in combinatie met de beloften van nieuwe technologieën. Maar een systeem dat overal camera’s nodig heeft, voortdurend data van ons verlangt, weinig flexibel is en slechts een klein voordeel oplevert, voelt toch meer als een witgoeddictator dan als de gedroomde butler.</p>]]></description>
      <guid>https://www.volkskrant.nl/wetenschap/waarom-de-slimme-koelkast-eerder-een-dictator-dan-een-butler-zou-zijn~b9aaf2110/</guid>
      <pubDate>Fri, 13 Dec 2024 00:00:00 +0100</pubDate>
    </item>
    <item>
      <title><![CDATA[Het probleem met het klassieke Ajax-logo (en dat van Peugeot en Air France-KLM)]]></title>
      <description><![CDATA[<p>Ajax keert terug naar zijn oude, klassieke logo en gaat dus van heldere belijning naar een wazige set krasjes. Het oude beeldmerk, een ets-achtige afbeelding van de mythologische Griekse held, stamt uit 1928. In 1991 werd het vervangen door een gestileerde versie daarvan, bestaande uit elf (want elftal) strakke lijnen. De terugkeer van het klassieke logo was een langgekoesterde wens van de Ajax-fans, die in de nieuwe, strakkere versie de verkilling en verzakelijking van hun club zagen. De retro-actie van Ajax doet denken aan de restyling van het Peugeot-logo in 2022,  waarvoor het bedrijf ook een historische eerdere versie als basis gebruikte. Wat opvalt, is dat beide nieuwe-oude logo’s een veel groter detailniveau hebben dan hun voorgangers. Het Ajax-logo spant daarbij de kroon, met alle fijne ets-krasjes: zo veel details en zo weinig contrast dat er eigenlijk niks van overblijft als je het verkleint. En laat dat nou juist zijn wat er vaak met logo’s gebeurt, ze klein afbeelden. Een logo van een voetbalclub op de borst van een speler is van afstand gezien miniem. En zo’n clublogo moet ook bij de competitiestand staan, samen met de logo’s van alle andere clubs en dus klein. Voor Peugeot geldt dat autologo’s op de neus van een auto op afstand en in een flits herkenbaar moeten zijn. Dat is met het nieuwe retro, gedetailleerde en donkere Peugeot-logo allerminst het geval. Een goed logo is onderscheidend in twee opzichten: het moet onderscheidend zijn en onderscheiden kunnen worden. Een logo moet herkenbaar en origineel zijn, zodat de organisatie erachter zich onderscheidt van andere organisaties; dat het duidelijk is dat we hier te maken hebben met KPN en niet met een andere telecomboer. Maar om origineel en herkenbaar te kunnen zijn moet een logo ook leesbaar zijn, onderscheiden kunnen worden. Daarvoor moet je rekening houden met de omgevingen waarin het logo te zien zal zijn en het daarop ontwerpen. Dat gaat mis bij bijvoorbeeld Air France-KLM. Op vliegvelden staat het logo op vertrekstaten en dan is er per vliegmaatschappij maar een klein vierkantje beschikbaar. Als je dan een langwerpig logo hebt, blijven er heel kleine letters over en veel witruimte. Qua onderscheidend zijn zit het met de logo’s van Ajax en Peugeot wel goed. Je verwart ze niet snel met die van andere clubs en automobielfabrikanten. Dat wil zeggen: als ze onderscheiden kunnen worden. Maar dat zal de supporters van Ajax vermoedelijk een zorg zijn, want voor hen is een andere functie belangrijker: uitstraling. Dat een logo de organisatiecultuur uitdraagt. Het erfgoed, de sfeer, de merkwaarden.  En dat doet die oude wazige ets volgens de supporters veel beter dan elf strakke lijnen.</p>]]></description>
      <guid>https://www.volkskrant.nl/wetenschap/het-probleem-met-het-klassieke-ajax-logo-en-dat-van-peugeot-en-air-france-klm~b4c1a482/</guid>
      <pubDate>Fri, 6 Dec 2024 00:00:00 +0100</pubDate>
    </item>
    <item>
      <title><![CDATA[Word wakker Europa en Nederland: China is inmiddels stukken beter in hoogtechnologische innovatie]]></title>
      <description><![CDATA[<p>Northvolt, ooit Europa’s hoop op eigen productie van duurzame (auto)batterijen, balanceert op het randje van faillissement door enorme problemen bij het opschalen van de productie. In eerste instantie volgde op Northvolts vraag om Zweedse overheidssteun een harde nee van de regering. Begrijpelijk, want als investeerders weten dat de overheid gaat bijspringen, doen ze dat zelf niet. Toch kan Europa het zich slecht permitteren Northvolt te laten vallen, als we willen dat bij batterijen niet hetzelfde gebeurt als bij zonnepanelen. Europa had ooit een veelbelovende zonnepaneelsector, maar die is weggevaagd door China. Weggeconcurreerd op prijs én kwaliteit, ook omdat de Chinese overheid haar zonnepanelensector flink stimuleerde met financiering en kennisontwikkeling. Het Northvolt-debacle zou Europa en Nederland moeten wakker schudden. Azië en specifiek China zijn intussen stukken beter in hoogtechnologische innovatie. Nederland heeft met ASML een fantastische uitzondering, maar dat is een erfenis van Philips. Voor de rest zijn we een land waarin het woord fabriek eerder duidt op een evenementencentrum dan op een gebouw waarin dingen worden gemaakt. De Broodfabriek, de Van Nelle Fabriek, de Plezierfabriek. Als er bij ons ‘fabriek’ op een gebouw staat, is de kans groter dat je er een ballenbad en yogamatten vindt dan industriële productiemachines. Op het wereldtoneel heb je uiteindelijk weinig aan onze veelgeprezen ‘beleveniseconomie’. Onze productie ging grotendeels naar Azië. Data van de Wereldbank laten zien dat in Nederland de maakindustrie nog slechts 12 procent is van het bruto binnenlands product, tegen China’s 26 procent. En je kunt zeggen: ja, dat is productie, geen hoogtechnologische innovatie. Alleen gaat hightech uiteindelijk daarheen waar de productie zit, omdat zich daar een ecosysteem vormt van technische kennis, bedrijven, de beste ingenieurs en de productiesystemen. Hightech zonder productie is nultech. Hetzelfde geldt voor digitale innovatie: zonder sterke eigen techsector, zoals in de VS, ontwikkel je je daar niet in. Het is tijd dat we ons realiseren dat wij nu staan waar China veertig jaar geleden stond: we lopen achter. Europa’s technologische ecosysteem is uitgehold. Als we in de toekomst iets anders willen zijn dan een nostalgische toeristenbestemming voor de rest van de wereld die nog wel geld heeft om te reizen, dan moeten we nu doen wat China decennia geleden deed: een ambitieus, coherent programma voor technologische innovatie en productieontwikkeling starten. Stimuleren van sectoren, investeringsprogramma’s en het opleiden van steengoede hardcore ingenieurs. Dus niet van die softe types zoals ik en ook niet dat eeuwige gejammer dat je elke keer hoort als er wordt gezegd dat we in Nederland beter moeten worden in technologie: ‘Ja, maar de sociale en maatschappelijke kant is ook belangrijk.’ Ja, die ís ook belangrijk, maar we hebben het nu even over beter worden in technologische innovatie en productie. Want zonder dat wordt Europa arm en volslagen irrelevant.</p>]]></description>
      <guid>https://www.volkskrant.nl/wetenschap/word-wakker-europa-en-nederland-china-is-inmiddels-stukken-beter-in-hoogtechnologische-innovatie~be28e1b4/</guid>
      <pubDate>Fri, 29 Nov 2024 00:00:00 +0100</pubDate>
    </item>
    <item>
      <title><![CDATA[Elektrisch rijden over langere afstanden wordt minder stressvol, met dank aan de EU]]></title>
      <description><![CDATA[<p>Met een elektrische auto op vakantie gaan begint steeds minder te lijken op een zenuwslopende laadpaalpuzzeltocht en steeds meer op, nou ja, vakantie. Afgelopen herfstvakantie reden we vanuit Zweden naar Nederland en terug, en iedere keer dat we dat doen, zijn er nieuwe verbeteringen. Vooral in Duitsland hadden ze vroeger de neiging om bij laadstops maar één paal te plaatsen, met twee stekkers: eentje die niet paste op onze auto en de andere die stuk was. En als die niet stuk was, dan was hij wel bezet. Zelfs als je een app gebruikte om te zien of er een laadplek vrij was, kon die bij aankomst alsnog bezet zijn. Inmiddels zijn er steeds meer laadstops met een groot aantal – zeg vijftien – snellaadplaatsen, waardoor er vrijwel altijd een plek vrij is of snel vrijkomt. Vrijwel al die laders hebben tegenwoordig dezelfde stekker, de CCS2-connector (Combined Charging System Type 2). Op de heenweg konden we zelfs laden op de veerboot. Ideaal: je komt aan met een lege batterij, koppelt aan en rijdt uitgeslapen en volgeladen weer van de boot. Dit in plaats van dat we, zoals eerder, vlak voor of snel na de overtocht moesten gaan laden. Deze keer kwam ik ook voor het eerst snelladers tegen waarop je gewoon met je bankpas (of op je telefoon) kon betalen. Voorheen stond je nog geregeld bij een laadpaal wéér een nieuwe app te downloaden of je via een QR-code aan te melden, omdat een van je vier (4!) laadkaarten net bij die paal niet werkte. We zouden het redelijk absurd vinden als je bij tankstations alleen maar met een kaart van die specifieke brandstofleverancier zou kunnen betalen, maar bij elektrisch laden was dat lange tijd de norm. Kortere afstanden tussen laadstations, universele stekkers, meer laadpunten, via een app kunnen zien welke laders beschikbaar zijn en gewoon betalen met je bankpas. Langzaam verdwijnen de barrières die elektrisch rijden over langere afstanden lastig en stressvol maakten. Zoals dat gaat bij de introductie van innovaties: er moeten technologieën worden ontwikkeld, standaarden bepaald, afspraken gemaakt en verdienmodellen uitgewerkt. En regelgeving. Dat ik nu elektrisch kan laden met mijn bankpas, is te danken aan de recente AFIR-regelgeving (Alternative Fuels Infrastructure Regulation) van de EU, die laadplekaanbieders verplichtte om dit mogelijk te maken. Net zoals EU-wetgeving het verplicht stelde om online te delen of er een laadplek vrij is en wat het laadtarief is. Die CCS2-stekker? Ook een EU-standaard. Om nieuwe producten en technologieën goed te laten functioneren is vaak een heel ecosysteem nodig, met veel betrokken partijen. Dat geeft natuurlijk frictie, maar zoals de EU laat zien bij elektrisch laden, kunnen overheden een grote rol spelen bij het oplossen daarvan.</p>]]></description>
      <guid>https://www.volkskrant.nl/wetenschap/elektrisch-rijden-over-langere-afstanden-wordt-minder-stressvol-met-dank-aan-de-eu~b5eb07df/</guid>
      <pubDate>Fri, 22 Nov 2024 00:00:00 +0100</pubDate>
    </item>
    <item>
      <title><![CDATA[Kunnen de Amerikanen onze Joint Strike Fighters op afstand uitzetten?]]></title>
      <description><![CDATA[<p>Kunnen militaire wapens op afstand worden uitgezet door de landen die ze leverden? Het is een gedachte die met de recente uitslag van de Amerikaanse verkiezingen weer bij me opdook. Stel, er ontvouwt zich een geopolitiek nachtmerriescenario, waarin Europese JSF’s in handen vallen van een tegenstander van de VS, of de EU zelfs tegenover de VS komen te staan. Kunnen de Amerikanen dan een signaal sturen waarmee deze jachtvliegtuigen veranderen in roerloze brokken metaal? Nee, ik schrijf deze column niet met een aluminium hoedje op, zo wild is de gedachte niet. Jonathan Zittrain, hoogleraar internationaal recht aan Harvard, hield in het wetenschapsmagazine Scientific American al eens een pleidooi voor ‘kill switches’ in militaire wapens. En de Fransen zouden in wapens die ze produceerden chips hebben laten bouwen die uit te schakelen zijn, zo zei een Amerikaanse defensiefabrikant tegen het elektrotechnische vaktijdschrift IEEE Spectrum. Die behoefte komt ergens vandaan. Wapens kunnen in verkeerde handen vallen en de geopolitieke realiteit veranderen. De Stinger-luchtdoelraketten die de Amerikanen ooit leverden aan Afghaanse rebellen die vochten tegen de Russen,  doken later op bij Sri Lankaanse rebellen, aldus The Economist. Rusland zag zich aan het begin van de grootschalige invasie van Oekraïne door de Oekraïners bestookt met wapens van Sovjet-makelij. Of neem Turkije, lang hard op weg om deel te worden van de EU en toen toch niet. Een Navo-lid, maar wel een die zowel met de VS als met Rusland relaties onderhoudt en van beide partijen wapens afneemt. Nu worden er bij wapenleveranties altijd afspraken gemaakt. Zo moesten Nederland en Denemarken toestemming van de VS krijgen om hun F-16’s aan Oekraïne door te verkopen. Dergelijke afspraken kunnen zelfs worden verankerd in de wapensystemen: dat die alleen blijven functioneren als er periodiek een code wordt ingevoerd, het wapen online checkt of het mag worden gebruikt of dat het alleen in bepaalde gebieden kan worden gebruikt. Maar dit is dus wat je van tevoren afspreekt en zoals gezegd is het wereldtoneel nogal fluïde. Vandaar dus de gedachtenoefening: zou ik een verborgen uitknop inbouwen in wapens die ik lever? Ja, is mijn antwoord. Omdat je niet kunt voorspellen waar door jou geproduceerde wapens terechtkomen en je ze in het uiterste geval onschadelijk wilt kunnen maken. En omdat deze uitknoppen tegenwoordig zo diep in software of zelfs computerchips te verwerken zijn dat ze vrijwel niet te ontdekken zijn. Het belangrijkste argument tégen is het risico dat buitenlandse hackers de uitknoppen ontdekken of dat spionnen zich toegang verschaffen tot de kennis van degenen die er weet van hebben. Dan wordt de oplossing je grootste probleem. Of militaire wapens kill switches hebben, zal pas duidelijk worden als het leverende land echt geen enkele andere mogelijkheid meer ziet. Zet ze te vroeg in en niemand zal meer wapens bij je willen kopen. Dus we zullen het waarschijnlijk – hopelijk – nooit weten.</p>]]></description>
      <guid>https://www.volkskrant.nl/wetenschap/kunnen-de-amerikanen-onze-joint-strike-fighters-op-afstand-uitzetten~b777bf71/</guid>
      <pubDate>Fri, 15 Nov 2024 00:00:00 +0100</pubDate>
    </item>
  </channel>
</rss>
