<?xml version="1.0" encoding="utf-16"?>
<rss version="2.0">
  <channel>
    <title><![CDATA[Jasper van Kuijk]]></title>
    <link>https://www.volkskrant.nl/auteur/jasper-van-kuijk</link>
    <description><![CDATA[Jasper van Kuijk]]></description>
    <item>
      <title><![CDATA[Een slaapzak voor de gemiddelde vrouw, met de nadruk op gemiddeld]]></title>
      <description><![CDATA[<p>Kamperen, voor het eerst sinds lange tijd. En dus maakten we de klassieke beginnersfout: een luchtbed. Mijn vrouw en ik hadden een standaardluchtbed mee en dat isoleert veel minder dan een campingmatje, dat een isolatielaag heeft. En dan sliepen we ook nog eens niet in een slaapzak, maar onder een (te dun) dekbed – ‘want gezelliger’, volgens mijn vrouw. Dat alles opgeteld leidde ertoe dat het met nachten van 9 graden Celsius eerder koud, klam en onrustig was dan gezellig. De nachten erna trachten we dit op te lossen met extra kleren en door het luchtbed aan te kleden met een picknickkleed, handdoeken en een isolatietas (tip: stop daar je voeten in en ze blijven heerlijk warm). We kwamen tot de conclusie dat wij, na onze kinderen, nu ook zelf aan de beurt waren voor goed kampeerslaapmateriaal. Al browsend naar slaapzakken viel me ineens een filteroptie op de websites op: mannen / vrouwen. Ik had er nooit zo over nagedacht, maar mannen en vrouwen verschillen als het om gebruikseisen voor slaapzakken gaat. Vrouwen hebben vaak een warmere slaapzak nodig omdat ze bij hogere temperaturen comfortabeler slapen. En verder zijn vrouwen gemiddeld korter, dus en dan is een minder lange slaapzak handig, terwijl vrouwen doorgaans bredere heupen en smallere schouders hebben dan mannen. Een goed aansluitende slaapzak is dan weer belangrijk voor de isolatiewaarde. In haar boek Invisible Women beschrijft Caroline Criado Perez hoe in ontwerpen vrouwen lang over het hoofd zijn gezien of zelfs genegeerd. Van botsmannequins voor auto’s met alleen mannelijke anatomische kenmerken tot aan seksistisch sneeuwruimen (want met prioriteit voor de autowegen, terwijl voet- en fietspaden – waar vrouwen vaker gebruik van maken – pas later aan de beurt zijn). En ook: one size fits men. Als een ontwerp maar in één uitvoering op de markt wordt gebracht, dan is die vaak afgestemd op de maten en behoeften van mannen. Bij sommige slaapzakken dus niet meer. Wat in principe goed is. Maar: gemiddeld. De gemiddelde vrouw slaapt beter bij een hogere temperatuur dan de gemiddelde man. Bij mijn vrouw en ik ben ik de koukleum. Ik loop in augustus al binnenshuis met een bodywarmer, terwijl mijn vrouw tot in november spaghettihemdjes kan dragen. Gemiddeld. De gemiddelde vrouw is korter dan de gemiddelde man en de gemiddelde vrouw heeft smallere schouders dan de gemiddelde man. Uiteindelijk moet je bij het uitzoeken van een slaapzak dus kijken naar jouw fysieke eigenschappen (vrij aardig op te meten) en bij welke temperatuur jij lekker slaapt (iets lastiger vast te stellen). Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Maar ja, ben je dus een korte vrouw die graag een lagere slaaptemperatuur heeft of een lange man die juist een warmere slaapzak wil, dan is er voor jou geen hokje. Of slaapzak. De oplossing? Een temperatuurklasse opschuiven en bijvoorbeeld in plaats van een -5-gradenslaapzak een -10-exemplaar kopen. Geselecteerd door de redactie</p>]]></description>
      <guid>https://www.volkskrant.nl/wetenschap/een-slaapzak-voor-de-gemiddelde-vrouw-met-de-nadruk-op-gemiddeld~b6224d103/</guid>
      <pubDate>Fri, 30 Aug 2024 00:00:00 +02:00</pubDate>
    </item>
    <item>
      <title><![CDATA[Een drinkdop die duurzaam is en níét in je neus prikt, dat moet toch kunnen]]></title>
      <description><![CDATA[<p>Per 1 juli zitten draaidoppen verplicht vast aan plastic flessen, als gevolg van een maatregel van de Europese Unie. Het moet, net als het verbod op plastic rietjes, de verspreiding voorkomen van kleine hoeveelheden plastic in het milieu, ook omdat die zo lastig op te ruimen zijn. Dus vooropgesteld: in principe een goed initiatief, die vaste doppen. Maar het kan irritant zijn bij het schenken en drinken, omdat de dop de schenkstroom in de weg zit, of je neus bij uit een flesje drinken. Fabrikanten kozen voor een aantal oplossingen: soms blijft de dop aan een fles zitten met een dun plastic strookje en bij kleine frisdankflesjes zit er een soort scharniertje in de dop gebouwd. Een woordvoerder van verpakkingsgigant Tetra Pak erkende tegenover de NOS dat de vaste doppen tot irritatie kunnen leiden bij wie rechtstreeks uit een flesje drinkt. ‘Ja, dat wordt een tijdje wennen’, zei Peter Heida, ‘maar het idee is dat ook in die gevallen de dop aan de fles blijft.’ Hier val ik allereerst over de suggestie dat de nieuwe doppen een kwestie van wennen zou zijn. Zo’n dop in je neus is niet een kwestie van iets waar je op termijn wél handig in wordt; het drinkt gewoon irritanter. Daarnaast maakt de woordvoerder een onnodige tweedeling: óf we houden het milieu vrij van plastic óf we kunnen fijn drinken uit een fles. Een van de kernactiviteiten van ontwerpen is de synthese, de creatiestap waarin een nieuw ontwerp wordt bedacht en gemaakt. Woordenboek Van Dale definieert synthese als ‘verbinding van afzonderlijke, vaak tegengestelde elementen tot een nieuw geheel’. Juist dat kunnen verenigen van op het eerste gezicht tegengestelde eisen is een van de krachtigste eigenschappen van ontwerpen. Van of-of naar en-en gaan. Moet je je voorstellen wat een discussies er waren voor de introductie van de deur. ‘Nee, je moet je huis veilig en warm af kunnen sluiten!’, riep het ene kamp, ‘die muur moet dicht.’ ‘Ja hallo,’ zei het andere kamp, ‘je wilt toch ook gewoon je huis in en uit kunnen lopen?’ Tot er dus een architect kwam die een scharnierbaar en vergrendelbaar stuk muur ontwierp. De deur. En-en. Dat zou ook moeten kunnen voor die plastic doppen. De grote irritatie lijkt hem erin te zitten dat veel doppen omhoog blijven staan; daardoor komen ze in de schenkstroom of in je neus. Het zou mogelijk moeten zijn om in de doppen een ander soort scharniertje te bouwen waardoor ze verder naar beneden kunnen klappen. Bij veranderingen aan producten of diensten met het oog op betere duurzaamheid hoor je te vaak het argument: ‘Ja, dat ongemak komt door die-en-die nieuwe regel.’ Dat is onterecht en vermindert het draagvlak onnodig. Op naar meer en-en. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/wetenschap/een-drinkdop-die-duurzaam-is-en-niet-in-je-neus-prikt-dat-moet-toch-kunnen~be617dc0e/</guid>
      <pubDate>Fri, 5 Jul 2024 00:00:00 +02:00</pubDate>
    </item>
    <item>
      <title><![CDATA[Wil je dat pakketje écht de volgende dag hebben als daarvoor iemand ’s nachts moet werken?]]></title>
      <description><![CDATA[<p>Logisch dat jij na het werk nog even langs de supermarkt wilt kunnen om avondeten in te kopen. Maar dat betekent wel dat voor iemand anders de werkdag pas om tien uur ’s avonds zal eindigen. Als spoedgevallen in het weekend naar de huisarts moeten kunnen, moet er een huisarts weekenddienst draaien. Om dienstverlening te kunnen leveren die aansluit bij het levensritme en de voorkeuren van gebruikers, moeten degenen die die diensten helpen leveren vaak werken op tijden die niet in het standaard dagritme passen. Denk aan nachttreinmachinisten, verpleegkundigen, helpdeskmedewerkers, horecapersoneel. Hoewel er natuurlijk ook mensen zijn voor wie zo’n ‘afwijkend’ werkschema een uitkomst is. Mijn moeder was verpleegkundige en werkte veel liever week-op-week-af nachtdiensten dan het reguliere werkschema. Zo zijn er ook mensen bij wie de horecatijden beter passen dan kantoortijden. Maar vooral als je baan door technologische of maatschappelijke ontwikkelingen ineens verandert, kan dat pittig zijn. Het ritme van The New York Times, nu een digitale voorloper, veranderde radicaal door digitalisering en de nieuwe onlinemediaconsumptie. Traditioneel werkten kranten toe naar het moment waarop de krant ‘zakt’, rond tien uur ’s avonds, wanneer de krant naar de drukker gaat om de volgende ochtend om zes uur op de mat te liggen. Alles daarvoor was een cascade van reportages en interviews naar stukjes tikkende journalisten naar redigerende redacteuren en uiteindelijk het opmaken van de krant. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Dus dit is wat Mark Thompson, de nieuwe algemeen directeur van The New York Times, destijds zag toen hij om zeven uur ’s ochtends op de redactie kwam, wanneer heel Amerika wakker werd en lezers hun telefoon openden om het laatste nieuws te checken: schoonmakers, geen redacteuren. Lezers verwachtten in hun app actueel nieuws, maar daar stond alleen het nieuws van de vorige dag. Dus moest het ritme van de krant om, moest de krant zich aanpassen aan de door digitalisering wakker gemaakte behoeften van nieuwsconsumenten. Dat zal niet iedereen hebben gepast. Als je jarenlang volgens een bepaald ritme werkt, dan gaan je routines en je hele sociale leven zich daarnaar zetten. Ik ben erg voor het ontwikkelen van diensten die passen bij de behoeften van gebruikers, maar ik ben ook voor waardig werk. Het is een kwestie van het werk op ‘afwijkende’ tijden zo vorm te geven dat het waardig en bij voorkeur ook gewoon leuk is. En ook van zoeken naar díé mensen voor wie die ‘afwijkende’ tijden juist prettiger zijn. Maar we kunnen ons als consument ook wel afvragen of ons gemak niet te veel werknemersongemak betekent. Wil je dat pakketje echt direct de volgende dag al hebben als je weet dat iemand daarvoor om drie uur ’s nachts in een distributiecentrum moet rondlopen? Het gemak van de consument is soms het ongemak van de werknemer. En ergens ligt er een grens. Geselecteerd door de redactie</p>]]></description>
      <guid>https://www.volkskrant.nl/wetenschap/wil-je-dat-pakketje-echt-de-volgende-dag-hebben-als-daarvoor-iemand-s-nachts-moet-werken~b75a0150/</guid>
      <pubDate>Fri, 28 Jun 2024 00:00:00 +02:00</pubDate>
    </item>
    <item>
      <title><![CDATA[Zelfscankassa’s vergroten het risico op agressie in de supermarkt]]></title>
      <description><![CDATA[<p>Vanwege agressie tegen het personeel laat Albert Heijn het personeel niet meer met naamkaartjes rondlopen. In een enquête hadden medewerkers laten weten het naamkaartje niet prettig te vinden, onder andere omdat het kan leiden tot bedreigingen op sociale media. Ik stond ook weleens achter een klant die het nodig vond een supermarktmedewerker na een veelbetekenende blik op diens naamkaartje heel nadrukkelijk bij zijn naam te noemen: ‘Nou… Jeffrey. Ik denk dat jij ook wel snapt dat…’ Niet tof. Het doel van het stoppen met naamkaartjes is het minder erg maken van de incidenten. Maar je zou ook moeten kijken naar: waarom ontstaan die incidenten überhaupt? Nu lijkt daar vooral naar gekeken te worden als een maatschappelijk trend die er nu eenmaal is. Sonja Boelhouwer, topvrouw bij Albert Heijn: ‘Mensen hebben een steeds korter lontje en wensen niet op hun gedrag te worden aangesproken.’ Dezelfde argumenten hoorde je bij de NS, die onderzoekt of conducteurs bodycams kunnen gaan dragen, ter preventie, maar ook voor opsporing van daders. En het kan goed zijn dat ons lontje steeds korter wordt, maar misschien moeten we op z’n minst ook kijken naar hoe we onze maatschappij inrichten en of dat dit soort incidenten niet stimuleert, of ons lontje nog verder inkort. Ontwerpers noemen dit het ‘framen’ of kaderen van de ontwerpopdracht. Ik hoorde laatst hoe dit speelde bij de ochtendfile van en naar de Amsterdamse wijk IJburg, waar veel verkeer over één brug moet. Je kunt dat framen als een capaciteitsprobleem. Maar toen de gemeente keek naar waar die piekbelasting door wordt veroorzaakt, bleken de schooltijden – alle scholen beginnen tegelijk, om half negen – een belangrijke rol te spelen. Als je die ochtendfile kadert als een timingsprobleem in plaats van een capaciteitsprobleem, kom je op andere oplossingen uit. Daarom zou ik in het geval van Albert Heijn ook kijken naar de zelfscankassa, waar volgens supermarktpersoneel meer geweldsincidenten plaatsvinden dan bij bemenste kassa’s. Wat me heel logisch lijkt. Bij een bemenste kassa scant het personeel de boodschappen, telt de boel op en rekent met de klant af. In al deze handelingen zit menselijke controle ingebakken, wat stelen – of per ongeluk iets niet afrekenen – een stuk moeilijker maakt. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Bij de zelfscankassa’s heeft personeel alléén de controlerende functie. Dat is een handeling waar per definitie spanning op staat, met dus een grotere kans op agressie. En dan heb je ook nog een mogelijk langduriger, breder effect van een zelf-servicewereld waarin mensen minder gewend zijn aan interactie met personeel, of überhaupt aan persoonlijk contact. Voor het vinden van een oplossing voor het verminderen van de incidenten kan het nodig zijn om het probleem van verschillende kanten te bekijken. In het geval van agressie tegen personeel is ons maatschappelijke humeur een belangrijk perspectief, maar zeker ook hoe we dienstverlening vormgeven. Geselecteerd door de redactie</p>]]></description>
      <guid>https://www.volkskrant.nl/wetenschap/zelfscankassa-s-vergroten-het-risico-op-agressie-in-de-supermarkt~b603c874/</guid>
      <pubDate>Fri, 21 Jun 2024 00:00:00 +02:00</pubDate>
    </item>
    <item>
      <title><![CDATA[Hoe maak je een goed ontwerp voor slechtzienden als je zelf kunt zien? Met dit toetsenbordje is dat briljant gelukt]]></title>
      <description><![CDATA[<p>Als je het apparaatje ziet, zou je niet zeggen dat dit zwarte, platte doosje met zes witte en twee zwarte knoppen een digitale levenslijn is voor blinden en slechtzienden. De Hable One is een draagbaar mini-brailletoetsenbord dat gekoppeld kan worden aan een smartphone of tablet, en waarmee mensen met een zichtbeperking kunnen navigeren en typen. Dat kan ook op andere manieren, zoals met gebaren, een voice-feedbackfunctie of met een volwaardig brailletoetsenbord, maar de Hable is voor sommige taken intuïtiever en net zo mobiel te gebruiken als de smartphone zelf. En voor dat oordeel ga ik dan even af op de reacties van gebruikers. Zoals de enthousiaste review van toegankelijkheidsinfluencer Carrie on Accessibility op YouTube, en de 17-jarige Wout Boudry die al zijn hele leven blind is en aan Omroep Brabant vertelde dat hij zweert bij de Hable. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Het apparaatje is ontwikkeld door twee voormalige studenten van de TU Eindhoven, Ayushman Talwar en Freek van Welsenis. Hun ontwerp won meerdere prijzen, waaronder onlangs de Braillepluim van de Vereniging Onbeperkt Lezen, maar eerder ook start-upwedstrijden van ASML, Philips en de vier technische universiteiten. Belangrijker nog: de oprichters wisten het product ook echt op de markt te brengen. Net zo indrukwekkend is het hoe de oprichters erin slagen om te ontwerpen voor een gebruikersgroep waar zij totaal niet toe behoren. Het idee voor de Hable kreeg mede-oprichter Talwar voordat hij aan zijn master industrieel ontwerp in Eindhoven begon, en in India zijn opa langzaam blind zag worden. Hij wilde iets ontwikkelen waarmee zijn opa zelfstandig zijn smartphone zou kunnen blijven gebruiken. Dat idee liet hem niet los, en eenmaal in Eindhoven pitchte hij samen met Welsenis het idee bij een wedstrijd op de universiteit. Hoe maak je een goed ontwerp voor blinden en slechtzienden als je zelf kunt zien? Want de vaardigheden, behoeften en gebruikspatronen van deze gebruikersgroep zijn op sommige vlakken natuurlijk fundamenteel anders dan die van ziende mensen. Als je je erin verdiept hoe slechtzienden een smartphone gebruiken, gaat er een wereld voor je open. Smartphones bevatten een scala aan geavanceerde toegankelijkheidsopties waar zienden nooit mee in aanraking komen, maar waarmee mensen met een zichtbeperking razendsnel door hun telefoon en apps kunnen gaan. En denk ook aan braille schrijven: als je daar goed voor wilt ontwerpen, moet je het echt snappen. Dat lossen ze bij Hable op door in nauw contact te staan met hun gebruikers. ‘We luisteren veel naar onze gebruikers en ontwikkelen het product samen met hen’, aldus Talwar in een interview met vakblad De Ingenieur. Afgaande op de reacties van hun gebruikers doen ze dat goed. De twee oprichters willen hun product nu wereldwijd gaan verkopen. Ik hoop van harte dat het ze lukt. Voor hen, maar vooral ook voor hun gebruikers. Geselecteerd door de redactie</p>]]></description>
      <guid>https://www.volkskrant.nl/wetenschap/hoe-maak-je-een-goed-ontwerp-voor-slechtzienden-als-je-zelf-kunt-zien-met-dit-toetsenbordje-is-dat-briljant-gelukt~b869aa64/</guid>
      <pubDate>Fri, 7 Jun 2024 00:00:00 +02:00</pubDate>
    </item>
    <item>
      <title><![CDATA[Nooit meer worstelen met technologie: ontwerpen kunnen zóveel gebruiksvriendelijker]]></title>
      <description><![CDATA[<p>Gekmakende printerinstellingen, hemeltergend ingewikkelde smart-tv’s en onbegrijpelijke invulformulieren online. Het zijn de bekende voorbeelden die te binnen schieten als je denkt aan gebruiksgemak, of liever: een gebrek daaraan. En terecht. Dit soort ontwerpen zijn frustrerend en schieten hun doel voorbij; ze zouden er  tenslotte moeten zijn om ons te helpen, niet tegen te werken. Goed gebruik is van groot belang voor de acceptatie van een innovatie. Zo werd de ov-fiets, die je eenvoudig kunt huren en afrekenen, aanzienlijk succesvoller dan de huurfietsen die al decennialang op stations stof stonden te verzamelen. In modellen die het succes van innovaties verklaren, zoals het innovatiediffusiemodel van communicatiewetenschapper Everett Rogers en het technologieacceptatiemodel, speelt gebruiksgemak dan ook een belangrijke rol. Maar een goede (of slechte) gebruikservaring kan ook verstrekkende maatschappelijke gevolgen hebben. Onderzoek van de Mayo Clinic en van andere onderzoekers liet zien dat als een ziekenhuis een gebruiksvriendelijker elektronisch patiëntendossier heeft, medewerkers minder gestrest zijn en het systeem meer wordt geaccepteerd. Belangrijker: een gebrek aan gebruiksgemak kan in de medische sector fataal zijn. Zo bleek uit onderzoek van het RIVM dat gebruiksonvriendelijke ict in ziekenhuizen leidt tot medicatiefouten die ‘ernstige patiëntschade’ of zelfs sterfgevallen kunnen veroorzaken. Als bij het ontwerp onvoldoende rekening is gehouden met gebruikers, kan het onze maatschappij bovendien ontoegankelijk maken voor bepaalde groepen. Zo worstelt volgens een recent rapport van De Nederlandsche Bank ruim een op de zes Nederlanders boven de 18 met digitaal betalen. Zo’n 2,6 miljoen Nederlanders blijken moeite te hebben met bijvoorbeeld pinnen, betalen in een winkel of internetbankieren. Groepen die meer moeite hebben zijn mensen op leeftijd, met een lagere opleiding, maar ook met een beperking, bijvoorbeeld fysiek, visueel of qua leesvaardigheid. Vierhonderdduizend volwassenen hebben volgens het rapport daarom hun bankzaken volledig uit handen moeten geven, wat leidde tot gevoelens van schaamte, machteloosheid, woede, minderwaardigheid of verdriet. Gebruiksgemak vormt een extra grote en urgente uitdaging doordat onze omgeving steeds complexer wordt. Dat is goed te zien in de historische ontwikkeling van consumentenproducten. Van puur fysieke objecten zoals stoelen, zonder bewegende delen en met weinig mogelijkheden tot interactie, ging het naar geëlektrificeerde producten, zoals handmixers, die al wat ingewikkelder en interactiever werden. Daarna volgde de integratie van micro-elektronica die nog meer functies, instellingen en interactie mogelijk maakte. Vervolgens slaagden we er zelfs in om hele computers en softwarepakketten te verwerken in onze producten. Daardoor zijn er steeds minder beperkingen om functies toe te voegen. Het gevaar van ‘featuritis’ ligt dan op de loer, ongebreidelde functiewildgroei. Die uitgebreide producten zijn we vervolgens ook nog eens aan (digitale) netwerken gaan hangen. Waar een televisie vroeger een op zich staand product was, maakt tegenwoordig zelfs een niet-slimme televisie onderdeel uit van een zogenoemd ecosysteem. Het resultaat van deze ontwikkelingen is een cocktail die even krachtig als giftig kan zijn. Krachtig als we deze in goede banen leiden, giftig als we dat niet doen. Vooropgesteld: complexiteit hoeft niet slecht te zijn. Het kan fijn zijn als een product, dienst of systeem veel mogelijkheden heeft. Om ontwerpwetenschapper Donald Norman te parafraseren: mensen hebben niet zozeer problemen met complexe producten, maar met gecompliceerde producten. Complexiteit gaat over hoe ingewikkeld een product, dienst of systeem onder de motorkap is. Over het aantal elementen waaruit het bestaat, hoe verstrengeld die zijn en hoe voorspelbaar de interactie is. Gecompliceerdheid daarentegen gaat over gebruiksgemak. Of iets moeilijk te gebruiken is, of juist makkelijk: transparant, intuïtief en eenvoudig te doorgronden. Gecompliceerd wil je eigenlijk altijd vermijden, maar complex is in sommige gevallen onvermijdelijk of zelfs gewenst. En dat is precies waar wij als maatschappij steken laten vallen. Te vaak leggen we de complexiteit in de vorm van gecompliceerd gebruik neer bij burgers, patiënten, leerlingen, klanten en werknemers. Om een complex ontwerp zo te maken dat het makkelijk te gebruiken is, moet je het perspectief van gebruikers snappen en meenemen in je ontwerp. Wat is hun voorkennis, wat willen ze, wat kunnen ze? Het probleem is dat ontwikkelaars juist steeds verder van hun eindgebruikers af komen te staan door schaalvergroting, bureaucratisering, industrialisering en digitalisering. Dat vergroot wat gebruiksgemakgoeroe Jakob Nielsen de ontwerper-gebruikerskloof noemt. Die ontstaat doordat je als ontwerper zowel te veel als te weinig weet. Aan de ene kant weet je te veel omdat je je vakgebied en sector heel goed kent, wat het moeilijker maakt om je in te leven in mensen die iets niet weten of niet zullen snappen. Om het dan nog erger te maken, weet je als lid van een ontwikkelteam ook nog alle details van het ontwerp waaraan je werkt. Om te weten hoe nadelig dat kan zijn, kun je denken aan de indeling van de apps op je smartphone. Jijzelf vindt razendsnel de apps voor internetbankieren, bellen of navigatie. Voor jou is dat een heel gebruiksvriendelijke interface. Maar geef nu eens je telefoon aan een collega, vriend of familielid die hetzelfde model heeft en vraag die om bepaalde apps te vinden. Dat kan best even duren. De indeling van je telefoon voelt voor jou volkomen logisch, omdat je die zelf hebt ontworpen. Aan de andere kant weet je juist ook te weinig over gebruik en gebruikers, wat het lastig maakt om een ontwerp de juiste functies en interactie mee te geven. Als je een ict-systeem voor de Nederlandse rechtspraak moet ontwerpen, dan zijn er onder de gebruikers allerlei ‘rollen’: rechters, griffiers, advocaten. Wat doen ze, wat willen ze, wat kunnen ze, wat drijft ze? En omdat je zelf geen rechter, griffier of advocaat bent, zit er weinig anders op dan mee te gaan lopen en goed rond te kijken en vragen te stellen. Om ontwikkelteams in staat te stellen tot oplossingen te komen die werken voor de gebruikers, is de gebruiksgerichte ontwerpaanpak ontwikkeld. Die komt uit de computerwetenschappen en de ontwerpsector, en is gericht op het ontwikkelen van oplossingen waarvan het gebruik is afgestemd op de behoeften, wensen, vaardigheden en eigenschappen van mensen. Dat klinkt vanzelfsprekend, dat je zo zou werken, maar in de praktijk wordt er vaak meer ontwikkeld vanuit technische mogelijkheden, organisatorische belangen of juridische beperkingen. Bovendien: ontwerpers kunnen die aanpak niet alleen toepassen. Om dingen echt gebruiksgericht te laten zijn, moeten ze vanaf de grond af op die manier worden opgebouwd. Google werd de meest gebruikte zoekmachine ter wereld, niet vanwege het lekkere site-ontwerp, maar omdat het onderliggende algoritme veel ‘menselijker’ was dan de zoekmachines tot dan toe. Je kon er gewoon vragen aan stellen, in plaats van heel exact zoektermen te moeten combineren. Je hebt dus ook technische gebruiksgerichte mensen nodig. Net als gebruiksgerichte managers. Want als een manager geen prioriteit geeft aan gebruiksgericht werken, dan krijgen die gebruiksgerichte ontwerpers weinig bewegingsruimte – of zijn ze er überhaupt niet in de organisatie. Om gebruiksgericht ontwerpen ten volle te kunnen toepassen, moeten meer mensen snappen hoe de aanpak werkt én ermee gaan werken. En dat is niet zo’n rare gedachte als je bedenkt dat veel meer mensen ontwerpen dan alleen ontwerpers. Herbert Simon, onderzoeker van organisatiegedrag en besluitvorming, omschreef ontwerpen als het bedenken van manieren om van bestaande situaties naar gewenste situaties te komen. Voor wie op deze manier naar ontwerpen kijkt, als het creëren van oplossingen of verbeteringen, gaat het nadrukkelijk over meer dan alleen vormgeving. Het gaat over hoe alles wat we creëren in elkaar steekt. Of dat nu een onderwijsprogramma is, een keukenmixer, een website of app, een nieuwe wet of een dienst die je als organisatie verleent. Ik sprak ooit een manager bij een overheidsdienst die anderhalf jaar moest leuren om op verkeersboetes naast de juridisch correcte term ‘beschikking’ ook het woord ‘verkeersboete’ te krijgen. Die heeft dus geholpen om die brieven meer gebruiksgericht te ontwerpen. Er staat dan misschien geen ‘ontwerper’ in zijn functieomschrijving, maar hij werkte aan een plan om van een bestaande situatie naar een betere te komen en dus ben je volgens Herbert Simon aan het ontwerpen. Het gebruik van de dingen om ons heen, van telefoon tot ict-systeem en van lesmateriaal tot elektrische fiets, heeft uiteindelijk invloed op hoe onze maatschappij eruitziet en werkt. Wat er werkt en niet werkt. Wie we buitensluiten of mee laten doen. Een makkelijkere aanvraag van sociale zekerheid zorgt ervoor dat je niet wetenschappelijk opgeleid hoeft te zijn om steun aan te vragen als je je in een situatie van armoede bevindt. Minder ict-gedoe voor zorg- en hulpverleners betekent meer hulp aan burgers. Als je minder auto’s midden in de stad wilt, helpt het om goed te kijken wat de mobiliteitsbehoeften en -patronen van mensen zijn en daarop in te spelen. Als we het leven beter willen maken, zullen we bijna altijd ook aandacht moeten besteden aan gebruik en de gebruikersrol die wij mensen spelen. Dat is niet alleen een taak voor wie ‘ontwerper’ op zijn visitekaartje heeft staan, maar voor wie ontwerpt. En dat zijn wij allemaal. Jasper van Kuijk is ontwerpwetenschapper en schreef een boek over het onderwerp: Hoe makkelijk kun je het maken? Atlas Contact; 288 pagina’s; € 24,95. Geselecteerd door de redactie</p>]]></description>
      <guid>https://www.volkskrant.nl/wetenschap/nooit-meer-worstelen-met-technologie-ontwerpen-kunnen-zoveel-gebruiksvriendelijker~bcca3ba2/</guid>
      <pubDate>Fri, 31 May 2024 00:00:00 +02:00</pubDate>
    </item>
    <item>
      <title><![CDATA[Hoe leg je uit dat grotere flesjes vloeistof nu ineens weer wél mee mogen op het vliegtuig?]]></title>
      <description><![CDATA[<p>In de rij voor de security op Schiphol zie ik ineens op een scherm staan dat je grotere flesjes met vloeistof mee mag nemen en dat ze in je tas mogen blijven. Jarenlang moest je voor de veiligheidscontrole nog even snel je flesje water wegklokken en werd die bus scheerschuim alsnog uit mijn toilettas gevist. Maar niet meer dus, want ze hebben geavanceerdere apparatuur. Maar nu moet Schiphol dus ineens uitleggen dat het niet meer hoeft. Meestal krijg je als gebruiker juist instructies als er iets nieuws is; een functie of procedure. Dat kan via losse instructies, zoals op Schiphol via de schermen, maar vaak zitten er ook zogenoemde gebruikshints in het product zelf. Dan verschijnt er ineens een nieuw icoontje in software of op je telefoon en denk je: ‘Oké, wat is dit nu weer?’ Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Die informatie bestaat uit een aantal elementen. Allereerst is er natuurlijk de aanwezigheid van het icoontje zelf, dat aangeeft dat er iets nieuws is. Dat icoontje bestaat uit een symbool en heeft een tekstlabel eronder. Als het icoon bijvoorbeeld een ijsje is en het tekstlabel ‘ijsbesteller’, dan zou het wel eens een app kunnen zijn die het bestellen van ijsjes mogelijk maakt. Op een gegeven moment is het gebruik van de nieuwe functies niet nieuw meer, wordt het zelfs routinematig, en dan hebben we de gebruikshints veel minder nodig. Tot zo’n functie dan dus verdwijnt. Toch zonde als je bij de vliegveldbewaking je flesje leeggooit en alles in en uit je tas staat te hannesen terwijl dat niet hoeft. Schiphol geeft de gebruikshints voor wat er nu niet meer hoeft op de schermen – waar je toch vaak nog even op kijkt. En waar een nieuwe functie in software bij introductie duidelijk aanwezig was door het icoon, is dat bij het verdwijnen ervan lastiger. Er is dan geen niet-icoon dat staat op de plek waar eerst een icoontje stond. Er is niet eens lege ruimte, want die is alweer opgevuld met andere icoontjes. Microsoft heeft in de samenwerksoftware Teams een aardige poging gedaan om uitleg over een verdwenen functie op te nemen. Als je in Teams aan documenten werkt, dan is er geen ‘opslaan’-knop. Dat hoeft ook niet, want zoals veel onlinepakketten slaat Teams voortdurend automatisch de meest recente versie op. Maar daar kregen ze bij Microsoft kennelijk vragen over, of ze voorzagen deze, want als je naar ‘Opslaan als’ navigeert staat er onder aan het menu: ‘Waar is de knop Opslaan?’ Slim, Microsoft heeft dus op een plek waar je zou zoeken naar de verdwenen functie een uitleg erover opgenomen. Benieuwd hoelang het duurt tot het niet-opslaan zo gewoon is geworden dat het geen uitleg meer behoeft. En of ze dan de verdwenen uitleg uitleggen met ‘Waar is de uitleg over de knop Opslaan?’ Geselecteerd door de redactie</p>]]></description>
      <guid>https://www.volkskrant.nl/wetenschap/hoe-leg-je-uit-dat-grotere-flesjes-vloeistof-nu-ineens-weer-wel-mee-mogen-op-het-vliegtuig~b9ee9b11/</guid>
      <pubDate>Fri, 24 May 2024 00:00:00 +02:00</pubDate>
    </item>
    <item>
      <title><![CDATA[Het gaat mis met jargon als een van de partijen de inhoud niet kent – en dat kan ook de zender zijn]]></title>
      <description><![CDATA[<p>Jargon, specialistenpraat, is prachtig. Het zorgt ervoor dat experts zeer precies en snel met elkaar kunnen communiceren. Ook in de ontwerpwereld stikt het van het jargon. En dat is goed. Tot het niet goed is. Dan willen teams met (meer) aandacht voor gebruik en gebruikers gaan ontwerpen, maar zonder gebruiksgerichte expertise aan boord. En dan gaat er ‘gedacht worden vanuit de gebruiker’, komen er klantreizen langs waar eigenlijk gewoon een gebruiksinterface ontworpen gaat worden en is men gebruiksgericht ‘want we werken agile’. Alleen: hoe herken je wanneer jargon verbloemende vaagtaal is, en wanneer er wél vanuit een expertise wordt gepraat, maar dan eentje die toevallig niet de jouwe is? ‘We gaan vandaag de klantreis in kaart brengen vanuit de drie persona’s die we hebben opgesteld na het contextonderzoek. Het doel is om zicht te krijgen op de totale gebruikservaring.’ Dit zijn geen nikszeggende jargonzinnen. Voor gebruiksgerichte experts is dit logisch en samenhangend. Het ‘contextonderzoek’ verwijst naar interviews, veldobservaties, creatieve sessies en enquêtes die eerder in het proces zijn uitgevoerd. Op basis daarvan zijn er persona’s opgesteld: fictieve persoonsprofielen gebaseerd op echte gebruikers en die het team helpen om voor ogen te houden voor wie ze ontwerpen. En dan klantreis. Een jeukwoordhoogtepunt, maar ook een waardevol concept. Het ‘reis’ in klantreis benadrukt dat gebruikers te maken krijgen met een aantal ‘touch points’ (hoera, meer jargon en nog Engels ook!) of interactiestappen, die op elkaar afgestemd moeten worden. De introductie van dit concept heeft het ontwerpen van goede dienstverlening veel makkelijker gemaakt. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Jargon is nuttig. Artsen gebruiken het onder elkaar als het gaat over behandelingen, bloedwaarden, procedures. En dat moeten ze ook vooral blijven doen, want je wordt knettergek als je alles moet gaan omschrijven. Maar waar het met jargon misgaat, is als een van beide partijen – de ontvanger of zelfs de zender – de inhoud niet kent. Jargon is achter-de-schermenpraat, bedoeld voor communicatie tussen degenen die het systeem ontwerpen of laten draaien. Die moet niet voor de schermen komen. Als een arts in jargon met een patiënt communiceert, wordt het onbegrijpelijk of zelfs pijnlijk. En dan is er ook nog de jargonvariant die weliswaar achter de schermen wordt gebruikt, maar door mensen die stiekem geen idee hebben. Die roepen dan agile en klantreis en persona, omdat ze het anderen hebben horen gebruiken en het wel lekker klinkt. Zoals NRC’s vaagtaalbestrijder Japke-d. Bouma het stelt: ‘Hoe minder iemand weet, hoe meer jargon hij gebruikt.’ Dan wordt het lelijk. Gewauwel. Jargon om te verbloemen dat je eigenlijk niet weet wat je aan het doen bent. Om uit te vinden of iemand die jargon bezigt weet waar hij of zij het over heeft, is het nuttig te vragen wat diegene ermee bedoelt. Als er dan méér jargon komt: bingo, ze hebben geen flauw idee. Geselecteerd door de redactie</p>]]></description>
      <guid>https://www.volkskrant.nl/wetenschap/het-gaat-mis-met-jargon-als-een-van-de-partijen-de-inhoud-niet-kent-en-dat-kan-ook-de-zender-zijn~b4019848/</guid>
      <pubDate>Fri, 17 May 2024 00:00:00 +02:00</pubDate>
    </item>
    <item>
      <title><![CDATA[Stel, onze overheid wordt orwelliaans repressief: is digitaal verzet dan nog mogelijk?]]></title>
      <description><![CDATA[<p>Misschien heb ik iets te veel dystopische films en series gekeken, maar in de week van 4 en 5 mei vroeg ik me af of verzet in Nederland tegenwoordig nog mogelijk zou zijn. Stel, we zouden een overheid krijgen die meer en meer controle wil, is het met de huidige digitale infrastructuur dan nog mogelijk activiteiten te ontplooien die die overheid als onwenselijk beschouwt? De nauwgezette Nederlandse bevolkingsadministratie wordt gezien als een van de oorzaken van het grote aantal tijdens de Tweede Wereldoorlog afgevoerde en vermoorde Nederlandse Joden. Een belangrijk onderdeel van het verzet was het administratief hinderen daarvan, bijvoorbeeld door het vervalsen van persoonsbewijzen, voedselbonnen en het vernietigen van bevolkingsadministraties. Inmiddels hebben we, mede door digitalisering, nog veel meer gegevens over burgers dan destijds. Er zijn meer data, vrijwel live beschikbaar en ze kunnen beter worden gekoppeld en doorzocht. Dat levert ons veel op. We kunnen makkelijk betalen. Opsporingsinstanties kunnen crimineel geld en terroristische activiteiten opsporen. En – mits goed ontworpen – kan digitalisering de dienstverlening van overheden en commerciële organisaties beter maken. Maar stel, het ondenkbare gebeurt en er komt weer een bezetter, of er gaat een repressieve politieke wind waaien en er komt een staat die meer greep op burgers wil. Denk aan het systeem van sociale kredietscores dat de Chinese overheid ontwikkelt. Chinese burgers krijgen een score, afhankelijk van wat ze posten op sociale media, kopen op internet of hoe ze zich gedragen in het verkeer. Die score bepaalt of je bepaalde rechten krijgt of verliest, zoals het kunnen boeken van vlieg- of treintickets. Orwelliaans, dystopisch en ver van ons bed, ook letterlijk. Maar als onze overheid van karakter zou verschieten, hoe hard is dan haar greep op de bevolking en is daar nog onderuit te komen? Nu al kunnen snelwegcamera’s de bewegingen van je auto volgen, is parkeren zonder app of betaalpas vrijwel onmogelijk, en registreren ov-bedrijven je reizen met trein, bus en metro. En je moet je steeds vaker digitaal identificeren. Onze overheid legt zichzelf restricties op, maar wat kan een overheid met minder scrupules met diezelfde digitale infrastructuur? Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. De oprichters van de VS namen in de grondwet op dat burgers het recht hebben om wapens te dragen, mede als vangrail tegen een tirannieke overheid. Nu deden ze dat met in het achterhoofd hun vrijheidsstrijd tegen de Britse koloniale macht en pakt dat wapenbezit op dit moment verre van positief uit. Maar het idee was: burgers beschermen tegen een te machtige overheid. Eigenlijk moeten politici, onze maatschappij-ontwerpers, zorgen dat onze digitale systemen zo worden ontworpen dat ze de theoretische maximale greep van de overheid op burgers beperken. Bij systemen die inherent privacyvriendelijker zijn wordt zoiets privacy by design genoemd, dit zou ‘burgerrechten by design’ kunnen heten. Voor het ultieme geval dat. Geselecteerd door de redactie</p>]]></description>
      <guid>https://www.volkskrant.nl/wetenschap/stel-onze-overheid-wordt-orwelliaans-repressief-is-digitaal-verzet-dan-nog-mogelijk~b32bc670/</guid>
      <pubDate>Fri, 10 May 2024 00:00:00 +02:00</pubDate>
    </item>
    <item>
      <title><![CDATA[Het feest der vieze verdienmodellen: een topvijf aan de hand van inzendingen van lezers]]></title>
      <description><![CDATA[<p>Enthousiast reageerde u op mijn oproep van vorige week om andere Volkskrant-lezers deel te maken van uw eerstehandskennis van vieze verdienmodellen: verborgen manieren waarop organisaties geld verdienen en die grote invloed hebben op hoe ze consumenten behandelen. Een flink deel van de inzendingen is op eigen verzoek anoniem; naam en contactgegevens zijn bij de redactie bekend. Maar dat heeft de kwaliteit van de topvijf zeker niet gedrukt. Lees en huiver. Software-ontwikkelaar Sander Kuipers werd door een ict-recruiter geplaatst bij een bedrijf. Sander blij, bedrijf blij, en dat laatste betaalde een flink bedrag voor de plaatsing. Al na een half jaar benaderde de recruiter Sander  hardnekkig en onsympathiek voor een functie bij een ander bedrijf. Een nieuwe plaatsingsbonus was kennelijk erg aantrekkelijk. Een docent van een volwassenenopleidingsbedrijf kijkt module-examens na voor 22,50 euro per student. Als de student zakt, moet deze 275 euro betalen voor een herexamen. De docent hoeft dan alleen nog te kijken of de student de verbeterpunten heeft verwerkt. Het bedrijf hoeft bijna niets te doen, want alles is geautomatiseerd. Een ongezonde prikkel om cursisten te laten zakken voor een module, concludeert de docent. Binnen een organisatie moet men al het grafisch ontwerpwerk afnemen bij één bureau. Daarmee is een raamwerkovereenkomst gesloten op basis van een aanbesteding voor de laagste basiskosten. In het contract staat dat de eerste correctieronde gratis is. In de praktijk blijkt elk ontwerp onlogische slordigheden te bevatten of worden correcties niet in één keer uitgevoerd. Gevolg: er is altijd een tweede, betaalde correctieronde nodig. Een hoogleraar ervoer hoe opleidingen probeerden hun eigen studenten geen minor te laten volgen bij andere faculteiten. Als faculteit krijg je geld voor elke studiepunt die een student bij jou haalt, dus je wilt je studenten binnen houden. Aan de andere kant kreeg deze hoogleraar juist de opdracht om bij keuzevakken studenten van andere universiteiten te weren. Want universiteiten hebben afgesproken elkaar niets te rekenen voor keuzevakken die studenten bij elkaar volgen, dus bezoekende studenten kosten geld. Jeanette werkte bij een hr-afdeling waar de vlag uit ging als iemand die ontslagen moest worden een rechtsbijstandsverzekering had. Want een rechtsbijstandsadvocaat werkt voor een vast bedrag, dus die heeft een prikkel om snel tot een deal komen en niet al te hard (en daarmee lang) te onderhandelen. Mensen met rechtsbijstand waren altijd slechter af dan degenen die zelf een advocaat inhuurden. Die laatste factureert per uur en heeft dus wel een prikkel om lang (en dus hard) te vechten. Bovendien werd in de uiteindelijke overeenkomst altijd opgenomen dat de advocaatkosten door de werkgever zouden worden vergoed. Over de auteurJasper van Kuijk is ontwerpwetenschapper en columnist voor de Volkskrant. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier onze richtlijnen. Geselecteerd door de redactie</p>]]></description>
      <guid>https://www.volkskrant.nl/wetenschap/het-feest-der-vieze-verdienmodellen-een-topvijf-aan-de-hand-van-inzendingen-van-lezers~b2b7d3b3/</guid>
      <pubDate>Fri, 3 May 2024 00:00:00 +02:00</pubDate>
    </item>
  </channel>
</rss>
