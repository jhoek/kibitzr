<?xml version="1.0" encoding="utf-8"?>
<rss version="2.0">
  <channel>
    <title><![CDATA[Rob de Wijk]]></title>
    <link>https://www.trouw.nl/columns/rob-de-wijk</link>
    <description><![CDATA[Rob de Wijk]]></description>
    <item>
      <title><![CDATA[‘Krachtdadige’ Karremans heeft zelfde effect als machtsvertoon van Trump]]></title>
      <description><![CDATA[<p>Als de reis van president Trump naar Azië een ding duidelijk heeft gemaakt, dan is het wel dat zijn handelspolitiek een crisis heeft opgeleverd waar landen nu hun conclusies uit trekken. Daarbij spelen historische ervaringen een grote rol. In Kuala Lumpur bleek dat Aziatische landen die ooit door het westen werden overheerst, geen behoefte hebben aan een neokoloniale Amerikaanse president. Zeker niet als die hen dwingt in Amerika te investeren, heffingen oplegt en ze straft voor hun goede betrekkingen met China. Vietnam, het land waartegen Amerika tot vijftig jaar geleden een bloedige oorlog voerde, verbeterde onder Biden de banden met Amerika. Maar Trump legde importheffingen op tot 46 procent, die later werden verzacht. Het gevolg was dat Vietnam zich voor zijn wapenaankopen tot Rusland wendde, waarbij de Amerikaanse sancties werden omzeild. Geschiedenis speelt een nog belangrijkere rol bij Trumps ontmoeting met de Chinese leider Xi Jinping. Die handelt met de ‘eeuw van vernedering’ in zijn achterhoofd. In het midden van de negentiende eeuw leidde de Opiumoorlog tot een verpletterende nederlaag, waarbij de Britten Hongkong in bezit kregen. Daarmee begon de eeuw van vernedering die in 1949 ten einde kwam met de oprichting van de Volksrepubliek China. Sinds die tijd wordt het buitenlandbeleid van de communistische leiders gedreven door de wens om zich nooit meer door een vreemde mogendheid te laten koeioneren. Precies dat doet de onbehouwen Trump. China reageert enerzijds door minder afhankelijk van Amerika te worden. Daartoe werd deze week het handelsakkoord met de Asean-landen (elf landen in Zuidoost-Azië) opgewaardeerd. Anderzijds wordt keiharde machtspolitiek gevoerd. China pikt Trumps hoge heffingen niet en zet zijn belangrijkste troef in, namelijk de voor de hightechindustrie essentiële grondstoffen als zeldzame aardmetalen. Daarvan beheerst China 70 procent van de mondiale mijnbouwactiviteiten en 90 procent van de raffinagecapaciteit. De exportrestricties leidden tot paniek, te meer omdat China een volledig verbod instelt voor het gebruik voor militaire doeleinden. Na een ruzie met China in 2010 werd de Japanse auto-industrie getroffen door soortgelijke exportrestricties. Daarop trok Japan de conclusie dat de afhankelijkheid van China moest worden afgebouwd. Het gevolg is dat Trump nu bij de nieuwe premier Takaichi moet bedelen om met de Japanse projecten mee te doen. In ruil kan zij Trump dwingen af te zien van gedwongen Japanse investeringen in Amerika, terwijl Trump bepaalt waarin wordt geïnvesteerd. Die exportrestricties treffen overigens de EU ook. Bovendien toont de kwestie Nexperia aan dat ‘krachtdadig’ optreden door minister Karremans van economische zaken hetzelfde effect heeft als het machtsvertoon van Trump. Met de eeuw van vernedering in het achterhoofd, pikt China het niet dat een bedrijf van een Chinese eigenaar door een westerse mogendheid de facto wordt onteigend, ook al deugt die eigenaar niet. Het gevolg is een exportverbod van chips die door Nexperia in China worden gemaakt. Daardoor kan Karremans de geschiedenis ingaan als sloper van de Duitse automobielindustrie. Want die dreigt nu zonder die chips te komen. Trump, maar hopelijk ook Karremans, komen er nu achter dat krachtig optreden en onbezonnen machtspolitiek de eigen economie enorm kan schaden. Om die schade te beperken moeten zij dan vernederende concessies aan opkomende landen doen. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/krachtdadige-karremans-heeft-zelfde-effect-als-machtsvertoon-van-trump~b3a29e44/</guid>
      <pubDate>Thu, 30 Oct 2025 00:00:00 +0100</pubDate>
    </item>
    <item>
      <title><![CDATA[Herbewapening is vooral een papieren werkelijkheid]]></title>
      <description><![CDATA[<p>Begint Europa eindelijk vaart te maken met zijn herbewapening, doet zich de volgende uitdaging voor. Eerst het goede nieuws. De EU heeft haar routekaart naar een sterkere defensie in 2030 uitgebracht. De tekortkomingen zijn legio: van drones en langeafstandswapens, tot munitie en cyberdefensie. De Defence Readiness Roadmap maakt duidelijk hoe – en met welke financiële middelen – die gaten moeten worden gedicht. Lidstaten moeten coalities vormen om de capaciteiten te versterken. Dan kunnen ze gebruikmaken van de 150 miljard aan gezamenlijke leningen die de Commissie op de internationale kapitaalmarkt heeft opgehaald. Daarnaast wordt Oekraïne voor de rest van Europa steeds meer een vooruitgeschoven verdedigingspost waarin moet worden geïnvesteerd. Want als Oekraïne onderuitgaat, wordt de rest van Europa mogelijk meegesleurd. Inmiddels hoor ik alweer opmerkingen over het vermaledijde militair-industriële complex (MIC) dat de grote aanjager en profiteur van deze nieuwe ‘wapenwedloop’ is, en dat het ‘onnodig’ is dat we in Europa veel meer gaan uitgeven aan defensie dan de Russen. Maar met de defensiebezuiniging is ook het MIC verkleind. De traagheid waarmee de wederopbouw nu gebeurt is stuitend. Afgezien van wat ijverige start-ups voor drones, is herbewapening vooral een papieren werkelijkheid. Het klopt dat we veel meer gaan uitgeven dan de Russen. Maar onze krijgsmacht is dan ook veel duurder dan die van onze agressieve oosterburen. Rusland heeft goedkope dienstplichtigen, de meeste Europese landen, inclusief Nederland, peperdure beroepsmilitairen. Rusland met de Europese Navo–landen vergelijken is daarom onmogelijk. Dit alles is geroep in de marge, vergeleken bij de brede steun die er in de politiek is om het defensiebudget te verhogen. Als die genoemde coalities nu ook nog eens voortvarend worden gevormd, dan kan Europa zijn defensie relatief snel versterken. Maar of dat echt lukt ligt niet aan ons. Sinds Poetin-vriend Trump in Amerika aan de macht is, staan Amerika en Rusland ideologisch dichter bij elkaar dan Europa en Amerika. Militair onafhankelijk worden van Amerika is essentieel, temeer daar Trump veelvuldig twijfel laat ontstaan over zijn commitment aan de verdediging van de traditionele bondgenoten in Europa. Maar de vraag of wij ons kunnen bewapenen ligt vooral aan China. U weet wel, dat land dat Rusland steunt. De afgelopen weken is lichte paniek uitgebroken. Want China beheerst de markt voor zeldzame aardmetalen en andere kritieke grondstoffen voor de civiele hightechindustrie en daarmee ook voor de defensie-industrie. Als gevolg van de handelsoorlog en het Chinese streven naar autonomie zijn er restricties opgelegd ten aanzien van de export van die kritieke grondstoffen. Landen moeten nu laten weten waarvoor die grondstoffen worden gebruikt. Toepassingen voor defensie worden niet langer toegestaan. Dat geldt ook voor componenten waarin deze grondstoffen zijn verwerkt. Daarmee kan China een onze herbewapening danig frustreren. Zijn er alternatieven? In de toekomst misschien wel, maar nu niet. Inmiddels wordt duidelijk dat onze positie penibel wordt. China krijgt ons met zijn grondstoffen militair en economisch in zijn greep, terwijl Amerika geen betrouwbare bondgenoot meer is. Maar Nederland heeft zo zijn eigen problemen. Verkiezingen gaan over migratie, zorgkosten en woningbouw. Niet over de vraag hoe we moeten omgaan met deze nieuwe geopolitieke realiteit die meer dan ooit bepalend is voor onze veiligheid en welvaart. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/herbewapening-is-vooral-een-papieren-werkelijkheid~b1d4fea1/</guid>
      <pubDate>Thu, 23 Oct 2025 00:00:00 +0200</pubDate>
    </item>
    <item>
      <title><![CDATA[Vergeet hoe Trump over Trump oordeelt]]></title>
      <description><![CDATA[<p>Onder het toeziend oog van wereldleiders, waaronder onze eigen Dick Schoof, tekende de Amerikaanse president Trump in Sharm al-Sheikh samen met zijn collega’s uit Turkije, Qatar en Egypte een verklaring. Wat er in stond was onduidelijk, maar inmiddels weten we dat de leiders het ‘Trump-vredesakkoord’ verwelkomden en de ‘oprechte inspanningen van president Trump’ steunden. Trump bleek met steun van drie collega’s zichzelf te feliciteren. Voor het overige bevatte de verklaring algemeenheden over vrede en het belang van onderhandelingen en diplomatieke samenwerking. Diplomatieke samenwerking? Trump ziet zichzelf toch als de enige dealmaker? Gebruikelijk is dat een president iedereen bedankt die een vooraanstaande rol heeft gespeeld. Dan zou hij in dit geval moeten beginnen met Qatar, Egypte, de Emiraten, Saudi-Arabië en Turkije. Zonder hun inspanningen was er nooit een deal gekomen. Hun uiteindelijke druk was belangrijker dan de waarschuwing van Trump dat premier Netanyahu van Israël de rest van Gaza mocht platbombarderen als de terreurbeweging niet overstag zou gaan. Ook schoonzoon Jared Kushner, Trumps gezant Steve Witkoff en Tony Blair, die zich al jaren in het Midden-Oosten met het vredesproces bezighoudt, moet hij bedanken. Dat geldt eveneens voor de Franse president Macron, die samen met de Saudische kroonprins het initiatief voor de New York-verklaring van juli nam. Dit hield de twee-statenoplossing levend. In september organiseerden de Emiraten tijdens de Algemene Vergadering van de VN een meeting waar Trump zijn 20-puntenplan kon presenteren. Dit plan bouwde voort op de New York-verklaring en de voorstellen van ex-president Biden. Onder Biden waren Israël en Hamas nog niet toe aan vrede. Nu viel er voor beide weinig meer te halen. Hamas moest aan schadebeperking doen en Netanyahu kreeg wat hij wilde: door akkoord te gaan zou Hamas zich feitelijk opheffen. Als Hamas niet akkoord ging, dan zou Netanyahu met Trumps zegen Hamas mogen afmaken. Cynisch gezegd moet ook Netanyahu worden bedankt omdat die de onvoorstelbare stommiteit beging de Hamasleiding in Qatar te bombarderen. Qatar is een bondgenoot van Trump waar een grote Amerikaanse basis is gevestigd. Dat bombardement pikte Trump terecht niet. Trumps unieke stijl van dealmaking wordt nu redelijk kritiekloos bejubeld. Die stijl is afgekeken van de vastgoedsector: een principeakkoord op basis van een aantal voornemens, zonder dat de details zijn uitgewerkt en waarbij alle lastige punten doorgeschoven worden. Zoals: hoe kan de veiligheid in Gaza worden gewaarborgd, zolang Hamas niet is ontwapend, er geen civiele politiemacht en internationale stabilisatiemacht zijn en een transitieautoriteit niet is aangetreden? Nu wordt het machtsvacuüm door Hamas zelf opgevuld. Hoe langer het duurt, hoe meer Hamas zich openlijk kan manifesteren als de autoriteit die bestuurt en voor veiligheid zorgt. Hamas, dat niet heeft meeonderhandeld, heeft er daarom alle belang bij om een definitieve oplossing zo lang mogelijk te traineren om zo zijn positie te kunnen versterken. Dan zal Israël zich niet volledig willen terugtrekken en, net als in zuid-Libanon tegen Hezbollah, zo nodig militair ingrijpen als Hamas weer een dreiging vormt. Dit is dan het resultaat van Trumps aanpak die alle netelige vraagstukken vooruit heeft geschoven. Vergeet daarom hoe Trump over Trump oordeelt. Fijn dat er nu een staakt-het-vuren is, maar wacht even af wat er uiteindelijk van het ‘Trump-vredesakkoord’ overeind blijft. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/vergeet-hoe-trump-over-trump-oordeelt~b90efb31/</guid>
      <pubDate>Thu, 16 Oct 2025 00:00:00 +0200</pubDate>
    </item>
    <item>
      <title><![CDATA[Akkoord is in zicht, maar Israël is de gunfactor kwijt]]></title>
      <description><![CDATA[<p>Twee jaar na de afgrijselijke aanval van Hamas, waarbij 1200 Israëliërs werden gedood en 250 werden gegijzeld, is Israël een klein beetje veiliger geworden. Hamas is na de aanhoudende bombardementen gedecimeerd en zet nu stappen op weg naar vrede. In Libanon stelt Hezbollah na de Israëlische bombardementen weinig meer voor. Iran heeft klap na klap te verwerken gekregen en is militair danig verzwakt. Maar Israël is voor altijd veranderd, dat is de prijs voor deze militaire successen. Niemand zegt dat Israël zichzelf niet mocht verdedigen. Maar slechts weinigen vonden dat een land zich daarbij niet aan het internationaal recht hoeft te houden. Dat bleek uit de aanklachten over genocide en oorlogsmisdaden die bij het Internationaal Gerechtshof en het Internationaal Strafhof zijn ingediend. Vorige maand concludeerde een aan de VN gelieerde commissie dat in Gaza daadwerkelijk genocide was gepleegd. De bombardementen die Israël tegen de leiding van Hamas in Qatar uitvoerde waren illegaal. En stom ook, omdat Qatar een bondgenoot van Amerika is en Hamas er met instemming van de Amerikanen en de Israëliërs zelf zat, om de communicatielijnen open te houden. Illegaal was ook het recente opbrengen ver buiten de territoriale wateren van actievoerders die hulpgoederen naar Gaza kwamen brengen. Onder bijzondere omstandigheden mag dat, om in oorlogstijd wapenzendingen tegen te gaan, maar daarvan was nu geen sprake. Illegaal zijn ook de geplande nederzettingen om de Westelijke Jordaanoever in tweeën te delen. Inmiddels zijn er ruim 67.000 Gazanen omgekomen. Staat dit in verhouding tot de wandaden van Hamas? 250.000 Nederlanders vonden afgelopen weekeinde van niet. Maar voor de Israëlische premier is dit geen punt van discussie. Israël wordt bedreigd, heeft steun van Amerika en wil voor altijd met zijn vijanden afrekenen.  Netanyahu plaatste zich met zijn dedain voor het internationaal recht en mensenlevens buiten de orde van beschaafde landen. Zijn argumenten om critici monddood te maken voldeden allang niet meer. Verwijzen naar de Holocaust is voor jongere generaties uitgewerkt. Dus heeft de beschuldiging van antizionisme ook zijn beste tijd gehad. Dat geldt ook voor het recht op zelfverdediging. Daarmee wordt immers niet de totale vernietiging van de tegenstander bedoeld. Israël is in 1948 als democratische staat opgericht en hoort respect voor het internationaal recht en de rechtsstaat te hebben. Maar ook de rechtsstaat staat onder druk sinds Netanyahu via een wetswijziging invloed op de benoeming van rechters heeft gekregen, de macht van het hooggerechtshof inperkt en zo de democratische checks and balances aantast. Twee jaar oorlog heeft mede onder druk van extreemrechtse krachten aan deze afbraak bijgedragen. Ook al is er nu zicht op vrede, het conflict in Gaza gaat de geschiedenis in als compleet ontspoord. Israël heeft zich geïsoleerd en heeft de status van een rogue state gekregen. Netanyahu zag dit ook en pleitte daarom voor Israël als een autarkisch ‘super-Sparta’. Maar het belangrijkste is dat hij door twee jaar oorlog voeren zijn land van de historisch gemotiveerde gunfactor heeft beroofd. Want met de oorlog is ook de ontstaansgeschiedenis van het land weggevaagd. Israël is onder Netanyahu veranderd in een outcast met weinig vrienden. De blijheid over een akkoord over Gaza dat ophanden is, doet daar niets aan af. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/akkoord-is-in-zicht-maar-israel-is-de-gunfactor-kwijt~bd334c68/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[Zet de cultuurstrijd centraal deze verkiezingen]]></title>
      <description><![CDATA[<p>Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Tijdens een recent bezoek aan Warschau bleek mij dat premier Tusk de Polen zo teleurstelt dat de radicaal-rechtse PiS de volgende verkiezingen wel eens kan winnen. Zijn populariteit is gedaald, net als die van de Franse president Macron, de Britse premier Starmer en de Duitse bondkanselier Merz. Allen kampen met hetzelfde probleem. Macron voelt de hete adem van Le Pen in zijn nek, Starmer die van Farage, Merz die van Weidel en Tusk die van zijn eigen president Nawrocki. Democratische internationalisten staan tegenover radicaal-rechtse, populistische nationalisten die sympathie hebben voor autocraten als Poetin en Trump. Nawrocki kent de geschiedenis, weet hoe Polen ooit door de Sovjet-Unie geknecht werd en hoe zijn land ooit de speelbal van de grootmachten was. Hij haat Poetin. De anderen niet. Er heerst op dit continent een cultuurstrijd die bepalend is voor onze toekomstige welvaart en veiligheid. Worden we uitgeleverd aan Europese Poetins of Trumpen, of kiezen we voor vooruitgang? Volgens onderzoek, gepubliceerd in de American Economic Review, gaat de economie er onder populistische leiders met procenten op achteruit. Dat komt onder meer omdat zij het investeringsklimaat en innovatie ondergeschikt maken aan een nationalistische agenda, met thema’s als islam en immigratie. Maar dit soort feiten is niet aan populistische leiders en hun volgers besteed. Beïnvloedingscampagnes vanuit Rusland én Amerika versterken deze tendens. Ook Trump is een cultuuroorlog tegen Europa begonnen, door de EU te vernederen en met zijn MAGA-beweging Europees radicaal-rechts te versterken. Afgelopen maand nog riep Elon Musk, de eigenaar van X, op het Britse parlement te ontbinden, het kabinet ten val te brengen en het Europese woke-virus uit te roeien. Die cultuurstrijd woedt ook in Nederland. De strijd is niet geluwd na het dramatisch slechte presteren van het kabinet Schoof en het vertrek van de radicaal-rechtse PVV uit dat kabinet. Opmerkelijk is dat het aloude adagium ‘wie breekt, betaalt’ niet opging. Aanhangers van de PVV denken dat hun leider is tegengewerkt en dat alles beter wordt als hij de absolute macht heeft. Overal in Europa zien we leiders die inspelen op onlustgevoelens en zeggen dat ze voor de ‘gewone man’ opkomen. Maar feitelijk grijpen ze de macht door hun kiezers te manipuleren. Want ze weten dat delen van de bevolking achter rattenvangers aanlopen. De cultuurstrijd is fundamenteel. Populistische leiders en een deel van het electoraat keren zich tegen waarden als democratie, postmoderne zelfontplooiing, tolerantie, vrijheden, rechtsstaat en internationale rechtsorde. Zij omarmen autocratie en intolerantie en ze verwerpen de vrijheden van een ander. De recente publieksmonitor van studiecentrum HCSS schetst een verontrustend beeld van het interne ongenoegen en constateert dat ongeveer de helft van de Nederlanders een ‘sterke man’ wil die zich tegen het politieke compromis keert. Dit ondermijnt de democratie en de weerbaarheid tegen externe dreigingen. Deze cultuurstrijd moet de inzet van alle verkiezingen zijn, ook die in Nederland. Tusk, Macron, Starmer en Merz tonen leiderschap, werken samen, maken Europa minder economisch en militair afhankelijk van de VS, investeren in de verdediging tegen Poetin en blijven Oekraïne steunen. Dat is aantoonbaar positief voor onze veiligheid en welvaart, maar radicaal-rechtse politici hebben er geen boodschap aan. Zij leveren ons liever uit aan Trump en Poetin.</p>]]></description>
      <guid>https://www.trouw.nl/opinie/zet-de-cultuurstrijd-centraal-deze-verkiezingen~b900a213/</guid>
      <pubDate>Thu, 2 Oct 2025 00:00:00 +0200</pubDate>
    </item>
    <item>
      <title><![CDATA[Poetin koerst bewust aan op confrontatie met de Navo]]></title>
      <description><![CDATA[<p>Duiden de toenemende schendingen van het luchtruim van landen als Polen en Estland met drones en vliegtuigen op een verandering van de Russische strategie? Het lijkt er wel op.  Volgens Bloomberg zou president Poetin tot de conclusie zijn gekomen dat militaire escalatie de beste manier is om Oekraïne tot capitulatie te dwingen. Onderdeel van die strategie is behalve escalatie tegen Oekraïne, ook militaire escalatie tegen de Navo. Russische schendingen van het luchtruim zijn de afgelopen jaren aan de orde van de dag geweest, maar het lijkt erop dat ze steeds agressiever worden en steeds meer bedoeld zijn om reacties uit te lokken. Polen werd onlangs door de massale grensoverschrijding van Russische drones gedwongen consultaties met de bondgenoten op grond van artikel 4 van het Navo-verdrag te eisen. Deze consultaties leidden tot de nieuwe operatie Eastern Sentry, bedoeld om de verdediging van de oostgrens van de Navo te versterken. Naar aanleiding van een Estse grensoverschrijding van Russische jachtvliegtuigen vond afgelopen dinsdag een nieuwe consultatie plaats. Op dezelfde dag stelde de Europese Commissie dat het Russische drones waren die deze week boven het vliegveld van Kopenhagen en nabij Oslo vlogen. Hoe op deze provocatie wordt gereageerd, zegt Poetin iets over bereidheid om het Navo-gebied te verdedigen en Oekraïne te blijven steunen. Russische vliegtuigen die het Navo-luchtruim binnenvliegen worden nu onderschept en gedwongen het luchtruim te verlaten. Maar de onvermijdelijkheid van hardere maatregelen komt dichterbij. Dat betekent dat een Russisch jachtvliegtuig gewaarschuwd wordt als dit het luchtruim van een Navo-land dreigt binnen te vliegen en zonder pardon wordt neergeschoten als dat gebeurt. Daardoor kan de Navo in oorlog komen met Rusland, zult u zeggen. Dat klopt, maar het omgekeerde, niets doen, is ook gevaarlijk. Als er geen grens wordt getrokken kan Poetin doorgaan en uiteindelijk tot de conclusie komen dat hij risicoloos kan aanvallen. Net als in 2022 toen hij zijn oorlog tegen Oekraïne begon. Navo-lid Turkije zat in 2015 in een vergelijkbare situatie. President Erdogan was de provocaties van Rusland zat en liet een vanuit Syrië aanstormend Russisch jachtvliegtuig meerdere malen waarschuwen. Toen dat geen effect had, werd het vliegtuig neergeschoten. Op dat moment vloog het slechts 17 seconden lang en iets meer dan twee kilometer boven Turks grondgebied. Het gevolg was dat Poetin minder risico’s nam. Hoewel van andere aard, geldt hetzelfde voor het opbrengen van de olietanker Eagle S eind 2024. Dit schip maakte deel uit van de Russische schaduwvloot en trok kabels door in de Oostzee. De Finse actie en de arrestatie van de bemanning was effectief en verminderde samen met intensieve patrouilles substantieel de dreiging tegen die kabels. Aan de Russische provocaties ligt volgens mij het klassieke idee van horizontale escalatie ten grondslag. Door het provoceren van Navo-landen wordt getracht de verdeeldheid binnen het bondgenootschap aan te wakkeren. Maar als de Navo in actie moet komen wordt het bondgenootschap in de ogen van Rusland mogelijk gedwongen aan zijn eigen verdediging prioriteit te geven en Oekraïne op te geven. Zo kan hij door tegen de Navo te escaleren,  Oekraïne tot capitulatie dwingen. Om die reden koerst Poetin nu bewust aan op een confrontatie met de Navo. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/poetin-koerst-bewust-aan-op-confrontatie-met-de-navo~ba8a529d/</guid>
      <pubDate>Thu, 25 Sep 2025 00:00:00 +0200</pubDate>
    </item>
    <item>
      <title><![CDATA[Russische doorbraken in Oekraïne stellen weinig voor]]></title>
      <description><![CDATA[<p>De strijd in Oekraïne is steeds meer een strijd tussen het economische uithoudingsvermogen van Rusland en het militaire uithoudingsvermogen van Oekraïne. De bevelhebber van de Oekraïense strijdkrachten generaal Syrsky spreekt inmiddels over een Russisch 6 tot 9:1 overwicht in sommige sectoren van het front. Dat past in het beeld van een herfstoffensief waarbij Poetin zoveel mogelijk gebied tracht te veroveren. Daarbij wordt hij gefaciliteerd door de Amerikaanse president, want in tegenstelling tot Biden heeft Trump de wapenleveranties opgeschort en laat hij de hulp aan Oekraïne aan de Europeanen over. Sinds maart hebben de Russen slechts tussen de 2500 en 5000 vierkante kilometer veroverd, tegen enorme verliezen. Als er al Russische doorbraken zijn, dan gaat het om kleine groepen militairen die relatief eenvoudig kunnen worden uitgeschakeld. Belangrijker is dat Rusland zijn reserves wel verplaatst in de richting van steden als Pokrovsk, maar tot nu toe ze niet effectief heeft kunnen inzetten. Ook de dagelijkse barbaarse aanvallen op steden en de energievoorziening hebben niet het beoogde effect. Deze aanvallen leiden historisch gezien niet tot een overwinning. Dat gebeurt op de grond, maar dankzij een innovatieve dronedefensie houdt Oekraïne voorlopig stand. De trage opmars brengt Rusland steeds meer in de problemen. De strategie van Biden was erop gericht om de oorlog onbetaalbaar te maken. Niet de sancties, maar de oververhitting van de oorlogseconomie moest volgens de voorspelling rond deze tijd tot problemen leiden. Dat blijkt te kloppen. Rusland is goeddeels door zijn reserves heen. Honderden miljarden dollars zijn door het Westen bevroren en noodfondsen raken uitgeput. Ruim 40 procent van de overheidsbestedingen gaat naar defensie. Prioriteit krijgt de oorlogsindustrie. Werknemers en geld worden bij de civiele industrie weggetrokken die door de zeer hoge rentes niet meer in staat is tot investeren. Er wordt bezuinigd op zorg, onderwijs, sociale voorzieningen en pensioenen. De hoge inflatie is enigszins gestabiliseerd, maar wordt nu weer aangejaagd door het recente besluit de btw te verhogen van 20 naar 22 procent. De productie van tv’s tot schoenen is inmiddels al met dertig procent gedaald. Het hoofd van de centrale bank van Rusland, de competente Elvira Nabiullina, heeft al gewaarschuwd voor zwaar weer. Dit wordt verergerd door de aanvallen van Oekraïne op de Russische olieraffinaderijen waardoor de productie van brandstof met minimaal 25 procent is teruggelopen. Als er een zware winter komt en Oekraïne nog wat meer sloopt ontstaat er een onoplosbaar probleem. Het vervoer wordt dan getroffen en de bevolking komt letterlijk in de kou te zitten. Hoe groot de gevolgen zijn en of dit Poetin dwingt tot meer toegeeflijkheid is ook afhankelijk van Trump. Hij dringt nu aan op sancties tegen landen die Russische olie afnemen, maar daartoe behoren ook de pro-Russische EU-leden Hongarije en Slowakije. Bemoedigend is dat Commissievoorzitter Von der Leyen deze week beloofde vaart te maken met de verdere afkoppeling van het Russische olie en gas. Het slechte economische vooruitzicht kan verklaren waarom Poetin nu alles op alles zet om successen te boeken. Maar als Oekraïne met Westerse steun standhoudt kan er volgens veel deskundigen een situatie ontstaan waarbij het militaire uithoudingsvermogen van dat land het wint van het economische uithoudingsvermogen van Poetin. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Klik hier om een nieuwe paragraaf te starten</p>]]></description>
      <guid>https://www.trouw.nl/opinie/russische-doorbraken-in-oekraine-stellen-weinig-voor~b99b1df7/</guid>
      <pubDate>Thu, 18 Sep 2025 00:00:00 +0200</pubDate>
    </item>
    <item>
      <title><![CDATA[De wereld wordt een speelbal van lokale potentaten]]></title>
      <description><![CDATA[<p>De gevolgen van Trumps gebrek aan leiderschap werden deze week pijnlijk duidelijk. Poetin testte de Navo door meerdere drones het Poolse luchtruim te laten binnendringen. Eén drone kan een vergissing zijn, meerdere drones duiden op opzet. De voormalige bevelhebber van de Amerikaanse troepen in Europa, generaal Hodges, stelde dat het hier om een test ging van de paraatheid van Polen en de reactie van de Navo. Ook al waren het uit de koers geraakte drones, dan nog heeft hij gelijk. Want de reactie van de Navo geeft Poetin waardevolle informatie over hoe het bondgenootschap militair en politiek op een mogelijke aanval reageert. Door slap te reageren, twijfel te zaaien over de Amerikaanse defensiegarantie voor Europa, en Poetin als vriend te zien moedigt Trump de Russische agressie aan. Want zolang Europa zijn zaken militair niet op orde heeft en Trump geen leiderschap toont, heeft Poetins gedrag geen consequenties. Dat gedrag wordt steeds gevaarlijker. Zowel veiligheidsraadslid Dmitri Medvedev als Andrei Kartapolov, de voorzitter van de defensiecommissie in de Doema, riepen deze week dat Finland zich ontwikkelt tot een fascistisch broeinest dat militair ingrijpen rechtvaardigt. Tegelijkertijd worden de militaire infrastructuur en de troepenopbouw aan de Finse grens versterkt. Hoe de terugtrekkende bewegingen van Trump de veiligheid ondermijnen bleek ook door de Israëlische aanval op de leiding van Hamas in Qatar. Ook al biedt Qatar onderdak aan een terroristische beweging, de aanval was een flagrante schending van het internationale recht. De leiding van Hamas zat daar mede op verzoek van Amerika. Dit moest de communicatie over een mogelijk staakt-het-vuren of vredesakkoord mogelijk maken. Opmerkelijk is dat dit plaatsvond toen Hamas over het meest recente vredesvoorstel van Trump vergaderde. Je zou verwachten dat Trump woest zou reageren, temeer omdat Qatar voor Amerika een cruciale militaire basis is. De president veroordeelde de aanval, maar had er ook begrip voor. Want Hamas was nu eenmaal een legitiem doelwit. Het ziet ernaar uit dat de Israëlische premier Netanyahu de Amerikaanse Trump bewust laat op de hoogte bracht en zijn gang ging. Net als Poetin. Zowel Netanyahu als de Russische president schenden voortdurend het internationale recht en komen ermee weg. Inmiddels weten ze dat Trumps reacties zich beperken tot een milde vorm van ongenoegen. Hij zal zelden met zijn vuist op tafel slaan en grenzen stellen. Dat ondermijnt niet alleen de positie van de Amerikaanse president, maar ook de geloofwaardigheid van Amerika als supermacht. Feitelijk is het nog ernstiger. Trump laat zich voor het karretje van andere leiders spannen. Ze bespelen hem om zijn steun te krijgen als het uitkomt en negeren hem als dat in hun voordeel is. Poetin verlegt de aandacht van de oorlog naar economische samenwerking met Amerika. Want dat vindt Trump belangrijker dan vrede in Oekraïne. Netanyahu wil Hamas vernietigen en weet dat de Amerikaanse president niet echt bereid is om zowel Hamas als Israël tot vrede te dwingen. Het blijft bij holle woorden. Het resultaat is dat door het ontbreken van Amerikaans leiderschap de wereld de speelbal van lokale potentaten wordt die het internationale recht te grabbel gooien en oorlogen oncontroleerbaar laten escaleren. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/de-wereld-wordt-een-speelbal-van-lokale-potentaten~bfe3a650/</guid>
      <pubDate>Thu, 11 Sep 2025 00:00:00 +0200</pubDate>
    </item>
    <item>
      <title><![CDATA[De tegenstanders van het Westen verenigen zich]]></title>
      <description><![CDATA[<p>Het was een slechte week voor het door Europa zo gekoesterde wereldbeeld dat steunt op democratie, rechtsstaat en internationale rechtsorde. Door zich terug te trekken als leider van die liberale orde moedigt Trump de ontmanteling van die orde aan. Dat bleek deze week in China tijdens de top van de Shanghai Cooperation Organisation (SCO), gevolgd door de grootste Chinese militaire parade ooit. Oorlogscrimineel en Trump-vriend Poetin werd met alle egards ontvangen en maakte duidelijk dat de Westerse politieke en diplomatieke isolatie van Rusland niets meer voorstelt. Gastheer Xi was ook duidelijk: de aanwezige landen moeten hun economische megamacht inzetten om een nieuwe wereldorde af te dwingen om een einde aan de Westerse dominantie te maken. Alle ogen waren op premier Modi van India gericht. Hij werd als eerste buitenlandse leider na Trumps inauguratie met veel ceremonie in Washington ontvangen. Dat was logisch, omdat India een cruciale pijler is voor Amerika in de strijd met China om de nummer 1-positie. Maar Trump trof India eerst met heffingen van 25 procent en verdubbelde die vervolgens als straf voor de olie-importen uit Rusland, waartoe Trump India eerst had aangemoedigd. Een vriend tracht je te overreden om die importen te staken, niet te dwingen. Als dat laatste gebeurt, keert die vriend zich van je af. Dat gebeurde. Ook speelt mee dat Trump Modi trachtte te dwingen openlijk te verklaren dat Trump verantwoordelijk is voor het bestand in de kortstondige oorlog tussen India en Pakistan. Zo moest hij zijn Nobelprijs voor de Vrede veiligstellen. Modi verwierp dat en riep de toorn van Trump over zich af. Met zijn gedrag houdt Trump zijn traditie in stand om zichzelf geopolitiek in de voet te schieten. Tijdens zijn eerste regeerperiode zette hij al een streep door het Trans-Pacific Partnership van gelijkgestemde, pro-Amerikaanse landen die samen een vuist tegen China wilden maken. En nu worden ook vragen gesteld over het Aukus-pact met Australië en het Verenigd Koninkrijk voor nucleaire samenwerking. Ook dat pact was bedoeld als tegenwicht tegen China. Met zijn verbijsterende acties ondermijnt Amerika zijn positie in de Indo-Pacific en geeft het China de wind in de zeilen. Dit heeft ook grote gevolgen voor de veiligheid van ons, Europeanen. Nu Amerika niet meer de leider van liberale en democratische landen is en zich van zijn eigen bondgenoten afkeert, zien we een voorspelbare, maar gevaarlijke dynamiek ontstaan. China ziet een kans om de wereldorde volgens eigen waarden, inzichten en belangen te verbouwen en de strijd tegen het Westen te verhevigen. De vergadering van de SCO laat zien dat daarvoor een groot draagvlak bestaat. Daardoor verenigen de tegenstanders van het Westen zich en worden ze assertiever. Precies dat zien we ook bij Poetin. Door het bombarderen van gebouwen van de EU en de Britten in Kyiv en het jammen van de gps-signalen van het vliegtuig van Commissievoorzitter Von der Leyen boven Polen overschrijdt hij bewust een rode lijn en test hij Europa. De Europese reacties zeggen Poetin dan iets over de geloofwaardigheid van de Europese afschrikking. Als die zwak is, zal Poetin verder gaan. Hij en Xi zullen Trump, die de westerse machteloosheid genadeloos blootlegt, op hun blote knieën danken. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/de-tegenstanders-van-het-westen-verenigen-zich~b166e509/</guid>
      <pubDate>Thu, 4 Sep 2025 00:00:00 +0200</pubDate>
    </item>
    <item>
      <title><![CDATA[Ondoordachte rechtse plannetjes ondermijnen positie Nederland]]></title>
      <description><![CDATA[<p>Verkiezingsprogramma’s beloven vrijwel zonder uitzondering ‘orde op zaken te stellen’. Dat de partijen ter rechterzijde zelf verantwoordelijk zijn voor het meest disfunctionele kabinet en de meest bizarre politieke crisis uit de parlementaire geschiedenis schijnt er niet toe te doen. Dat er in Nederland wat moet gebeuren is duidelijk, want dit land is bijkans onbestuurbaar en raakt zijn geloofwaardigheid en positie in een tijd van oplopende geopolitieke spanningen in hoog tempo kwijt. Grote problemen worden niet opgelost. Ministers zitten te kort om in de internationale arena een deuk in een pakje boter te kunnen slaan. Onze invloed in organisaties als de EU en de Navo neemt af. Alleen de ambtenaren houden dit land nog draaiende. De vraag is: voor hoelang? Ik zie dat onze positie verder wordt ondermijnd door ondoordachte plannetjes die niet of nauwelijks op feiten zijn gebaseerd. Voor zover rechts-radicale partijen nog internationaal georiënteerd zijn, beperkt die oriëntatie zich tot Amerika, beter gezegd tot Trump. Soms wordt de taal van Trump rechtstreeks overgenomen. Neem immigratie. De PVV wil ‘Nederland terugveroveren’ en daartoe moet het leger bij de grensovergangen patrouilleren, precies zoals Trump dat heeft verordonneerd. Net als Trump wil de partij stoppen met de ‘klimaatgekte’. De energietransitie moet worden gestopt en Nederland moet uit het klimaatakkoord van Parijs. Want we moeten soeverein blijven. Huh? Ik dacht dat minder afhankelijk worden van fossiele brandstoffen ons ook minder afhankelijk maakt van de grillen van het buitenland, inclusief Trump, die vloeibaar gemaakt aardgas (lng) inzet als politiek pressiemiddel in zijn heffingenoorlog. De eigen identiteit moet worden beschermd. Dit betekent, net als voor Trump, dat de aanval moet worden ingezet op woke en de vrije pers, te beginnen met de NPO. En met Trump zegt de PVV nu: er zijn twee geslachten, man en vrouw. Dit soort ideologische opvattingen komen in vrijwel alle rechtse programma’s in meer of mindere mate voor. Ook Ja21 is verzot op Trump. De partij wil een ministerie van overheidsefficiency. Bij de partij hebben ze verlekkerd gekeken naar het door Elon Musk geleide ‘Doge’ dat moest bezuinigen en de aanval inzette op overtollige ambtenaren. Ook in andere rechtse programma’s, zoals die van de VVD, worden teksten aan een kleinere, efficiëntere overheid gewijd. Maar Doge als voorbeeld is gevaarlijk. Het project heeft, samen met Trumps ontslagen van topambtenaren die hij als deloyaal ziet, ervoor gezorgd dat de nationale veiligheid gevaar loopt. Het land is minder goed voorbereid op natuurrampen en terroristische aanslagen. De kennis over buitenlandbeleid, defensie en onderhandelingen verdwijnt in rap tempo. Het gevolg is duidelijk voor het ‘vredesproces’ waartoe Trump Poetin wil bewegen. De kennis is afgeschaft en het Witte Huis rommelt nu maar wat aan. In Deskundige Overheid toonde de Wetenschappelijke Raad voor het Regeringsbeleid aan dat het ook in Nederland matig gesteld is met de overheidskennis. Kennis moet worden ingekocht. Ambtenaren beschikken er nog wel over, maar er ontstaan gaten. Bestuurders en politici maken er onvoldoende gebruik van. En Kamerleden hebben nauwelijks ondersteuning. Ondoordachte plannetjes, waar de genoemde verkiezingsprogramma’s in grossieren, zijn een reflectie van ideologie, niet van kennis van zaken. Orde op zaken stellen betekent dan in de praktijk verder afglijden. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/ondoordachte-rechtse-plannetjes-ondermijnen-positie-nederland~bca01748/</guid>
      <pubDate>Thu, 28 Aug 2025 00:00:00 +0200</pubDate>
    </item>
  </channel>
</rss>
