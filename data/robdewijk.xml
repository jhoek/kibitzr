<?xml version="1.0" encoding="utf-8"?>
<rss version="2.0">
  <channel>
    <title><![CDATA[Rob de Wijk]]></title>
    <link>https://www.trouw.nl/columns/rob-de-wijk</link>
    <description><![CDATA[Rob de Wijk]]></description>
    <item>
      <title><![CDATA[Trump krijgt feitelijk de vrije hand in Gaza]]></title>
      <description><![CDATA[<p>Deze week boekte president Trump een grote overwinning in de VN-Veiligheidsraad. De eerste zinnen van de aangenomen resolutie hesen hem al op het schild. De ‘historische Trump Verklaring van eeuwigdurende vrede en welvaart’ zou kunnen rekenen op algemene instemming en applaus. Ik gun iedereen zijn overwinning en succes, maar wie kijkt naar wat er na Trumps staakt-het-vuren momenteel in Gaza gebeurt wordt niet blij. Israël heeft ruim de helft van de strook bezet, inmiddels zijn weer ruim 250 Gazanen gedood, de aanhoudende regen heeft de provisorische tentenkampen onleefbaar gemaakt, en Hamas pakt de macht in het niet-bezette deel van de strook. De aangenomen resolutie is een van de meest merkwaardige die ik ooit heb gezien. De resolutie geeft Trump als voorzitter van een op te richten vredesraad feitelijk de vrije hand in Gaza. De resolutie is niet bindend en verplicht Trump slechts halfjaarlijks te rapporteren aan de VN-veiligheidsraad. Daarmee is de resolutie geen formeel mandaat zoals deze krant afgelopen dinsdag meldde, maar een poging om legitimiteit aan Trumps plannen te geven. De uitvoering ervan geschiedt door een transitiebestuur met daarin Palestijnse technocraten. Een belangrijk punt in de resolutie is voorts de internationale stabilisatiemacht die onder de vredesraad valt en moet coördineren met Egypte en Israël. Daarmee is de stabilisatiemacht geen VN-macht, maar feitelijk een troepenmacht van Trump. Uit de tekst blijkt dat de stabilisatiemacht geweld mag gebruiken om de vrede af te dwingen en Hamas te ontwapenen. Opmerkelijk is dat in de resolutie een verwijzing naar Hoofdstuk VII van het VN-Handvest ontbreekt. Dit is het mandaat dat nodig is om als VN-macht geweld te kunnen toepassen. Die kans is groot, want Hamas heeft zich inmiddels tegen de resolutie en ontwapening uitgesproken. Het is de vraag of landen als Indonesië, Egypte, Qatar en Turkije die als leveranciers voor troepen zijn gepolst staan te trappelen om troepen te leveren. Trump wordt niet vertrouwd, coördineren met Israël ligt gevoelig en vechten tegen de geloofsgenoten van Hamas in Gaza kan tot problemen in eigen land leiden. De koning van Jordanië heeft daarom al aangegeven hierin geen trek te hebben. Het meest vreemde is dat Rusland en China impliciet akkoord zijn gegaan door zich van stemmen te onthouden. Rusland kwam op 13 november met een alternatieve tekst zonder verwijzing naar de vredesraad en stabilisatiemacht. China moest niets hebben van de glorieuze verwijzingen naar Trumps ‘historische verklaring’. Wat is er gebeurd? Waarom vetoën deze landen niet? Dat blijft gissen. Behoren Poetin en Xi tot de ‘machtige en gerespecteerde wereldleiders’? Hebben ze een plaatsje aangeboden gekregen in de vredesraad? Krijgt China korting op de Amerikaanse importheffingen of is Trump bereid ter eer en meerdere glorie van zichzelf soepelheid te betrachten bij komende handelsbesprekingen? Doet Trump concessies aan Rusland in zijn oorlog met Oekraïne? Inmiddels zijn daarover geheime onderhandelingen gaande. Rusland zegt nu dat er eindelijk naar hen geluisterd wordt. Dat laatste klinkt verontrustend voor Oekraïne en Europa. Of zijn beide landen ervan overtuigd dat het hele plan gedoemd is te mislukken en gunnen zij Trump een nederlaag. Het zou mij niet verbazen als dit laatste ook een rol heeft gespeeld. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/trump-krijgt-feitelijk-de-vrije-hand-in-gaza~b0180e1e/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[Een nieuwe naam voor het gestook van Rusland: Fase Nul]]></title>
      <description><![CDATA[<p>Waren we net een beetje gewend aan de term ‘hybride oorlog’, moeten we het gestook van Rusland in Europa ineens ‘Fase Nul’ noemen. Navo-baas Mark Rutte heeft de term inmiddels ook omarmd. Hybride oorlogsvoering wijst op Russische pogingen tot ontregeling door middel van desinformatie, sabotage en andere subversieve activiteiten. Ontregelen leidt tot angst en moet het vertrouwen in de westerse instituties ondermijnen. Rusland doet dat door het stuktrekken van kabels in de Oostzee, het schenden van het luchtruim met drones en vliegtuigen, het opvoeren van het aantal digitale aanvallen, en spionage en sabotage zoals brandstichting. De operaties worden uitgevoerd door Russische inlichtingendiensten, hackers, criminelen, of lokaal geronselde jongeren die door de Russische diensten worden gechanteerd of wat willen bijverdienen. Vorige maand nog werden in Polen drie Oekraïners veroordeeld voor een serie brandstichtingen in dat land en de Baltische staten. Gaat het bij hybride oorlogsvoering nog om ondermijning, bij Fase Nul gaat het om de voorbereidingen voor oorlog. De ontregelende activiteiten gaan gewoon door, maar worden doelbewuster ingezet om het vermogen van de Europese landen om oorlog te voeren te verzwakken. Daartoe wordt nadrukkelijker samenwerking gezocht met pro-Russische groepen en individuen in Europa en met landen die dezelfde haat koesteren ten opzichte van de Navo. Het zou mij niet verbazen als tot Fase Nul ook de recente Chinese aankondiging behoort van een verbod op het gebruik van zeldzame aardmetalen en componenten waarin deze voor de hightechindustrie essentiële grondstoffen zijn verwerkt.  China is voor de EU de enige leverancier van deze grondstoffen en dat speelt bondgenoot Rusland in de kaart. Zonder die grondstoffen en componenten is de Europese herbewapening onmogelijk. Volgens de meest optimistische inschattingen duurt het acht tot twaalf jaar om nieuwe mijnen te openen en raffinagecapaciteit te ontwikkelen. Fase Nul gaat gepaard met nieuwe retoriek en desinformatie. Sinds het aantreden van Trump, die Poetin meerdere malen de liefde heeft verklaard, zijn Frankrijk, het Verenigd Koninkrijk, Duitsland en Polen voor de Russische propagandamakers nu de landen die geen vrede in Oekraïne, maar juist oorlog willen. Om de ‘agressieve bedoelingen’ van Europese landen te ‘bewijzen’ beschuldigt de Russische inlichtingendienst de genoemde landen van het voorbereiden van zogeheten valsevlagoperaties. Hun inlichtingendiensten zouden dan in eigen land een sabotageactie uitvoeren en Rusland daarvan de schuld geven. Volgens de Russische propaganda zouden deze landen zo naar een rechtvaardiging voor een oorlog tegen Rusland zoeken. Al deze propaganda wordt gebruikt ter rechtvaardiging van de Russische troepenopbouw langs bijvoorbeeld de Finse grens. Ook worden wetswijzigingen doorgevoerd om het oproepen van reservisten voor de ‘verdediging’ van het moederland mogelijk te maken. Zo wordt ook de gemiddelde Rus wijsgemaakt dat oorlog met de Navo aanstaande is. De Duitse generaal Sollfrank waarschuwde vorige week dat Rusland in staat is een snelle, beperkte aanval op bijvoorbeeld de Baltische staten te lanceren. Ook dat past in Fase Nul. Een dergelijke aanval moet de Europeanen dwingen Oekraïne aan zijn lot over te laten. Als dat gebeurt, denkt Rusland in Oekraïne een overwinning te kunnen boeken en de veiligheidssituatie in Europa naar zijn hand te zetten. Vergeet dus hybride oorlogvoering en wen maar aan Fase Nul. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/een-nieuwe-naam-voor-het-gestook-van-rusland-fase-nul~ba7e980f/</guid>
      <pubDate>Thu, 13 Nov 2025 00:00:00 +0100</pubDate>
    </item>
    <item>
      <title><![CDATA[Een strijd tegen drugs, of om olievoorraden?]]></title>
      <description><![CDATA[<p>President Trump wil de Nobelprijs voor de Vrede, maar bombardeert ondertussen wel vermeende drugssmokkelaars uit Zuid-Amerika. De meeste boten zijn afkomstig uit Venezuela en worden in het Caribisch gebied gebombardeerd, maar op 21 september werd voor de eerste maal een boot in de Pacific vernietigd. Door zonder proces en duidelijke bewijzen deze ‘smokkelaars’ te bombarderen negeert hij het internationaal recht. De juridische argumentatie is niet consistent. De ene keer is Amerika in oorlog met drugsbendes, de andere keer voert Amerika een contra-terreuroperatie uit. Zeker is dat de aanvallen illegaal zijn. Daarom is volgens mij de juiste juridische term ‘moord’. De wereld zou te klein zijn als China, Rusland of Iran dergelijke aanvallen zouden uitvoeren. Amerika zou dan zijn bondgenoten mobiliseren om in actie te komen. Maar in Europa wordt nu wat gelaten gekeken naar de strapatsen van een president die steeds meer ontspoord gedrag vertoont. Europa moet stelling nemen. Want het bombarderen van vermeende drugstransporten lijkt de opmaat te zijn naar militair ingrijpen. Het vliegkampschip USS Gerald R. Ford met bijbehorende ondersteuning stoomt op richting het Caribisch gebied. Een dergelijk schip zet je niet in tegen een handvol drugsboten. Dat geldt ook voor de 10.000 militairen die inmiddels in de regio zijn gestationeerd; de meeste in Puerto Rico. B-1- en B-52-strategische bommenwerpers vliegen inmiddels dreigend langs de Venezolaanse kust, waar ook special forces oefenen. Onlangs heeft Trump de CIA de opdracht gegeven een aantal opties uit te werken voor een interventie in Venezuela. President Maduro, de weinig geliefde dictator die zijn land in een ijzeren greep houdt, zou het belangrijkste doelwit zijn. Maduro zal niet gerust zijn nu hij weet dat het in het geheim opererende, weinig bekende 160th Special Operations Aviation Regiment (SOAR) in de buurt oefent. Dit was de eenheid die in 2011 vanaf het vliegveld Bagram nabij Kaboel het luchttransport voor de operatie tegen terroristenleider Bin Laden uitvoerde. The New York Times somde drie scenario’s op: luchtaanvallen tegen militaire faciliteiten die betrokken zouden zijn bij drugstransporten, de inzet van speciale eenheden om Maduro te doden of gevangen te nemen en tot slot de inname van vliegvelden en olie-installaties. Dat laatste is ook veelzeggend. Want Trump wil grip krijgen op de onuitputtelijke Venezolaanse olievoorraden. Precies om die reden heeft hij oliebedrijf Chevron toegestaan in het land actief te blijven. Interessant is dat Maduro Trump de afgelopen maanden concessies voor de winning van olie en kritieke materialen aanbood en de contracten met Chinese, Iraanse en Russische bedrijven wilde afbouwen. Trump verwierp dit, begon aan de militaire opbouw en hoopt kennelijk onder het voorwendsel van de strijd tegen drugs met militair machtsvertoon grip op de olievoorraden te krijgen. De kans daarop wordt groter als Maduro verdwijnt. Inmiddels heeft Rusland aangekondigd wapens aan het Zuid-Amerikaanse land te leveren, waaronder luchtverdediging. In de Doema klonken al stemmen over de levering van kernraketten die dan ook op Cuba kunnen worden gestationeerd. Wat de afloop van dit wapengekletter ook is, Trump heeft wederom afstand genomen van zijn belofte een vredespresident te worden. Misschien heeft hij die belofte wel verbroken omdat die Nobelprijs er toch niet meer inzit. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/een-strijd-tegen-drugs-of-om-olievoorraden~bb17d31a/</guid>
      <pubDate>Thu, 6 Nov 2025 00:00:00 +0100</pubDate>
    </item>
    <item>
      <title><![CDATA[‘Krachtdadige’ Karremans heeft zelfde effect als machtsvertoon van Trump]]></title>
      <description><![CDATA[<p>Als de reis van president Trump naar Azië een ding duidelijk heeft gemaakt, dan is het wel dat zijn handelspolitiek een crisis heeft opgeleverd waar landen nu hun conclusies uit trekken. Daarbij spelen historische ervaringen een grote rol. In Kuala Lumpur bleek dat Aziatische landen die ooit door het westen werden overheerst, geen behoefte hebben aan een neokoloniale Amerikaanse president. Zeker niet als die hen dwingt in Amerika te investeren, heffingen oplegt en ze straft voor hun goede betrekkingen met China. Vietnam, het land waartegen Amerika tot vijftig jaar geleden een bloedige oorlog voerde, verbeterde onder Biden de banden met Amerika. Maar Trump legde importheffingen op tot 46 procent, die later werden verzacht. Het gevolg was dat Vietnam zich voor zijn wapenaankopen tot Rusland wendde, waarbij de Amerikaanse sancties werden omzeild. Geschiedenis speelt een nog belangrijkere rol bij Trumps ontmoeting met de Chinese leider Xi Jinping. Die handelt met de ‘eeuw van vernedering’ in zijn achterhoofd. In het midden van de negentiende eeuw leidde de Opiumoorlog tot een verpletterende nederlaag, waarbij de Britten Hongkong in bezit kregen. Daarmee begon de eeuw van vernedering die in 1949 ten einde kwam met de oprichting van de Volksrepubliek China. Sinds die tijd wordt het buitenlandbeleid van de communistische leiders gedreven door de wens om zich nooit meer door een vreemde mogendheid te laten koeioneren. Precies dat doet de onbehouwen Trump. China reageert enerzijds door minder afhankelijk van Amerika te worden. Daartoe werd deze week het handelsakkoord met de Asean-landen (elf landen in Zuidoost-Azië) opgewaardeerd. Anderzijds wordt keiharde machtspolitiek gevoerd. China pikt Trumps hoge heffingen niet en zet zijn belangrijkste troef in, namelijk de voor de hightechindustrie essentiële grondstoffen als zeldzame aardmetalen. Daarvan beheerst China 70 procent van de mondiale mijnbouwactiviteiten en 90 procent van de raffinagecapaciteit. De exportrestricties leidden tot paniek, te meer omdat China een volledig verbod instelt voor het gebruik voor militaire doeleinden. Na een ruzie met China in 2010 werd de Japanse auto-industrie getroffen door soortgelijke exportrestricties. Daarop trok Japan de conclusie dat de afhankelijkheid van China moest worden afgebouwd. Het gevolg is dat Trump nu bij de nieuwe premier Takaichi moet bedelen om met de Japanse projecten mee te doen. In ruil kan zij Trump dwingen af te zien van gedwongen Japanse investeringen in Amerika, terwijl Trump bepaalt waarin wordt geïnvesteerd. Die exportrestricties treffen overigens de EU ook. Bovendien toont de kwestie Nexperia aan dat ‘krachtdadig’ optreden door minister Karremans van economische zaken hetzelfde effect heeft als het machtsvertoon van Trump. Met de eeuw van vernedering in het achterhoofd, pikt China het niet dat een bedrijf van een Chinese eigenaar door een westerse mogendheid de facto wordt onteigend, ook al deugt die eigenaar niet. Het gevolg is een exportverbod van chips die door Nexperia in China worden gemaakt. Daardoor kan Karremans de geschiedenis ingaan als sloper van de Duitse automobielindustrie. Want die dreigt nu zonder die chips te komen. Trump, maar hopelijk ook Karremans, komen er nu achter dat krachtig optreden en onbezonnen machtspolitiek de eigen economie enorm kan schaden. Om die schade te beperken moeten zij dan vernederende concessies aan opkomende landen doen. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/krachtdadige-karremans-heeft-zelfde-effect-als-machtsvertoon-van-trump~b3a29e44/</guid>
      <pubDate>Thu, 30 Oct 2025 00:00:00 +0100</pubDate>
    </item>
    <item>
      <title><![CDATA[Herbewapening is vooral een papieren werkelijkheid]]></title>
      <description><![CDATA[<p>Begint Europa eindelijk vaart te maken met zijn herbewapening, doet zich de volgende uitdaging voor. Eerst het goede nieuws. De EU heeft haar routekaart naar een sterkere defensie in 2030 uitgebracht. De tekortkomingen zijn legio: van drones en langeafstandswapens, tot munitie en cyberdefensie. De Defence Readiness Roadmap maakt duidelijk hoe – en met welke financiële middelen – die gaten moeten worden gedicht. Lidstaten moeten coalities vormen om de capaciteiten te versterken. Dan kunnen ze gebruikmaken van de 150 miljard aan gezamenlijke leningen die de Commissie op de internationale kapitaalmarkt heeft opgehaald. Daarnaast wordt Oekraïne voor de rest van Europa steeds meer een vooruitgeschoven verdedigingspost waarin moet worden geïnvesteerd. Want als Oekraïne onderuitgaat, wordt de rest van Europa mogelijk meegesleurd. Inmiddels hoor ik alweer opmerkingen over het vermaledijde militair-industriële complex (MIC) dat de grote aanjager en profiteur van deze nieuwe ‘wapenwedloop’ is, en dat het ‘onnodig’ is dat we in Europa veel meer gaan uitgeven aan defensie dan de Russen. Maar met de defensiebezuiniging is ook het MIC verkleind. De traagheid waarmee de wederopbouw nu gebeurt is stuitend. Afgezien van wat ijverige start-ups voor drones, is herbewapening vooral een papieren werkelijkheid. Het klopt dat we veel meer gaan uitgeven dan de Russen. Maar onze krijgsmacht is dan ook veel duurder dan die van onze agressieve oosterburen. Rusland heeft goedkope dienstplichtigen, de meeste Europese landen, inclusief Nederland, peperdure beroepsmilitairen. Rusland met de Europese Navo–landen vergelijken is daarom onmogelijk. Dit alles is geroep in de marge, vergeleken bij de brede steun die er in de politiek is om het defensiebudget te verhogen. Als die genoemde coalities nu ook nog eens voortvarend worden gevormd, dan kan Europa zijn defensie relatief snel versterken. Maar of dat echt lukt ligt niet aan ons. Sinds Poetin-vriend Trump in Amerika aan de macht is, staan Amerika en Rusland ideologisch dichter bij elkaar dan Europa en Amerika. Militair onafhankelijk worden van Amerika is essentieel, temeer daar Trump veelvuldig twijfel laat ontstaan over zijn commitment aan de verdediging van de traditionele bondgenoten in Europa. Maar de vraag of wij ons kunnen bewapenen ligt vooral aan China. U weet wel, dat land dat Rusland steunt. De afgelopen weken is lichte paniek uitgebroken. Want China beheerst de markt voor zeldzame aardmetalen en andere kritieke grondstoffen voor de civiele hightechindustrie en daarmee ook voor de defensie-industrie. Als gevolg van de handelsoorlog en het Chinese streven naar autonomie zijn er restricties opgelegd ten aanzien van de export van die kritieke grondstoffen. Landen moeten nu laten weten waarvoor die grondstoffen worden gebruikt. Toepassingen voor defensie worden niet langer toegestaan. Dat geldt ook voor componenten waarin deze grondstoffen zijn verwerkt. Daarmee kan China een onze herbewapening danig frustreren. Zijn er alternatieven? In de toekomst misschien wel, maar nu niet. Inmiddels wordt duidelijk dat onze positie penibel wordt. China krijgt ons met zijn grondstoffen militair en economisch in zijn greep, terwijl Amerika geen betrouwbare bondgenoot meer is. Maar Nederland heeft zo zijn eigen problemen. Verkiezingen gaan over migratie, zorgkosten en woningbouw. Niet over de vraag hoe we moeten omgaan met deze nieuwe geopolitieke realiteit die meer dan ooit bepalend is voor onze veiligheid en welvaart. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/herbewapening-is-vooral-een-papieren-werkelijkheid~b1d4fea1/</guid>
      <pubDate>Thu, 23 Oct 2025 00:00:00 +0200</pubDate>
    </item>
    <item>
      <title><![CDATA[Vergeet hoe Trump over Trump oordeelt]]></title>
      <description><![CDATA[<p>Onder het toeziend oog van wereldleiders, waaronder onze eigen Dick Schoof, tekende de Amerikaanse president Trump in Sharm al-Sheikh samen met zijn collega’s uit Turkije, Qatar en Egypte een verklaring. Wat er in stond was onduidelijk, maar inmiddels weten we dat de leiders het ‘Trump-vredesakkoord’ verwelkomden en de ‘oprechte inspanningen van president Trump’ steunden. Trump bleek met steun van drie collega’s zichzelf te feliciteren. Voor het overige bevatte de verklaring algemeenheden over vrede en het belang van onderhandelingen en diplomatieke samenwerking. Diplomatieke samenwerking? Trump ziet zichzelf toch als de enige dealmaker? Gebruikelijk is dat een president iedereen bedankt die een vooraanstaande rol heeft gespeeld. Dan zou hij in dit geval moeten beginnen met Qatar, Egypte, de Emiraten, Saudi-Arabië en Turkije. Zonder hun inspanningen was er nooit een deal gekomen. Hun uiteindelijke druk was belangrijker dan de waarschuwing van Trump dat premier Netanyahu van Israël de rest van Gaza mocht platbombarderen als de terreurbeweging niet overstag zou gaan. Ook schoonzoon Jared Kushner, Trumps gezant Steve Witkoff en Tony Blair, die zich al jaren in het Midden-Oosten met het vredesproces bezighoudt, moet hij bedanken. Dat geldt eveneens voor de Franse president Macron, die samen met de Saudische kroonprins het initiatief voor de New York-verklaring van juli nam. Dit hield de twee-statenoplossing levend. In september organiseerden de Emiraten tijdens de Algemene Vergadering van de VN een meeting waar Trump zijn 20-puntenplan kon presenteren. Dit plan bouwde voort op de New York-verklaring en de voorstellen van ex-president Biden. Onder Biden waren Israël en Hamas nog niet toe aan vrede. Nu viel er voor beide weinig meer te halen. Hamas moest aan schadebeperking doen en Netanyahu kreeg wat hij wilde: door akkoord te gaan zou Hamas zich feitelijk opheffen. Als Hamas niet akkoord ging, dan zou Netanyahu met Trumps zegen Hamas mogen afmaken. Cynisch gezegd moet ook Netanyahu worden bedankt omdat die de onvoorstelbare stommiteit beging de Hamasleiding in Qatar te bombarderen. Qatar is een bondgenoot van Trump waar een grote Amerikaanse basis is gevestigd. Dat bombardement pikte Trump terecht niet. Trumps unieke stijl van dealmaking wordt nu redelijk kritiekloos bejubeld. Die stijl is afgekeken van de vastgoedsector: een principeakkoord op basis van een aantal voornemens, zonder dat de details zijn uitgewerkt en waarbij alle lastige punten doorgeschoven worden. Zoals: hoe kan de veiligheid in Gaza worden gewaarborgd, zolang Hamas niet is ontwapend, er geen civiele politiemacht en internationale stabilisatiemacht zijn en een transitieautoriteit niet is aangetreden? Nu wordt het machtsvacuüm door Hamas zelf opgevuld. Hoe langer het duurt, hoe meer Hamas zich openlijk kan manifesteren als de autoriteit die bestuurt en voor veiligheid zorgt. Hamas, dat niet heeft meeonderhandeld, heeft er daarom alle belang bij om een definitieve oplossing zo lang mogelijk te traineren om zo zijn positie te kunnen versterken. Dan zal Israël zich niet volledig willen terugtrekken en, net als in zuid-Libanon tegen Hezbollah, zo nodig militair ingrijpen als Hamas weer een dreiging vormt. Dit is dan het resultaat van Trumps aanpak die alle netelige vraagstukken vooruit heeft geschoven. Vergeet daarom hoe Trump over Trump oordeelt. Fijn dat er nu een staakt-het-vuren is, maar wacht even af wat er uiteindelijk van het ‘Trump-vredesakkoord’ overeind blijft. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/vergeet-hoe-trump-over-trump-oordeelt~b90efb31/</guid>
      <pubDate>Thu, 16 Oct 2025 00:00:00 +0200</pubDate>
    </item>
    <item>
      <title><![CDATA[Akkoord is in zicht, maar Israël is de gunfactor kwijt]]></title>
      <description><![CDATA[<p>Twee jaar na de afgrijselijke aanval van Hamas, waarbij 1200 Israëliërs werden gedood en 250 werden gegijzeld, is Israël een klein beetje veiliger geworden. Hamas is na de aanhoudende bombardementen gedecimeerd en zet nu stappen op weg naar vrede. In Libanon stelt Hezbollah na de Israëlische bombardementen weinig meer voor. Iran heeft klap na klap te verwerken gekregen en is militair danig verzwakt. Maar Israël is voor altijd veranderd, dat is de prijs voor deze militaire successen. Niemand zegt dat Israël zichzelf niet mocht verdedigen. Maar slechts weinigen vonden dat een land zich daarbij niet aan het internationaal recht hoeft te houden. Dat bleek uit de aanklachten over genocide en oorlogsmisdaden die bij het Internationaal Gerechtshof en het Internationaal Strafhof zijn ingediend. Vorige maand concludeerde een aan de VN gelieerde commissie dat in Gaza daadwerkelijk genocide was gepleegd. De bombardementen die Israël tegen de leiding van Hamas in Qatar uitvoerde waren illegaal. En stom ook, omdat Qatar een bondgenoot van Amerika is en Hamas er met instemming van de Amerikanen en de Israëliërs zelf zat, om de communicatielijnen open te houden. Illegaal was ook het recente opbrengen ver buiten de territoriale wateren van actievoerders die hulpgoederen naar Gaza kwamen brengen. Onder bijzondere omstandigheden mag dat, om in oorlogstijd wapenzendingen tegen te gaan, maar daarvan was nu geen sprake. Illegaal zijn ook de geplande nederzettingen om de Westelijke Jordaanoever in tweeën te delen. Inmiddels zijn er ruim 67.000 Gazanen omgekomen. Staat dit in verhouding tot de wandaden van Hamas? 250.000 Nederlanders vonden afgelopen weekeinde van niet. Maar voor de Israëlische premier is dit geen punt van discussie. Israël wordt bedreigd, heeft steun van Amerika en wil voor altijd met zijn vijanden afrekenen.  Netanyahu plaatste zich met zijn dedain voor het internationaal recht en mensenlevens buiten de orde van beschaafde landen. Zijn argumenten om critici monddood te maken voldeden allang niet meer. Verwijzen naar de Holocaust is voor jongere generaties uitgewerkt. Dus heeft de beschuldiging van antizionisme ook zijn beste tijd gehad. Dat geldt ook voor het recht op zelfverdediging. Daarmee wordt immers niet de totale vernietiging van de tegenstander bedoeld. Israël is in 1948 als democratische staat opgericht en hoort respect voor het internationaal recht en de rechtsstaat te hebben. Maar ook de rechtsstaat staat onder druk sinds Netanyahu via een wetswijziging invloed op de benoeming van rechters heeft gekregen, de macht van het hooggerechtshof inperkt en zo de democratische checks and balances aantast. Twee jaar oorlog heeft mede onder druk van extreemrechtse krachten aan deze afbraak bijgedragen. Ook al is er nu zicht op vrede, het conflict in Gaza gaat de geschiedenis in als compleet ontspoord. Israël heeft zich geïsoleerd en heeft de status van een rogue state gekregen. Netanyahu zag dit ook en pleitte daarom voor Israël als een autarkisch ‘super-Sparta’. Maar het belangrijkste is dat hij door twee jaar oorlog voeren zijn land van de historisch gemotiveerde gunfactor heeft beroofd. Want met de oorlog is ook de ontstaansgeschiedenis van het land weggevaagd. Israël is onder Netanyahu veranderd in een outcast met weinig vrienden. De blijheid over een akkoord over Gaza dat ophanden is, doet daar niets aan af. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/akkoord-is-in-zicht-maar-israel-is-de-gunfactor-kwijt~bd334c68/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[Zet de cultuurstrijd centraal deze verkiezingen]]></title>
      <description><![CDATA[<p>Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Tijdens een recent bezoek aan Warschau bleek mij dat premier Tusk de Polen zo teleurstelt dat de radicaal-rechtse PiS de volgende verkiezingen wel eens kan winnen. Zijn populariteit is gedaald, net als die van de Franse president Macron, de Britse premier Starmer en de Duitse bondkanselier Merz. Allen kampen met hetzelfde probleem. Macron voelt de hete adem van Le Pen in zijn nek, Starmer die van Farage, Merz die van Weidel en Tusk die van zijn eigen president Nawrocki. Democratische internationalisten staan tegenover radicaal-rechtse, populistische nationalisten die sympathie hebben voor autocraten als Poetin en Trump. Nawrocki kent de geschiedenis, weet hoe Polen ooit door de Sovjet-Unie geknecht werd en hoe zijn land ooit de speelbal van de grootmachten was. Hij haat Poetin. De anderen niet. Er heerst op dit continent een cultuurstrijd die bepalend is voor onze toekomstige welvaart en veiligheid. Worden we uitgeleverd aan Europese Poetins of Trumpen, of kiezen we voor vooruitgang? Volgens onderzoek, gepubliceerd in de American Economic Review, gaat de economie er onder populistische leiders met procenten op achteruit. Dat komt onder meer omdat zij het investeringsklimaat en innovatie ondergeschikt maken aan een nationalistische agenda, met thema’s als islam en immigratie. Maar dit soort feiten is niet aan populistische leiders en hun volgers besteed. Beïnvloedingscampagnes vanuit Rusland én Amerika versterken deze tendens. Ook Trump is een cultuuroorlog tegen Europa begonnen, door de EU te vernederen en met zijn MAGA-beweging Europees radicaal-rechts te versterken. Afgelopen maand nog riep Elon Musk, de eigenaar van X, op het Britse parlement te ontbinden, het kabinet ten val te brengen en het Europese woke-virus uit te roeien. Die cultuurstrijd woedt ook in Nederland. De strijd is niet geluwd na het dramatisch slechte presteren van het kabinet Schoof en het vertrek van de radicaal-rechtse PVV uit dat kabinet. Opmerkelijk is dat het aloude adagium ‘wie breekt, betaalt’ niet opging. Aanhangers van de PVV denken dat hun leider is tegengewerkt en dat alles beter wordt als hij de absolute macht heeft. Overal in Europa zien we leiders die inspelen op onlustgevoelens en zeggen dat ze voor de ‘gewone man’ opkomen. Maar feitelijk grijpen ze de macht door hun kiezers te manipuleren. Want ze weten dat delen van de bevolking achter rattenvangers aanlopen. De cultuurstrijd is fundamenteel. Populistische leiders en een deel van het electoraat keren zich tegen waarden als democratie, postmoderne zelfontplooiing, tolerantie, vrijheden, rechtsstaat en internationale rechtsorde. Zij omarmen autocratie en intolerantie en ze verwerpen de vrijheden van een ander. De recente publieksmonitor van studiecentrum HCSS schetst een verontrustend beeld van het interne ongenoegen en constateert dat ongeveer de helft van de Nederlanders een ‘sterke man’ wil die zich tegen het politieke compromis keert. Dit ondermijnt de democratie en de weerbaarheid tegen externe dreigingen. Deze cultuurstrijd moet de inzet van alle verkiezingen zijn, ook die in Nederland. Tusk, Macron, Starmer en Merz tonen leiderschap, werken samen, maken Europa minder economisch en militair afhankelijk van de VS, investeren in de verdediging tegen Poetin en blijven Oekraïne steunen. Dat is aantoonbaar positief voor onze veiligheid en welvaart, maar radicaal-rechtse politici hebben er geen boodschap aan. Zij leveren ons liever uit aan Trump en Poetin.</p>]]></description>
      <guid>https://www.trouw.nl/opinie/zet-de-cultuurstrijd-centraal-deze-verkiezingen~b900a213/</guid>
      <pubDate>Thu, 2 Oct 2025 00:00:00 +0200</pubDate>
    </item>
    <item>
      <title><![CDATA[Poetin koerst bewust aan op confrontatie met de Navo]]></title>
      <description><![CDATA[<p>Duiden de toenemende schendingen van het luchtruim van landen als Polen en Estland met drones en vliegtuigen op een verandering van de Russische strategie? Het lijkt er wel op.  Volgens Bloomberg zou president Poetin tot de conclusie zijn gekomen dat militaire escalatie de beste manier is om Oekraïne tot capitulatie te dwingen. Onderdeel van die strategie is behalve escalatie tegen Oekraïne, ook militaire escalatie tegen de Navo. Russische schendingen van het luchtruim zijn de afgelopen jaren aan de orde van de dag geweest, maar het lijkt erop dat ze steeds agressiever worden en steeds meer bedoeld zijn om reacties uit te lokken. Polen werd onlangs door de massale grensoverschrijding van Russische drones gedwongen consultaties met de bondgenoten op grond van artikel 4 van het Navo-verdrag te eisen. Deze consultaties leidden tot de nieuwe operatie Eastern Sentry, bedoeld om de verdediging van de oostgrens van de Navo te versterken. Naar aanleiding van een Estse grensoverschrijding van Russische jachtvliegtuigen vond afgelopen dinsdag een nieuwe consultatie plaats. Op dezelfde dag stelde de Europese Commissie dat het Russische drones waren die deze week boven het vliegveld van Kopenhagen en nabij Oslo vlogen. Hoe op deze provocatie wordt gereageerd, zegt Poetin iets over bereidheid om het Navo-gebied te verdedigen en Oekraïne te blijven steunen. Russische vliegtuigen die het Navo-luchtruim binnenvliegen worden nu onderschept en gedwongen het luchtruim te verlaten. Maar de onvermijdelijkheid van hardere maatregelen komt dichterbij. Dat betekent dat een Russisch jachtvliegtuig gewaarschuwd wordt als dit het luchtruim van een Navo-land dreigt binnen te vliegen en zonder pardon wordt neergeschoten als dat gebeurt. Daardoor kan de Navo in oorlog komen met Rusland, zult u zeggen. Dat klopt, maar het omgekeerde, niets doen, is ook gevaarlijk. Als er geen grens wordt getrokken kan Poetin doorgaan en uiteindelijk tot de conclusie komen dat hij risicoloos kan aanvallen. Net als in 2022 toen hij zijn oorlog tegen Oekraïne begon. Navo-lid Turkije zat in 2015 in een vergelijkbare situatie. President Erdogan was de provocaties van Rusland zat en liet een vanuit Syrië aanstormend Russisch jachtvliegtuig meerdere malen waarschuwen. Toen dat geen effect had, werd het vliegtuig neergeschoten. Op dat moment vloog het slechts 17 seconden lang en iets meer dan twee kilometer boven Turks grondgebied. Het gevolg was dat Poetin minder risico’s nam. Hoewel van andere aard, geldt hetzelfde voor het opbrengen van de olietanker Eagle S eind 2024. Dit schip maakte deel uit van de Russische schaduwvloot en trok kabels door in de Oostzee. De Finse actie en de arrestatie van de bemanning was effectief en verminderde samen met intensieve patrouilles substantieel de dreiging tegen die kabels. Aan de Russische provocaties ligt volgens mij het klassieke idee van horizontale escalatie ten grondslag. Door het provoceren van Navo-landen wordt getracht de verdeeldheid binnen het bondgenootschap aan te wakkeren. Maar als de Navo in actie moet komen wordt het bondgenootschap in de ogen van Rusland mogelijk gedwongen aan zijn eigen verdediging prioriteit te geven en Oekraïne op te geven. Zo kan hij door tegen de Navo te escaleren,  Oekraïne tot capitulatie dwingen. Om die reden koerst Poetin nu bewust aan op een confrontatie met de Navo. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/poetin-koerst-bewust-aan-op-confrontatie-met-de-navo~ba8a529d/</guid>
      <pubDate>Thu, 25 Sep 2025 00:00:00 +0200</pubDate>
    </item>
    <item>
      <title><![CDATA[Russische doorbraken in Oekraïne stellen weinig voor]]></title>
      <description><![CDATA[<p>De strijd in Oekraïne is steeds meer een strijd tussen het economische uithoudingsvermogen van Rusland en het militaire uithoudingsvermogen van Oekraïne. De bevelhebber van de Oekraïense strijdkrachten generaal Syrsky spreekt inmiddels over een Russisch 6 tot 9:1 overwicht in sommige sectoren van het front. Dat past in het beeld van een herfstoffensief waarbij Poetin zoveel mogelijk gebied tracht te veroveren. Daarbij wordt hij gefaciliteerd door de Amerikaanse president, want in tegenstelling tot Biden heeft Trump de wapenleveranties opgeschort en laat hij de hulp aan Oekraïne aan de Europeanen over. Sinds maart hebben de Russen slechts tussen de 2500 en 5000 vierkante kilometer veroverd, tegen enorme verliezen. Als er al Russische doorbraken zijn, dan gaat het om kleine groepen militairen die relatief eenvoudig kunnen worden uitgeschakeld. Belangrijker is dat Rusland zijn reserves wel verplaatst in de richting van steden als Pokrovsk, maar tot nu toe ze niet effectief heeft kunnen inzetten. Ook de dagelijkse barbaarse aanvallen op steden en de energievoorziening hebben niet het beoogde effect. Deze aanvallen leiden historisch gezien niet tot een overwinning. Dat gebeurt op de grond, maar dankzij een innovatieve dronedefensie houdt Oekraïne voorlopig stand. De trage opmars brengt Rusland steeds meer in de problemen. De strategie van Biden was erop gericht om de oorlog onbetaalbaar te maken. Niet de sancties, maar de oververhitting van de oorlogseconomie moest volgens de voorspelling rond deze tijd tot problemen leiden. Dat blijkt te kloppen. Rusland is goeddeels door zijn reserves heen. Honderden miljarden dollars zijn door het Westen bevroren en noodfondsen raken uitgeput. Ruim 40 procent van de overheidsbestedingen gaat naar defensie. Prioriteit krijgt de oorlogsindustrie. Werknemers en geld worden bij de civiele industrie weggetrokken die door de zeer hoge rentes niet meer in staat is tot investeren. Er wordt bezuinigd op zorg, onderwijs, sociale voorzieningen en pensioenen. De hoge inflatie is enigszins gestabiliseerd, maar wordt nu weer aangejaagd door het recente besluit de btw te verhogen van 20 naar 22 procent. De productie van tv’s tot schoenen is inmiddels al met dertig procent gedaald. Het hoofd van de centrale bank van Rusland, de competente Elvira Nabiullina, heeft al gewaarschuwd voor zwaar weer. Dit wordt verergerd door de aanvallen van Oekraïne op de Russische olieraffinaderijen waardoor de productie van brandstof met minimaal 25 procent is teruggelopen. Als er een zware winter komt en Oekraïne nog wat meer sloopt ontstaat er een onoplosbaar probleem. Het vervoer wordt dan getroffen en de bevolking komt letterlijk in de kou te zitten. Hoe groot de gevolgen zijn en of dit Poetin dwingt tot meer toegeeflijkheid is ook afhankelijk van Trump. Hij dringt nu aan op sancties tegen landen die Russische olie afnemen, maar daartoe behoren ook de pro-Russische EU-leden Hongarije en Slowakije. Bemoedigend is dat Commissievoorzitter Von der Leyen deze week beloofde vaart te maken met de verdere afkoppeling van het Russische olie en gas. Het slechte economische vooruitzicht kan verklaren waarom Poetin nu alles op alles zet om successen te boeken. Maar als Oekraïne met Westerse steun standhoudt kan er volgens veel deskundigen een situatie ontstaan waarbij het militaire uithoudingsvermogen van dat land het wint van het economische uithoudingsvermogen van Poetin. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Klik hier om een nieuwe paragraaf te starten</p>]]></description>
      <guid>https://www.trouw.nl/opinie/russische-doorbraken-in-oekraine-stellen-weinig-voor~b99b1df7/</guid>
      <pubDate>Thu, 18 Sep 2025 00:00:00 +0200</pubDate>
    </item>
  </channel>
</rss>
