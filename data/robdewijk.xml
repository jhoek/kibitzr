<?xml version="1.0" encoding="utf-8"?>
<rss version="2.0">
  <channel>
    <title><![CDATA[Rob de Wijk]]></title>
    <link>https://www.trouw.nl/columns/rob-de-wijk</link>
    <description><![CDATA[Rob de Wijk]]></description>
    <item>
      <title><![CDATA[Voor zowel Poetin als Zelensky wordt de situatie onhoudbaar]]></title>
      <description><![CDATA[<p>Terwijl de trans-Atlantische verhoudingen in een crisis zijn geraakt en Amerika Cuba en Iran de duimschroeven aandraait, moeten in Abu Dhabi Rusland en Oekraïne van Amerika een deal sluiten. Er zijn vorderingen gemaakt. Volgens de Oekraïense president Zelensky zou er met Amerika overeenstemming zijn bereikt over veiligheidsgaranties. Maandenlang is gesproken over ‘Artikel 5-achtige’ garanties die in werking treden als Zelensky vrijwillig de Donbas opgeeft en Rusland vervolgens een akkoord schendt. Volgens de Financial Times moet Oekraïne de eerste klap opvangen met een krijgsmacht van 800.000 militairen. Lukt dat niet, dan schieten de hoofdzakelijk Europese troepen te hulp en mocht dat ook geen effect hebben, dan komen de Amerikanen. Klinkt interessant, maar dan moet er eerst een staakt-het-vuren komen. Hoe complex de situatie is, blijkt uit de aanhoudende eis van Rusland dat de grondoorzaken van het conflict moeten worden weggenomen. Wat die zijn, varieert per hooggeplaatste Rus, maar zeker is dat Oekraïne wordt gezien als een vazalstaat van de Navo en dat die beiden een bedreiging voor Rusland vormen. Die bedreiging moet volgens Poetin worden weggenomen. Maar dat zal niet lukken zolang de Europeanen niet mogen meespreken. Rusland wil dat niet. Het denkt over de hoofden van de Europeanen met Trump afspraken te kunnen maken over invloedsferen en de beperking van de militaire macht van de Navo. De afgelopen weken heeft Poetin er daarom alles aan gedaan om Trump aan zijn kant te krijgen. Poetin is wel schoorvoetend akkoord gegaan met directe onderhandelingen met Oekraïne. Ook hier probeert hij Trump te bespelen. Daarbij maakt hij handig gebruik van Trumps wispelturigheid. Poetin blijft namelijk hameren op de resultaten van ‘Alaska’. Wat die precies zijn is onduidelijk, maar zeker is dat Trump tijdens zijn ontmoeting met Poetin in augustus vorig jaar gezegd heeft dat Oekraïne in ruil voor vrede grondgebied moet opgeven. Maar Oekraïne wil de rest van de Donbas niet opgeven, dat met het huidige tempo pas rond augustus volgend jaar door Rusland kan worden veroverd. Via Trump wil Poetin dat gebied zonder te hoeven vechten in handen krijgen om nog iets van een overwinning aan het Russische volk te kunnen verkopen. Zijn oorlogspropaganda is immers gebouwd op de ‘Oekraïense agressie’ tegen Loehansk en Donetsk, die samen de Donbas vormen. Bovendien is Slovjansk in het niet-bezette deel van de Donbas van symbolische betekenis. Hier moedigde Poetin de pro-Russische separatistische opstand in 2014 aan. Poetin noch Zelensky wil bewegen. Toch wordt de situatie voor beide partijen onhoudbaar. Zelensky is door het stopzetten van de Amerikaanse wapenleveranties overgeleverd aan Europese wapenaankopen in Amerika en leveranciers in Europa zelf. Maar al die Europese inspanningen zijn geen vanzelfsprekendheid.Voor Poetin geldt dat de verliezen te groot zijn, te weinig gebied wordt veroverd en de economie steeds meer zucht onder de ongeveer jaarlijks 170 miljard euro kostende oorlog.  De olieprijzen zijn gekelderd en zijn schaduwvloot wordt steeds harder aangepakt. De oplossing is een staakt-het-vuren langs het bestaande front om vervolgens te gaan onderhandelen over een definitieve oplossing. Zelensky ziet dit wel zitten, maar Trump moet daarvoor zijn ‘vriend’ Poetin onder druk zetten. Tot nu toe heeft Trump die bereidheid niet getoond. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/voor-zowel-poetin-als-zelensky-wordt-de-situatie-onhoudbaar~bb0ad666/</guid>
      <pubDate>Thu, 5 Feb 2026 00:00:00 +0100</pubDate>
    </item>
    <item>
      <title><![CDATA[VS uit de Navo? Dan krijgt Rutte de schuld]]></title>
      <description><![CDATA[<p>Volgens de Russische regeringswoordvoerder, Dmitri Peskov, zal degene die buigt voor Trump blijven buigen. De Europese regeringsleiders lijken Peskovs conclusie te delen. Dat bleek vorige week toen zij de Groenlandcrisis afwendden door te dreigen met economische vergelding als Trump dat land daadwerkelijk zou inpikken. Precies daarom werd secretaris-generaal van de Navo Rutte deze week hard gekapitteld door bondgenoten over zijn daddydiplomatie. ‘Trump is niet mijn daddy’, reageerde Charles Michel, de voormalige voorzitter van de Europese Raad. Ook werd Rutte hard aangepakt over zijn opmerking dat Europa niet zonder de Amerikanen kan. Volgens hem moeten de defensiebudgetten dan naar 10 procent van het bbp. Ik begrijp Rutte wel. Hij moet de Navo bij elkaar houden. Als Amerika vertrekt, krijgt hij de schuld. Toch blijkt een aantal bondgenoten met een scheiding rekening te houden. De Franse minister van Buitenlandse Zaken was uitgesproken: Europa moet over zijn eigen veiligheid gaan. De Spaanse Europarlementariër Sanchez Amor vroeg zich of Rutte niet de Amerikaanse ambassadeur bij de Navo was geworden. Politici kunnen de slag naar een Navo zonder Amerika moeilijker maken dan ik. Want niet ik, maar zij moeten de troep van de scheiding opruimen. Dat we in een scheiding zitten bleek ook uit de recente Amerikaanse defensiestrategie. Veelzeggend is de vergelijking van de economieën van de Navo-lidstaten zonder de VS ten opzichte van Rusland: 26 tegen 2 biljoen dollar. Conclusie: de Europeanen kunnen zichzelf verdedigen. Als de Europeanen dat kunnen, hebben Amerika en Europa elkaar niet meer nodig. Daarom moet Europa zich voorbereiden op een Navo zonder Amerika. Voor mij is klip en klaar dat we op korte termijn militair zonder Amerika verder kunnen. Het is een kwestie van willen. De Deense premier Frederiksen vroeg zich in Berlijn af hoe lang Amerika nog een bondgenoot kan zijn. Dat is een terechte vraag. Waarom zou je wel gepaste afstand houden van ideologische tegenstanders als Rusland en China, maar niet van Amerika. Het is erg te moeten constateren dat Amerika ideologisch van ons afdrijft omdat Trump de trekken heeft van de Italiaanse fascistenleider Mussolini. Net als Trump ziet hij zich als een onfeilbare, totalitaire leider. Net als Mussolini is Trump extreem nationalistisch, antidemocratisch en antiliberaal. Net als Mussolini is Trump imperialistisch. Het equivalent van Mussolini’s corporatisme is de kleptocratie die Trump samen met de techbedrijven vormt. Autarkie is ook onder Trump het doel. Ice ontpopt zich tot het equivalent van Mussolini’s zwarthemden die politieke tegenstanders hard aanpakt. Zie Minneapolis. Het directe gevolg is dat Europa zich ook economisch losmaakt van de VS, zonder de banden helemaal door te snijden. Het handelsakkoord dat de EU deze week met India sloot is een stap vooruit. Meer akkoorden zullen volgen. Of Trump dit accepteert is de vraag. Dat betekent dat Europa de relatie moet afbouwen en gelijktijdig moet dreigen met verwoestende importrestricties als Trump ons daarvan wil weerhouden. Dat kan hij doen met extra heffingen, het stopzetten van export van lng of onze toegang tot Amerikaanse datacentra. Dit vereist de erkenning dat de wereld fragmenteert, een duidelijke strategie en meer Europese eenheid en leiderschap, zowel op Europees als op nationaal niveau. Gebeurt dat niet, dan zal Peskov gelijk krijgen. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/vs-uit-de-navo-dan-krijgt-rutte-de-schuld~b51c0ce7/</guid>
      <pubDate>Thu, 29 Jan 2026 00:00:00 +0100</pubDate>
    </item>
    <item>
      <title><![CDATA[De situatie in Europa is veel ernstiger dan velen denken]]></title>
      <description><![CDATA[<p>Komen we in Europa ooit voorbij het stadium dat we denken te leven in een wereld die we wensen, in plaats van een wereld zoals die is? In die gewenste wereld zijn waarden belangrijker dan belangen. Bevolkingen lijken zich drukker te maken over het lijden van de bevolking in Gaza of Iran, dan over hun eigen veiligheid die door Trump op het spel wordt gezet. De situatie in Europa is veel ernstiger dan velen denken. Trump liet Oekraïne aan zijn lot over en koos partij voor Rusland. Oekraïne interesseert hem geen zier. Dat geldt ook voor de verdediging van de bondgenoten tegen een steeds agressiever wordend Rusland. In Davos herhaalde hij zijn wens Groenland in bezit te krijgen. Daarmee vergroot hij de dreiging voor Europa verder. De dominostenen kunnen gaan vallen: als Groenland gedwongen Amerikaans wordt, valt ook de Navo. Als de Navo valt, is er geen enkele reden voor Poetin zich in te houden en agressie tegen bijvoorbeeld de Baltische Staten te plegen. Als dat gebeurt, hebben de Europeanen weinig keus. Dan moeten ze Oekraïne in de steek laten en zich volledig richten op de verdediging van hun eigen grondgebied. Tegelijkertijd probeert Trump de EU zelf om zeep te helpen. Want economisch is het blok een supermacht die Trump hinderlijk in de weg staat. Hoe krankzinnig de huidige situatie is blijkt uit het feit dat Groenland een zaak van de Navo is, het gaat immers over de veiligheid van het Arctisch gebied, maar dat de EU zijn economische machtsinstrumenten in stelling moet brengen. De onmacht van de Navo maakt duidelijk dat net als tijdens de eerste termijn van Trump, die organisatie feitelijk hersendood is. Als instituties als de Navo en het internationaal recht overlijden is er weinig meer dat kleinere landen tegen grootmachten beschermt. De noodzaak daartoe werd duidelijk door de verwoestende Eerste en Tweede Wereldoorlog. Die les zijn we in Europa niet vergeten, maar Trump, Poetin en Xi hebben er lak aan. De huidige situatie doet denken aan de aanloop naar de Tweede Wereldoorlog. Net als Hitler, gooit Trump ons wereldbeeld omver. Net als de toenmalige Britse premier Chamberlain proberen Europeanen met deals en diplomatie de situatie rond Groenland te sussen. Leiders blijven roepen dat we niet zonder Amerika kunnen en dat dit land onze bondgenoot is. Maar ze vergeten dat we net als voor de Tweede Wereldoorlog te maken hebben met een nieuw soort imperialisme waarbij het recht van de sterkste geldt en nieuwe invloedssferen worden bepaald. Na de Tweede Wereldoorlog zagen Europese landen in dat samenwerking noodzakelijk is. De dreiging van de Sovjet-Unie was te groot. Dat leidde tot de oprichting van de Navo. Nu geldt hetzelfde. Zonder een sterkere EU verliezen de individuele lidstaten. Die teloorgang komt dan niet door Trump, Poetin of Xi, maar door het falen van onze eigen politieke leiders. Het World Economic Forum in Davos was een lakmoesproef. Bleven de leiders hangen in de voorbije wereld of zetten ze macht tegenover macht? De meeste leiders waren weifelachtig, maar degenen die met Trump te maken kregen – de Canadese premier Carney en de gouverneur van Californië Newsom – riepen juist op tot een keiharde opstelling. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/de-situatie-in-europa-is-veel-ernstiger-dan-velen-denken~b8452dc6/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[Gooi de Verenigde Staten uit de Navo]]></title>
      <description><![CDATA[<p>De meest belachelijke uitspraak die onlangs door Trump werd gedaan is dat de Navo ervoor moet zorgen dat Groenland Amerikaans wordt. Het lijkt erop dat deze president niet door heeft dat hij zelf de leider van de Navo is en dat, als hij zijn zin krijgt, dit het einde van het bondgenootschap betekent. Wat Trumps beweegredenen ook zijn, de Europese Navo-leden moeten paal en perk aan zijn imperialisme stellen.  Aan zo’n leider van de Navo heb je niets, dus moeten de inmiddels voormalige Europese bondgenoten dreigen Amerika uit de Navo te gooien. Ik hoor voortdurend de mantra dat ‘we niet zonder Amerika kunnen’. Onzin. Het is een kwestie van willen. De Amerikaanse troepen zijn eenvoudig door Europese te vervangen. Franse en Britse kernwapens kunnen de nucleaire taak van de Amerikanen overnemen. Met behulp van het Oekraïense Delta-systeem gekoppeld aan Europese satellietsystemen kunnen we ook zelf grote militaire operaties uitvoeren. Geavanceerde langeafstandswapens kunnen we inmiddels samen met Oekraïne ontwikkelen. Het EU-programma ReArm Europe komt op stoom. Over een paar jaar zijn de belangrijkste gaten in de Europese defensie gedicht. Als Amerika uit de Navo wordt gegooid is de schade voor de Amerikaanse machtspositie in de wereld rampzalig. De luchtmachtbasis Ramstein en het hoofdkwartier Stuttgart zijn bijvoorbeeld essentieel voor de Amerikaanse operaties in Afrika en het Midden-Oosten. Vanuit Ramstein worden drones over de hele wereld aangestuurd. Bovendien is het terughalen en herhuisvesten van Amerikaanse troepen – 80.000 tot 100.000 soldaten met hun familie – en de ontmanteling van bases zelfs voor de Amerikanen onbetaalbaar. Als Groenland is ingepikt en Trump verder gaat, bijvoorbeeld door zijn pijlen op het militair mogelijk nog relevantere Noorse Spitsbergen te richten, dan moeten we Amerika economisch raken. De ‘nucleaire optie’ die de EU kan toepassen is het anti-dwanginstrument waarmee Amerika de toegang tot de Europese geïntegreerde markt geheel of gedeeltelijk kan worden ontzegd. Minder schadelijk zijn gerichte sancties, hoge importheffingen voor Amerikaanse producten, inreisverboden voor Amerikaanse politici en industriële leiders, het sterk verminderen van dollartransacties, ‘buy European’- wetgeving, het aanpakken van de Amerikaanse techbedrijven door middel van de Digital Services Act en de Digital Market Act en het snel minder afhankelijk worden van Amerikaanse LNG. De lijst is eindeloos. Trump roept voortdurend dat hij ‘de kaarten in handen heeft’. Maar in zijn zelfoverschatting gaat hij voorbij aan de macht van Europa, beter gezegd de EU. Mits Europese landen zich van hun macht bewust worden en die willen gebruiken. Militair worden al stappen gezet in antwoord op de Russische dreiging. Economisch kan Europa met een mond spreken als om handelspolitiek gaat. Want dan is Brussel aan zet. Jean Claude Juncker, afkomstig uit het nietige Luxemburg, wist in 2018 als voorzitter van de Europese Commissie Trump in zijn hok te schoppen toen deze heffingen op Europese auto’s afkondigde. Europese leiders moeten Junckers taal van de macht gaan spreken.  Geen ‘deals’ sluiten, want dat is voor Trump een eufemisme voor capitulatie. Dus niet onderhandelen, maar nee zeggen tegen Amerikaans landjepik en Trump duidelijk maken welke prijs hij voor zijn agressie moet betalen. Zelf betalen we voor het onder druk zetten een hoge prijs, maar als we Trump zijn zin geven betalen we uiteindelijk een nog hogere prijs. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/gooi-de-verenigde-staten-uit-de-navo~b32aa854/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[De verontwaardiging van Europa is machteloos gejammer uit een voorbije tijd]]></title>
      <description><![CDATA[<p>Niemand heeft het huidige tijdsgewricht beter verwoord dan Stephen Miller, de plaatsvervangend stafchef van president Trump. Hij is een belangrijke drijvende kracht achter de inval in Venezuela en de annexatie van Groenland. Dit is wat hij tegen Jake Tapper van CNN zei: “We leven in een wereld waarin je eindeloos kunt praten over internationale beleefdheden en al die andere dingen, maar we leven in een wereld, in de echte wereld, Jake, die wordt geregeerd door kracht, die wordt geregeerd door geweld, die wordt geregeerd door macht”. Dit zijn woorden die er flink inhakken nadat we vorig jaar de tachtigste verjaardag van het VN-Handvest hebben gevierd. Dat moest een einde maken aan de uitzichtloze oorlogen van de eeuwen daarvoor. De soevereiniteit van landen en het non-interventiebeginsel werden leidend. Amerika, China, Frankrijk, Rusland en het Verenigd Koninkrijk moesten de internationale vrede en veiligheid garanderen. Die tijd is nu voorbij. Amerika wil Venezolaanse olie en Miller zegt onomwonden dat zijn land daar recht op heeft. De Amerikanen hebben ook recht op de grondstoffen van Groenland. Dat land is ook essentieel voor de veiligheid van Amerika, zegt Trump. Denemarken en de Europeanen doen er ‘niets’ aan om het gebied rond Groenland tegen Russen en Chinezen te beveiligen. Dus is het vanzelfsprekend dat Amerika Groenland inpikt. Het recht van de sterkste is bepalend geworden. Zwakke landen als Denemarken moeten naar de pijpen van de grootmachten dansen. Die grijpen terug op het imperialisme en het kolonialisme van de negentiende eeuw en zien landen als Venezuela en Groenland als wingewesten. De reacties van Europese regeringsleiders na de Amerikaanse inval in Venezuela waren machteloos gejammer uit een voorbije tijd. Enerzijds lieten ze geen traan om Maduro, anderzijds drongen ze aan op terughoudendheid en eerbiediging van het internationale recht. Maar dat was zojuist bewust om zeep geholpen. De reactie op de annexatieplannen van Groenland waren wat steviger. Maar vervolgens is het de vraag wat de Europeanen kunnen uitrichten als Amerika Groenland bezet. Dat gaat Trump niet doen, hoorde ik commentatoren zeggen. Waarom niet? Trump zei ook dat hij Venezuela niet militair zou aanpakken. Bovendien smaakt de succesvolle militaire operatie in Venezuela naar meer. Het is geen toeval dat een paar dagen later Trump met Groenland op de proppen kwam. De Europese machteloosheid laat zien dat Europese landen zwak zijn en volgens het nieuwe imperiale machtsdenken van Trump en zijn entourage moeten worden geknecht. Daarvoor moet het enige functionerende machtspolitieke wapen dat de Europanen hebben, de Europese Unie, verdwijnen. Die kan economisch nog steeds een vuist maken, verhinderen dat Trump de lidstaten onder controle krijgt en zijn megalomane project van invloedssferen in volle vaart uitrolt. Trumps troef is Europa’s afhankelijkheid van Amerikaanse militaire macht en techbedrijven. Daarmee kan hij de Europeanen chanteren. Wie de wereldorde bewust sloopt riskeert chaos omdat dit de Chinese en Russische assertiviteit aanwakkert. Voor Europese landen betekent dit dat ze zich naast Rusland en China moeten verdedigen tegen imperialistisch Amerika. Nu het VN-Handvest in de prullenbak ligt worden ze niet meer door het internationale recht beschermd en zullen ze zich in moordend tempo economisch en militair weerbaarder moeten maken. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/de-verontwaardiging-van-europa-is-machteloos-gejammer-uit-een-voorbije-tijd~bedd4597/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[Europa blijft in 2026 het oog van de storm]]></title>
      <description><![CDATA[<p>Als kers op de taart gaf president Trump eind december de opdracht om doelen in Venezuela met drones te bestoken. Het bombardement past in de rij van veelal illegale bombardementen die hij op Jemen, Iran, Syrië en Nigeria uitvoerde. De oorlog tussen Rusland en Oekraïne wist hij ondanks alle grootspraak voor de jaarwisseling niet te beëindigen. Ondanks een succesje in Gaza, kan hij de Nobelprijs voor de vrede wel vergeten. Want Trump ontpopte zich als brute machtspoliticus. Dat blijkt ook uit zijn wereldwijde handelsoorlog en zijn wens Groenland te annexeren. Trumps dedain voor de internationale rechtsorde, zijn afkeer van de ‘woke en gedegenereerde’ Europeanen, zijn liefde voor radicaalrechts en zijn wens de EU te ontmantelen, maakte van 2025 een kanteljaar. Ineens moeten wij Europeanen een driefrontenstrijd tegen Amerika, China en Rusland voeren. China’s bondgenoot Rusland vocht in Oekraïne gewoon door en ondermijnde daarmee de veiligheid van het hele continent, terwijl Trump twijfel over het Amerikaanse Navo-commitment zaaide. China begon bovendien zijn eigen handelsoorlog tegen de EU als vergelding voor de heffingen op Chinese elektrische voertuigen. Maar in werkelijkheid wil China de kosten van de handelsoorlog met Amerika op de EU afwentelen door ons te overspoelen met gedumpte goederen. Het is de fall-out van de strijd om de nummer één positie met Amerika. De hoop dat 2026 beter wordt is wensdenken. Amerika en China zijn niet klaar met elkaar. Poetin is niet klaar met Oekraïne. Europa is het oog van de storm. Dat moet zich aanpassen aan de nieuwe geopolitieke realiteit. Bemoedigend zijn de vorderingen die met de herbewapening zijn gemaakt en de stappen die zijn gezet om de Europese economie langs de lijnen van Draghi te hervormen. Toch is het de vraag of de EU-lidstaten in staat zijn zich daadwerkelijk aan te passen. Het onder druk van boerenprotesten voorlopig uitstellen van de goedkeuring van het Mercosur-akkoord in december laat zien hoe moeilijk dat is. Wie zich in de rauwe geopolitieke werkelijkheid staande wil houden, moet met gelijkgestemde landen samenwerken. Dat moet binnen Europa met de lidstaten van de EU en buiten Europa met landen waarmee handelsverdragen kunnen worden afgesloten. Als dat niet lukt verzwakken we onszelf. Europees politiek onvermogen is een grotere bedreiging dan Amerika, China en Rusland. In veel EU-lidstaten hollen gematigde partijen zelf het politieke midden uit. Zij willen kiezers weghalen bij de extreme flanken van het politieke spectrum. Daarmee nemen ze geleidelijk de anti-rechtstatelijke, antidemocratische en nationalistische agenda van radicaal-rechts over. Zo komen autoritaire leiders aan de macht met simpele oplossingen en loze beloften, maar die onmachtig zijn hun land aan de nieuwe geopolitieke realiteit aan te passen. En dat is precies wat Amerika, China en Rusland in de kaart speelt. Zij willen een verdeeld en zwak Europa. Zij zien de EU als een afzetmarkt die niet meer dan een machteloze vrijhandelszone mag zijn. Zij zijn gebaat bij nationalistische leiders die hen niet hinderden bij het behalen van hun megalomane doelstellingen. Dat mogen we in 2026 niet laten gebeuren. In het buitenland worden Rob Jetten en Heni Bontenbal nauwlettend gevolgd. Als zij slagen kan dat een stimulans voor de rest van Europa zijn. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Lees hier alle artikelen over dit thema</p>]]></description>
      <guid>https://www.trouw.nl/opinie/europa-blijft-in-2026-het-oog-van-de-storm~ba083a05/</guid>
      <pubDate>Thu, 1 Jan 2026 00:00:00 +0100</pubDate>
    </item>
    <item>
      <title><![CDATA[Een sterk Nederland is geen gegeven]]></title>
      <description><![CDATA[<p>Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug. Europa is de speelbal van destructieve krachten. Navo-secretaris-generaal Mark Rutte sprak in alarmerende bewoordingen over de Russische dreiging. Volgens hem moeten we voorbereid zijn op een oorlog die onze grootouders hebben gekend. China steunt Rusland volop en dumpt als gevolg van zijn handelsoorlog met Amerika zijn overtollige goederen in Afrika en Europa. Trump wil met zijn steun aan rechts-radicale krachten de EU slopen. Daarbij wordt hij gesteund door Elon Musk, de rijkste man ter wereld en erkend EU-hater. Hij moet niets hebben van Europese betutteling die ten koste gaat van X, dat onder zijn leiding een vuilnisvat voor complottheorieën, desinformatie en pro-Russische meelopers en trollen is geworden. En dan de EU zelf. De eenheid kon worden bewaard door trucs waarmee onwillige lidstaten werden buitengesloten. Die eenheid is cruciaal om ervoor te zorgen dat in een wereld van geopolitieke turbulentie de lidstaten geen speelbal van Rusland, Amerika en China worden.  Dat overkwam het Verenigd Koninkrijk, dat door de brexit alleen kwam te staan. Nationalistische, veelal pro-Russische rechts-radicale populisten domineren overal de politieke arena. In Hongarije, Italië, Slowakije en Tsjechië zijn ze aan de macht. De positie van Bondskanselier Merz wordt door een snelgroeiende AfD ondermijnd. De Franse president Macron heeft geen goed antwoord op de opkomst van Rassemblement National. En in Engeland zien we hoe kiezers hun vertrouwen geven aan Nigel Farage, die met zijn brexit de Britse economie 8 procent kleiner heeft gemaakt dan dat die nu zou kunnen zijn. Maar veel kiezers vertrouwen Farage het oplossen van een crisis die hij zelf met zijn brexit heeft veroorzaakt, meer toe dan premier Starmer. Het Britse voorbeeld laat goed zien wat er mis is in veel Europese landen. Mensen hebben geen idee van de uitdagingen, kiezen migranten als zondebok, geloven niet meer in de rechtsstaat en stemmen daarom massaal tegen hun eigen belang. Politici spelen hierop in en schuiven het nationaal belang terzijde. Ook in Nederland. GroenLinks-PvdA voorman Jesse Klaver drukte het goed uit: “De complexiteit waar we voor staan vereist dat we integraal kijken naar alles wat er moet gebeuren. De wereld staat in de fik, de Amerikanen lijken zich terug te trekken en aan de grenzen van het koninkrijk dreigt een oorlog”. Maar zijn partij wordt voorlopig buiten de informatie gehouden, terwijl een breed middenkabinet het enige signaal is waarmee politici de kiezers duidelijk kunnen maken dat ze begrijpen in welke tijd we leven. Zolang dat niet gebeurt is het de vraag of Nederland politiek stabiel kan worden en breed gedragen maatregelen kan nemen. Het rapport van Peter Wennink is daarover glashelder. Alleen al de ondertitel: een sterk Nederland in een relevant Europa. Beide zijn geen gegeven. De reden geeft Wennink ook aan: “Besluiten komen te traag, regels stapelen zich op, en de energie om samen problemen op te lossen lijkt weg te lekken”. Willen we dit oplossen dan moet het land op de schop en moet er in onze toekomst worden geïnvesteerd. De marsroute is duidelijk. Die was al met het rapport van Mario Draghi uitgezet. Maar aanpassen vereist inzicht en een gevoel van urgentie. Vooral bij de VVD ontbreekt die ten ene male. Lees hier alle artikelen over dit thema</p>]]></description>
      <guid>https://www.trouw.nl/opinie/een-sterk-nederland-is-geen-gegeven~b5d1754c/</guid>
      <pubDate>Thu, 18 Dec 2025 00:00:00 +0100</pubDate>
    </item>
    <item>
      <title><![CDATA[Een beetje paniek kan geen kwaad]]></title>
      <description><![CDATA[<p>Het wordt tijd voor een 21ste-eeuwse versie van de 16e-eeuwse Acte van Verlatinghe. U weet wel, in 1581 namen de Staten-Generaal afscheid van Filips II en daarmee van de Spaanse overheersing. De heerser gooide de belangen en de veiligheid van de Nederlandse provinciën te grabbel. De maat was vol. Het moderne equivalent van Filips II heet Trump. Vorige week scheef ik dat de afgelopen weken duidelijk is geworden dat wij voor onze veiligheid niet meer op Amerika kunnen rekenen. Mocht iemand daaraan nog twijfelen, dan wordt met de nieuwe Nationale Veiligheidsstrategie elke illusie de grond in geslagen. Trump wil 19e-eeuwse invloedsferen en richt zich op het Westelijk Halfrond, te beginnen met Venezuela.  Europa valt onder de Russische invloedsfeer en daarom steunt Trump rechts-radicale, pro-Russische krachten. Trump zegt dat mainstream Europa zijn eigen beschaving uitgumt, dat de EU moet verdwijnen, en dat Europa een onrealistische kijk op de oorlog in Oekraïne heeft. Europa zoekt het dus maar uit en moet zo snel mogelijk militair zelfstandig worden. Toeval of niet, gelijktijdig met de publicatie van de Nationale veiligheidsstrategie lekte uit dat het Pentagon in 2027 alle militaire operaties aan Europa wil overlaten. Rusland reageerde dolenthousiast. Geen wonder. Want Trumps beleid geeft Poetin een vrijbrief om in Oekraïne de strijd te verhevigen en om zijn agressie tegen Europa op te voeren. De voormalige commandant van de Amerikaanse strijdkrachten in Europa, Ben Hodges, voorspelt daarom binnen twee jaar een grote oorlog in Europa. Kremlinadviseur Sergei Karaganov vindt dat die oorlog al is uitgebroken. Gezien de toename van het aantal sabotageacties en cyberaanvallen heeft hij daarin gelijk. De conclusie is simpel. Wij Europeanen moeten aanvaarden dat onze veiligheid in gevaar is en dat we onmiddellijk moeten repareren wat er te repareren valt. Een beetje paniek kan geen kwaad. Meer tanks, artillerie, jachtvliegtuigen en ander ‘heavy metal’ kosten tijd en hebben daarom niet de allergrootste prioriteit. Het compenseren van het verlies van Amerikaanse capaciteiten wel. Dat kan relatief snel en eenvoudig. Langeafstandswapens die niet meer door Amerika worden geleverd, kunnen we samen met Oekraïne produceren. Er zijn inmiddels talloze contracten ondertekend om samen met dat land drones te produceren. Ook in Nederland. Met het Oekraïense Delta-systeem kunnen wij grootschalige militaire operaties aansturen. Daarbij kunnen we gebruik maken van Europese satellieten voor positiebepaling, grondwaarneming en communicatie. De Amerikaanse troepen in Europa, nu ongeveer 100.000, kunnen worden vervangen door Europese. In veel landen wordt nu hard gewerkt aan nieuwe parate eenheden en reservisten. Nucleaire afschrikking kan door Frankrijk en Engeland worden overgenomen. Ook daaraan wordt gewerkt. Het grootste kortetermijn-probleem zijn onder meer munitie, drones, luchtverdediging, cyberveiligheid en afhankelijkheid van Amerikaanse clouddiensten. Dit betekent dat we moeten ophouden met zeuren dat er misschien wel munitiefabrieken, radarsystemen of datacentra in de achtertuin komen. En we moeten aanvaarden dat die investering ten koste van de verzorgingsstaat gaat of zal leiden tot hogere schulden. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/een-beetje-paniek-kan-geen-kwaad~bd00048d/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[Poetin krijgt hulp van de VS, waarom zou hij stoppen?]]></title>
      <description><![CDATA[<p>De chaotische pogingen van president Trump om de vrede in Oekraïne te bewerkstelligen zijn het zoveelste bewijs dat de Amerikaanse vastgoedjongens geen benul van diplomatiek handwerk hebben. Twee daarvan reisden af naar Moskou, waar ze door Poetin van tafel werden gespeeld. Geen wonder. Onderhandelaar Steve Witkoff gaf in The Atlantic toe dat hij zich met Netflix-documentaires had voorbereid. Net als zijn collega, de schoonzoon van Trump, is hij slechts geïnteresseerd in handelsdeals. Die zijn met Rusland lucratiever dan met Oekraïne. Het pro-Russische kamp binnen de Amerikaanse regering bestaat verder uit Daniel Driscoll, de minister van het leger. Die vindt dat Oekraïne moet capituleren. Want Rusland zou zoveel raketten en drones fabriceren dat Oekraïne geen kans meer maakt. En dan is er vicepresident Vance. Die staat ideologisch aan de kant van Poetin, haat de EU en houdt van extreemrechts. Voor mij is het inmiddels duidelijk dat dit pro-Russische kamp niet alleen Oekraïne wil dwingen tot het opgeven van gebied in ruil voor vrede, maar bewust de Europese veiligheid ondermijnt. Toen Poetin voorafgaand aan het overleg in Moskou Europa met oorlog dreigde bleef Amerikaans protest dan ook uit. Dat Poetin een overwinning als een aanmoediging zal zien om bijvoorbeeld de Baltische Staten te bedreigen, zien Vance c.s. als bonus. Zo worden de Europeanen gestraft voor hun woke, linkse en postmoderne gedrag. Als Amerika de Europese veiligheid een zorg is, dan is het terugtrekken van Amerikaanse troepen logisch. Daarmee is met een beperkt aantal militairen uit Roemenië nu een eerste stap gezet. Met zulke vrienden heb je geen vijanden meer nodig. In mijn onlangs verschenen boek Amerika en Wij, beschrijf ik hoe ik al in februari tot de conclusie kwam dat Amerika als partner heeft afgedaan en dat wij ons daarom militair en economisch zo snel mogelijk onafhankelijk van dat land moeten maken. In die maand besloot Trump in de Algemene Vergadering van de VN om samen met landen als Noord-Korea tegen de veroordeling van de Russische invasie in Oekraïne te stemmen. Maar de conclusie die ik toen trok, lijkt nu pas te worden aanvaard door de meeste Europese leiders. Want de afgelopen weken is duidelijk geworden dat wij niet meer op Amerika kunnen rekenen als het om onze veiligheid gaat. Een lichtpuntje is dat minister van Buitenlandse Zaken Rubio nu weer een rol in het vredesproces speelt en iets meer geneigd is de belangen van Oekraïne en Europa serieus te nemen. Maar tegelijkertijd mag hij van Trump zijn gang gaan in Venezuela. De mogelijke aanval daar is even illegaal als die van Poetin in Oekraïne. En voor het bombarderen van vermeende drugstransporten bestaat een juridische term, namelijk moord. Vanuit het Amerikaanse Congres is daarom al gesuggereerd dat militairen de opdrachten van hun meerderen niet hoeven uit te voeren. Daarop ontstak Trump in woede. Maar Trump zelf lijkt de controle kwijt te raken en is vooral geïnteresseerd in lucratieve deals met Oekraïne en vooral met Rusland. Zeker is dat het Amerikaanse beleid, voor zover daar sprake van is, de oorlog verlengt. Waarom zou Poetin stoppen als hij met Amerikaanse hulp zijn doelstellingen kan bereiken en Amerika zelf Venezuela binnenvalt? Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/poetin-krijgt-hulp-van-de-vs-waarom-zou-hij-stoppen~b36ff6c9/</guid>
      <pubDate>Thu, 4 Dec 2025 00:00:00 +0100</pubDate>
    </item>
    <item>
      <title><![CDATA[De Nederlandse welvaart is geen natuurtoestand]]></title>
      <description><![CDATA[<p>Nederland scoorde decennialang hoog op de internationale lijstjes. In 2025 is Nederland nog steeds de vijfde economie binnen de EU en de achttiende economie van de wereld. Nog steeds zien politici ons land graag als grote van de kleintjes: een middelgrote, hoogontwikkelde democratie die volgens een onderzoek van het Nederlandse ministerie van buitenlandse zaken jarenlang een disproportionele invloed binnen organisaties als de EU en de Navo had. Had, want het tij keert. In een tijd van toenemende geopolitieke strijd en onveiligheid is dat zorgwekkend. Onder druk van toenemend populisme is Nederland naar binnen gericht geraakt. Discussies werden verengd tot immigratie, Islam, criminaliteit en steun voor belangengroepen zoals de boeren. Politici weigerden te wachten op het migratiepact van de EU dat medio volgend jaar in werking treedt. Ze buitelen over elkaar heen om nationale maatregelen te nemen, die veelal in dat pact staan. Ondertussen kan de stikstofcrisis niet worden opgelost en worden te weinig huizen gebouwd. ECB-voorzitter Lagarde vindt dat Europa zich vastklampt aan een langzaam verdwijnende wereld. Dat geldt zeker voor Nederland. De voormalige ASML-topman Peter Wennink noemde Nederland al “fat, dumb and happy”. Dat wordt gestaafd door het World Happiness Report. Nederland scoort na de Scandinavische landen een vijfde plaats van gelukkigste landen. Dit geluk is omgeslagen naar decadentie die is gebaseerd op de gedachte dat welvaart een natuurtoestand is. Daarom hekelde Wennink terecht het gebrek aan belangstelling voor innovatie en het vermogen tot groei. De gevolgen blijken uit statistieken. In de World Competitiveness Ranking zakte Nederland van 2021 tot 2025 van de vierde naar de tiende plaats. In die tijd zakte de Nederlandse economische kracht van de tweede naar de negentiende plaats. Unilever, Relx en Shell verlieten het land en een aantal andere grote bedrijven overweegt dit. Het tij wordt niet gekeerd als Nederland politiek instabiel blijft. Sinds 2002 heeft Nederland tien regeringen gekend. Voormalig topambtenaar Bernhard ter Haar constateerde terecht dat de Nederlandse overheid de afgelopen twintig jaar daarom niets substantieels heeft voortgebracht. Daardoor is Nederland van een land dat boven zijn gewicht presteerdeafgezakt naar een onderpresteerder. Dit is een regelrechte bedreiging voor onze welvaart die weer een voorwaarde voor veiligheid is. Maar de rapporten van Mario Draghi over de concurrentiekracht van Europa en die van Enrico Letta over de voltooiing van de interne markt spelen in Nederland nauwelijks een rol. Tekenend is dat de ruzie van minister Karremans met China over Nexperia die de Duitse auto-industrie in zijn bestaan bedreigt, in het buitenland meer aandacht lijkt te krijgen dan hier. De grote vraag is of Nederland zichtzelf opnieuw kan uitvinden. De Denktank Nederland in 2040 gaf daarvoor een aanzet. Lukt dat niet, dan wordt Nederland de speelbal van China, Amerika en Rusland die energie, grondstoffen en militaire macht als politiek pressiemiddel zijn gaan gebruiken. Bovendien hebben de grote EU-landen steeds minder clementie met achterblijvers. Een goed antwoord op de uitdagingen eist politieke stabiliteit. In Den Haag heeft men er de mond vol van. Maar tegelijkertijd zie ik te veel blokkades en obstructies om die droom waarte maken. Partijbelang overheerst, terwijl het nationaal belang en de internationale oriëntatie uit het woordenboek zijn geschrapt. Correctie: In een eerdere versie van dit artikel stond dat het bedrijf Prosus Nederland ook had verlaten. Dat klopt niet; Prosus zit nog steeds in Nederland. Rob de Wijk is hoogleraar internationale relaties en veiligheid aan de Universiteit Leiden en oprichter van het Den Haag Centrum voor Strategische Studies (HCSS). Hij schrijft wekelijks over internationale verhoudingen. Lees zijn columns hier terug.</p>]]></description>
      <guid>https://www.trouw.nl/opinie/de-nederlandse-welvaart-is-geen-natuurtoestand~b59543a5/</guid>
      <pubDate>Wed, 26 Nov 2025 00:00:00 +0100</pubDate>
    </item>
  </channel>
</rss>
