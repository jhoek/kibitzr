<?xml version="1.0" encoding="utf-8"?>
<rss version="2.0">
  <channel>
    <title><![CDATA[Groene Gids]]></title>
    <link>https://www.trouw.nl/dossier/groene-gids/</link>
    <description><![CDATA[Groene Gids]]></description>
    <item>
      <title><![CDATA[Is natuurlijke kauwgom duurzaam en gezond? ‘Zitten ook microplastics in’]]></title>
      <description><![CDATA[<p>Na jarenlange strijd tegen microplastics in cosmetica, heeft de Plastic Soup Foundation een nieuw doelwit: kauwgom. Want kauwgom wordt gemaakt van plastics die bijvoorbeeld ook in houtlijm, fietsbanden en flesjes zitten. “Als ik tegen jou zeg: ga lekker op een blokje plastic kauwen, doe je dat dan ook?”, zegt Maria Westerbos. De oprichter vreest dat consumenten microplastics binnenkrijgen, en vindt het absurd dat fabrikanten niet vermelden welke plastics in kauwgom zitten. Gelukkig, stelt Plastic Soup, is er een alternatief. Namelijk kauwgom van natuurlijke gom, van boomsap van bijvoorbeeld de Mexicaanse chicle-plant. In de supermarkt zijn verschillende merken te koop, zoals True Gum, Chicza, Nuud en die van het Nederlandse BenBits. “Een natuurlijk product is beter dan al die synthetische zooi”, zegt directeur Milan Dontje er simpelweg over. Is natuurlijke kauwgom inderdaad duurzamer en gezonder dan de kauwgom van bekende merken als Sportlife, Mentos en Stimorol? Anders dan mensen vaak denken, is ‘natuurlijk’ niet per se beter dan ‘synthetisch’, zegt Hans Bouwmeester van de Wageningen Universiteit. “Of je vitamine C haalt uit een citrusvrucht of dit chemisch maakt: beide zijn vitamine C.” Daarnaast kunnen natuurlijke producten hartstikke giftig zijn – denk aan paddenstoelen. In normale kauwgom zitten synthetische polymeren – plastics – in natuurlijke kauwgom natuurlijke polymeren – een soort natuurlijke plastics – maar dat zegt op zichzelf dus niet veel. Eerst de duurzaamheid. Het grootste probleem aan kauwgom is dat mensen het uitspugen op straat. Kauwgom is niet goed afbreekbaar, en het duurt volgens Milieu Centraal soms langer dan twintig jaar voordat die witte plakken zijn opgelost. Van al het zwerfafval in Nederland is 16 procent kauwgom, stelt de Landelijke Zwerfafvalmonitor. Natuurlijke kauwgoms zijn wél bio-afbreekbaar, beloven ze op hun verpakking. De Chicza-kauwgom van de EkoPlaza voorkomt ‘blijvend zwerfafval’, zegt een woordvoerder. Ook BenBits en True Gum zouden oplossen in de natuur. De vraag is: hoelang duurt dit afbreken? Dagen, weken, maanden, jaren? De meeste bedrijven durven hier geen harde claim over te doen. Eén van de weinige wetenschappelijke onderzoeken stelt dat ook natuurlijke kauwgom pas na drie jaar verteerd is. Ter vergelijking: een appel is na twee weken foetsie. Immuloog Barbro Melgert (Rijksuniversiteit Groningen) verwacht dat synthetische kauwgom die ‘verteert’ uiteenvalt in onzichtbare microplastics die alsnog tot de bodem en ons water doordringen. Terwijl natuurlijke kauwgom waarschijnlijk makkelijker écht afbreekt. Toch: als je duurzaam wilt kauwen, gooi je kauwgom dan altijd in de prullenbak, of ‘ie nu natuurlijk is of synthetisch. Qua duurzaamheid moet de wereld daarnaast ‘wegbewegen van’ olie en gas, beloofden VN-landen collectief op de klimaattop in 2023. Ook de kauwgomindsturie zit in de fossiele keten van olie-winning, en geeft hier een verdienmodel aan. Want uiteindelijk is aardolie de basis van kauwgom. Tegen plantages voor natuurlijke kauwgom valt dat bezwaar niet te maken – zeker als ze biologisch zijn en ook de biodiversiteit niet schaden. Toch heeft de International Chewing Gum Association ook een bezwaar tegen natuurlijke kauwgom. Als je alle kauwgom zou willen vervangen door natuurlijke varianten, is daar niet genoeg land voor – het zou “aanzienlijke druk zetten op ecosystemen”. Ook BenBits erkent dit, hoewel volgens het bedrijf nog ruimte genoeg is voor veel meer natuurlijke kauwgom. “Ook als we de helft van de synthetische kauwgom kunnen vervangen is dat winst.” Dan de gezondheid. Allereerst: het kauwen van kauwgom – synthetisch en natuurlijk – kan positieve effecten hebben. Klinisch neuroloog Erik Scherder zegt dat kauwgom kauwen goed is voor de doorbloeding van het brein, je sneller laat denken. Volgens tandartsen stimuleert kauwgom de speekselproductie, wat zuur neutraliseert en tandglazuur versterkt. Suikervrije kauwgom is dan wel de gezondere keuze. Toch zijn er de laatste jaren ook zorgen. Specifiek: over microplastics die vrij kunnen komen bij het kauwen. Een eerste studie vond dit jaar flinke hoeveelheden microplastics in het speeksel van kauwgomkauwers. Gemiddeld kregen kauwers 200 tot 600 deeltjes per kauwgom binnen, in uiterste gevallen zelfs tot ruim 3000 deeltjes, stelden onderzoekers van de Universiteit van Californië. Hoe schadelijk microplastics precies kunnen zijn, is nog grotendeels onbekend – je krijgt als mens al snel 300.000 deeltjes per jaar binnen – maar te veel microplastics kunnen je darmflora bijvoorbeeld verzwakken. Het gekke aan de Amerikaanse studie: óók bij de vijf geteste natuurlijke kauwgoms vonden de onderzoekers microplastics, ongeveer evenveel als bij de synthetische. Vreemd, want dat verwacht je niet bij kauwgom van een plant. Specifiek werden veel polyolefinen aangetroffen, die veel worden gebruikt in de voedselindustrie en voor verpakkingen. De onderzoekers vermoeden dat de microplastics ergens tijdens het productieproces of het verpakken in de natuurlijke kauwgoms zijn gekomen. Loop je bij natuurlijke kauwgom dan evenveel risico op microplastics als bij plastic kauwgom? Marja Lamoree (Vrije Universiteit) vindt de vraag lastig, omdat er slechts één studie is, waar ook heel wat op af te dingen is – bijvoorbeeld dat de kauwgom zelf niet op microplastics onderzocht zijn, enkel het speeksel. Toch denkt ook zij dat microplastics hun weg vinden naar natuurlijke kauwgoms. “Ergens ook logisch, want microplastics zijn overal – in de lucht, in ons water.” Conclusie: natuurlijke kauwgoms zijn wel degelijk iets duurzamer dan synthetische. Of ze gezonder zijn, valt met het huidige bewijs niet te zeggen. Misschien doet vooral het placebo-effect ook wat. Want, zoals een woordvoerder van True Gum zegt: “Het is gewoon een veel fijnere gedachte om op iets natuurlijks te kauwen dan op plastic.” De rubriek Groene Gids beantwoordt praktische vragen over milieubewust(er) leven. Heeft u een vraag? Mail naar groenegids@trouw.nl</p>]]></description>
      <guid>https://www.trouw.nl/duurzaamheid-economie/is-natuurlijke-kauwgom-duurzaam-en-gezond-zitten-ook-microplastics-in~b11e49b8/</guid>
      <pubDate>Mon, 20 Oct 2025 00:00:00 +0200</pubDate>
    </item>
    <item>
      <title><![CDATA[Welke gerecyclede kledingstof levert de grootste milieuwinst op?]]></title>
      <description><![CDATA[<p>Een quizvraag: Wat is beter voor de aarde? A) Een kledingstuk van gerecycled materiaal. B) Een kledingstuk van ‘gewone’ nieuwe stof. Het antwoord lijkt voor de hand te liggen. Gerecycled materiaal is duurzamer, toch? Maar het antwoord is, zoals vaker bij klimaatvraagstukken, niet zo zwart-wit. Niet elke gerecyclede stof krijgt namelijk een ‘groen’ vinkje. Sommige stoffen blijken nauwelijks duurzamer, of zelfs slechter voor het milieu. In Nederland wordt momenteel maar een zeer klein deel van alle gebruikte kleding echt omgezet in nieuwe kleding, naar schatting zo’n 1 procent. De overheid wil daar verandering in brengen met strengere regels voor hergebruik en recycling. Maar welke gerecyclede stof levert nu de meeste milieuwinst op ten opzichte van nieuwe stof: polyester, wol of katoen? Nieuw polyester heeft geen groen imago. En dat is niet onterecht: het wordt gemaakt van aardolie en aardgas – grondstoffen die niet oneindig meegaan. De productie kost veel energie en zorgt voor flinke CO₂-uitstoot. Bovendien is polyesterkleding vaak van slechte kwaliteit, waardoor je snel weer een nieuw kledingstuk moet kopen. ‘Snelle’ modeketens, zoals H&amp;M en Pull&amp;Bear, gebruiken inmiddels gerecycled polyester, dat gemaakt wordt van oude, plastic flessen. Dat werkt als volgt: een waterflesje wordt vermalen tot kleine plastic vezels, deze worden omgesmolten tot garen, waarna er een shirt of rok van wordt gemaakt. Dit lijkt duurzamer, maar dat is het niet, waarschuwt Troy Nachtigall, docent duurzaam design aan de Hogeschool van Amsterdam. Sterker nog: “Het is vaak duurzamer om nieuw polyester te kopen”, zegt de onderzoeker. Het omsmelten van plastic flessen kost veel energie, en daarna moeten de vezels nog worden gewassen, geverfd en verwerkt tot stof. Daarbij komt enorm veel CO₂ vrij. En er is nog een belangrijk nadeel: terwijl plastic flessen bijna volledig circulair kunnen worden hergebruikt – van elke fles kan weer een nieuwe fles worden gemaakt – geldt dat niet voor kleding van polyester. Wordt van een oude waterfles een hoodie gemaakt, dan kan die hoodie later niet zomaar tot een nieuw kledingstuk of fles worden verwerkt, legt Nachtigall uit. Toch is helemaal geen gerecycled polyester meer kopen ook niet de oplossing, volgens Janine Röling van Fair Resource Foundation. “Gerecycled materiaal van petflessen is echt geen goede praktijk”, zegt ze. “Maar het creëert in ieder geval bewustwording over hoe onze kleding wordt gemaakt, en dat het belangrijk is om op duurzaamheid te letten bij de aankoop ervan.” Gelukkig wordt er volgens Röling ook hard gewerkt aan goede textielrecycling voor synthetische vezels. Hoe zit het met katoen? Katoenteelt slurpt water en energie, en ook het verwerken (spinnen, weven, verven) laat een forse ecologische voetafdruk achter. Gerecycled katoen doet het beter. Oude, katoenen kleding wordt vermalen tot vezels en opnieuw tot stof verwerkt. Dat scheelt landbouwgrond en grondstoffen. Toch is ook gerecycled katoen niet zaligmakend, zegt Nachtigall. “Ook bij gerecycled katoen moet kleding opnieuw worden gewassen en geverfd”, zegt hij. “Dat is nu eenmaal een enorm vervuilend proces.” Vaak wordt gerecycled katoen eerst nog gebleekt, legt Nachtigall uit. Mensen willen immers graag dat alle draden in hun shirt of trui precies dezelfde kleur hebben, en om dat te bereiken is bleken nodig. En bij dat bleken komen agressieve chemicaliën vrij die in het afvalwater belanden. “Gelukkig groeit het aantal mensen dat zegt: ach, wat maakt het uit dat mijn nieuwe shirt niet helemaal effen is”, zegt Nachtigall. Wol is warm én gaat lang mee. Maar voor nieuwe wol worden schapen gehouden. De scheten van deze schapen stoten methaan uit, een krachtig broeikasgas. En ook het verwerken van schapenvacht naar wol is energie-intensief. Daarnaast is het niet vrij van dierenleed, omdat schapen soms ruw worden behandeld, of pijnlijk worden geschoren. Voor een gerecyclede wollen trui zijn in ieder geval geen schapen meer nodig. Oude, wollen kledingstukken worden op kleur gesorteerd, waarna er nieuw garen van wordt gemaakt. Volgens Nachtigall is zo’n wollen trui dus een stuk duurzamer dan een nieuwe variant. “Het allerbeste is om te kiezen voor gerecyclede wol die in Europa wordt geproduceerd”, zegt Nachtigall. “Hier zijn de regels voor recycling strenger, en is het proces transparanter en milieuvriendelijker.” Zo weet je zeker dat er geen nieuwe wol in een gerecyclede trui is verwerkt. Kijken we alleen naar de milieuwinst die het recyclen oplevert, dan is er een duidelijke winnaar. Gerecyclede wol is minder vervuilend dan nieuwe wol. Gerecyclede katoen levert een kleine winst op. Gerecycled polyester is zelfs vervuilender, volgens Nachtigall. Maar kledingstukken bestaan zelden uit 100 procent van hetzelfde materiaal, merkt Nachtigall op. “We weten vaak niet van welke mix materialen onze kleding precies is gemaakt, en dat maakt recyclen vrijwel onmogelijk”, zegt Nachtigall.  Er bestaan nog geen regels die producenten verplichten om volledig transparant te zijn over de samenstelling van hun stoffen. Maar er is een lichtpuntje. In juli 2027 komt er een nieuwe, Europese wet die transparantie over kledingmateriaal verplicht stelt. Nachtigall: “Vanaf dan kunnen we veel meer kleding gaan recyclen.” Katoen uit spijkerbroeken hoeft niet langer verbrand te worden, maar kan worden hergebruikt als bioplastic. Een bedrijf uit Amsterdam heeft deze technologie ontwikkeld. ‘Het is eigenlijk heel gemakkelijk.’ Patrick Welp was de agressieve textielmarkt beu. Zijn bedrijf Vodde uit Tilburg maakt nu garen uit afgedankt textiel. ‘Op prijs kunnen we concurreren met nieuw katoen.’</p>]]></description>
      <guid>https://www.trouw.nl/duurzaamheid-economie/welke-gerecyclede-kledingstof-levert-de-grootste-milieuwinst-op~b156e068/</guid>
      <pubDate>Mon, 13 Oct 2025 00:00:00 +0200</pubDate>
    </item>
    <item>
      <title><![CDATA[Hoe maak ik de duurzaamste eiwitshake?]]></title>
      <description><![CDATA[<p>Eiwitrepen, eiwitpannenkoeken en zelfs eiwitbier. Supermarkten verkopen steeds meer boodschappen met extra eiwitten. Fabrikanten voegen geconcentreerde eiwitpoeders toe – dezelfde poeders die je in zakken kan kopen om zelf shakes te maken. Ze worden gemaakt van verschillende planten, melk of zelfs insecten. Na het sporten zijn eiwitten belangrijk voor het herstel en de groei van spieren. Daar spelen fabrikanten graag op in met eiwitrijke producten. De voedingsstoffen zitten in veel meer voedselbronnen, waardoor repen of poeders lang niet altijd nodig zijn. De meeste Nederlanders, ook vegetariërs, krijgen genoeg eiwitten binnen bij een gevarieerd dieet, stellen het Voedingscentrum en de Gezondheidsraad. Vooral zeer intensieve sporters hebben soms extra nodig. Wat betekent dat voor het milieu? ‘Elke reep of shake die je niet nodig hebt, heeft een onnodige milieu-impact’, aldus voorlichtingsorganisatie Milieu Centraal. De meeste shakes, repen of andere eiwitproducten in de supermarkt gebruiken dierlijke eiwitten, gemaakt van melk of een specifiek onderdeel daarvan: wei. ”Melk­eiwitten zijn praktisch voor fabrikanten”, zegt Atze Jan van der Goot, hoogleraar duurzame eiwitstructurering aan de Wageningen University &amp; Research (Wur). “Ze lossen vaak beter op in water dan plantaardige eiwitten en mengen daarom goed in een shake.” Melkeiwitten zijn voedzaam, maar hebben vergeleken met andere eiwitpoeders een behoorlijke milieu-impact. Koeien stoten broeikasgassen uit en ook de productie van hun voer kost energie en grondstoffen. Daarna moet de melk worden verwerkt tot een poeder: een energie-intensief proces. Tenslotte kan het worden toegevoegd aan een reep, shake of ander product. De uitstootcijfers van melkeiwitpoeders en -producten lopen veel uiteen in berekeningen. Een kilo melkeiwitpoeder kost van koe tot winkel tussen de 10 en 50 kilo CO2-uitstoot, volgens verschillende milieudatabases. De klimaatimpact van 1 kilo proteïnerepen met deze eiwitten kan oplopen tot wel 18 kilo CO2. Dat is bijna 1,5 kilo CO2 voor één reep van 80 gram. Ook een yoghurtje met extra melkeiwitten heeft bijvoorbeeld een stuk meer klimaatimpact dan de reguliere variant. Iets milieuvriendelijker dan (volledige) melkeiwitten zijn wei-eiwitten, ook gemaakt van melk. Deze veelvoorkomende poeders kosten tussen de 2 tot 25 kilo CO2 om te produceren volgens milieudatabases. De uitstoot ligt lager dan die van melkeiwitten omdat (natte) wei een restproduct is van de kaasproductie: afval dat kan worden gebruikt. De ruime bandbreedte wordt veroorzaakt door keuzes bij de analyse: de totale milieu-impact moet over de kaas en wei worden verdeeld. Vaak bepaalt bijvoorbeeld de economische waarde de keuze: het product dat het meeste oplevert krijgt ook de grootste milieukosten toegeschreven. Bij wei lag die waarde lang laag, omdat het een afvalproduct was. Maar door de proteïnehype neemt de waarde toe, waardoor ook de milieu-impact stijgt. Volgens Stacy Pyett verdienen veel kaasmakers al meer geld met wei dan met hun kaas. Ze is programmamanager eiwittransitie bij Wageningen University &amp; Research. Pyett legt uit dat de sommige wei-eiwitpoeders al met een apart productieproces worden gemaakt en niet meer van kaas komen. Wei is dan verantwoordelijk voor de volledige milieu-impact. “Een melkeiwitreep kan bijvoorbeeld een veel hogere uitstoot hebben dan varkensvlees”, zegt Pablo Moleman van ProVeg, een organisatie die zich inzet voor meer plantaardige voeding. Hetzelfde geldt voor de eiwitpoeders. De uitstoot bij varkensvlees kan oplopen tot zo’n 12 kilo CO2 per kilo. Plantaardige spieren Plantaardige eiwitpoeders en producten zijn duurzamer dan melkeiwitten, al vind je ze minder in de supermarkt. Die winst zit vooral in de landbouw, voor het product tot een poeder wordt verwerkt: planten zijn daar milieuvriendelijker dan koeien. De verwerking tot poeder kost ongeveer evenveel energie. De meeste plantaardige eiwitpoeders komen van soja. Daarna volgen tarwe- en erwtenpoeders. De andere planten, zoals rijst, komen minder voor, vertelt Van der Goot. Een kilo soja-eiwitpoeder kost tussen de 2 en 9 kilo CO2 om te maken. Andere plantaardige eiwitpoeders hebben vergelijkbare cijfers. In de database van Foodsteps scoren erwten en tarwe het beste. Pyett benadrukt dat de meeste soja voor eiwitproducten in Europa wordt verbouwd, en daarom een goede keuze is. Nog lokaler zijn erwten- en tarwe-eiwitten, waarvoor de gewassen ook vaker in Nederland en buurlanden worden verbouwd. Pyett: “Het is bij plantaardig wel belangrijk om te variëren. Als je soja-eiwitten neemt heb je ook tarwe nodig, bijvoorbeeld uit brood.” Ook Van der Goot is fan van soja: “Die bevat veel meer eiwitten dan andere gewassen, waardoor je minder hoeft te verbouwen voor dezelfde hoeveelheid eiwitten. Vaak zijn de eiwitten ook een restproduct bij het maken van soja-olie. Dat wordt ook veel als veevoer verwerkt. Dit opwaarderen naar menselijke voeding is een duurzame optie.” In kleine hoeveelheden bestaat ook eiwitpoeder van insecten. Insecten zijn efficiënter dan veel andere dieren in het omzetten van voeding naar eiwitten. Toch is het het beste om de eiwitten van voer rechtstreeks op te eten, in plaats van via omweg, stelt Pyett. Het idee is dat de insecten reststromen omzetten in eiwitten. Maar door strenge voedselregels eten de insecten nu vaak nog reststromen van hoge kwaliteit, die volgens Pyett directer te gebruiken zijn. “Waarom zou ik erwten aan een krekel voeren en die opeten als ik ze ook rechtstreeks kan eten?” Ze ziet een rol voor insecten bij het omzetten van bijvoorbeeld compost naar eiwitten. Heeft u een praktische vraag over milieubewust(er) leven? Mail naar groenegids@trouw.nl en wellicht ziet u ’m terug in een volgende Groene Gids. Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/hoe-maak-ik-de-duurzaamste-eiwitshake~bb078170/</guid>
      <pubDate>Mon, 6 Oct 2025 00:00:00 +0200</pubDate>
    </item>
    <item>
      <title><![CDATA[Pinda’s, amandelen en walnoten: nootjes zijn duurzaam, maar welke is het duurzaamst?]]></title>
      <description><![CDATA[<p>Ze balen een beetje, de specialisten van het Voedingscentrum. Al tien jaar moedigen ze Nederlanders aan om elke dag een handje noten te eten. Die zitten bomvol eiwitten, ijzer en vitamines. Maar hoewel de schappen er vol mee staan en de meeste mensen nootjes best lekker vinden, volgt bijna niemand dit advies. “Slechts zo’n 10 procent van de Nederlanders eet dagelijks een handje”, zegt Lilou van Lieshout van het Voedingscentrum. En dat terwijl nootjes ook hartstikke duurzaam zijn. “Zeker vergeleken met vlees.” Als je kijkt naar de uitstoot van broeikasgassen door een handje noten (25 gram) en dat vergelijkt met evenveel biefstuk, dan is de uitstoot door biefstuk tien keer groter. Een kleine biefstuk van 100 gram heeft dus een veertig keer grotere klimaatimpact. Vergeleken met kip is het verschil kleiner, maar dan nog zijn wat eiwitrijke pinda’s door een curry beter voor de aarde. Noten zijn er in soorten en maten. Ze belanden vanuit talloze landen over de hele wereld in onze schappen. En dan is er nog de undercover-noot die geen noot is maar een peulvrucht: de pinda. Welke noot is het duurzaamst, en zijn er noten die je vanwege het milieu beter niet kan eten? De productie van voedsel belast het milieu op verschillende manieren, denk aan de uitstoot van verwarmende broeikasgassen of het verbruik van water. Qua uitstoot van broeikasgassen vallen alle noten relatief gunstig uit. Eén van de redenen is dat noten aan bomen groeien, die zelf weer CO2 uit de lucht halen. De klimaatimpact van noten zit hem bijvoorbeeld in machines bij de teelt, de verwerking in pel-fabrieken en het transport naar Nederland. Per kilo scoren alle nootjes tussen de 2,4 en 4,3 kilo CO2-equivalenten, toont de database van het RIVM aan. Ter vergelijking: een kilo kip brengt 4,9 kilo CO2e-uitstoot in de lucht, een kilo rundvlees 27. Qua broeikasgassen komt bij hazelnoten de meeste uitstoot vrij, en bij pistachenoten het minste, mogelijk omdat die niet gepeld worden – dat moet je zelf doen. De grootste milieubelasting van noten zit in water. De meeste noten hebben flink wat nodig om te groeien. Dat hoeft niet erg te zijn, zeker als ze groeien op een plek waar veel water is. Maar is het schaars, dan kan notenteelt wel voor problemen zorgen. Bijvoorbeeld bij amandelen. Volgens het Water Footprint Network heeft één amandel bijna vier liter water nodig om te groeien. 80 procent van alle amandelen ter wereld komt uit in California, de Amerikaanse staat die te maken heeft met droogte en waterschaarste. De ngo California Water Impact stelt bezorgd dat er in 2021 al 2,5 keer zoveel plantages zijn als in 2004, en dat de amandelteelt meer water verbruikt dan alle huishoudens in de staat bij elkaar. Voor de Nederlandse consument is moeilijk in te schatten of de amandelen die je koopt te veel druk leggen op watervoorzieningen, zegt Van Lieshout. “Meestal staat alleen het land van herkomst erop, en weet je niet of dit toevallig net de boer is die regenwater opvangt en zijn land duurzaam bewerkt.” Een boycot is dus niet nodig,  maar als je elke dag alleen amandelen eet, is afwisseling verstandig. Naast milieu zijn mensenrechten belangrijk als je duurzaam nootjes wil eten. Met name bij tropische noten, zoals cashewnoten, is de kans groot dat de telers en landarbeiders geen eerlijke prijs krijgen, zegt Van Lieshout. Let bij tropische noten dus op keurmerken. “Fair Trade is het beste, maar ook Rainforest Alliance stelt goede eisen aan mensenrechten en eerlijke prijzen.” Als je alles samenpakt, welke noot is dan het duurzaamst? Drie winnaars komen uit de bus, in willekeurige volgorde. Allereerst de walnoot. Die heeft best wat water nodig, maar groeit gewoon in Nederland, waar doorgaans meer dan genoeg water beschikbaar is. Op twee staat de pinda, juist omdat die officieel een peulvrucht is. “Pinda’s groeien onder de grond, veelal in Afrika, en hebben weinig water nodig.” Opvallend voordeel: pinda’s halen stikstof uit de lucht om te groeien, dat zie je aan de witte bolletjes op de wortels, waardoor ze minder (kunst)mest nodig hebben. De derde winnaar is verrassend: tamme kastanjes. In Nederland worden ze niet veel gegeten, merkt Van Lieshout op, maar in België en Frankrijk wel. “Je kan ze rapen in het bos en thuis poffen in de oven. Superlekker.” Haar belangrijkste tip is om nu niet alleen pinda’s, walnoten of kastanjes te gaan eten. “Juist omdat elke noot een iets andere milieubelasting heeft, kan je ze het best mixen – zo spreid je ook je impact.” Ook vanuit voedingswaarde bekeken is afwisseling aan te raden, omdat elke noot net een andere hoeveelheid goede stoffen bevat. Zo zitten pinda’s vol met eiwitten, amandelen met vitamine E, hebben pistachenoten iets minder vet, en haal je omega 3 uit walnoten. Heeft u een praktische vraag over milieubewust(er) leven? Mail naar groenegids@trouw.nl en wellicht ziet u ’m terug in een volgende Groene Gids. Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/pinda-s-amandelen-en-walnoten-nootjes-zijn-duurzaam-maar-welke-is-het-duurzaamst~bf8370f0/</guid>
      <pubDate>Mon, 29 Sep 2025 00:00:00 +0200</pubDate>
    </item>
    <item>
      <title><![CDATA[Volwassenenluiers zorgen voor steeds meer afval. Kan dat niet groener?]]></title>
      <description><![CDATA[<p>Wie drinkt, moet uiteindelijk plassen. Elke keer weer. Maar dat alle urine het lichaam verlaat op de wc, is niet bij iedereen vanzelfsprekend. Veel mensen hebben last van incontinentie: onvrijwillig (een beetje) plassen, zonder in de buurt van een toilet te zijn. Incontinentiemateriaal moet hierbij helpen. Het bestaat meestal uit verband en ook uit broekjes of inleggers, die na eenmalig gebruik op de afvalhoop belanden. Kan dat niet duurzamer? Het is ten onrechte dat vooral de grote afvalstromen van babyluiers aandacht krijgen, vindt Monica de Heide, coördinator bij patiëntenvereniging Bekkenbodem4All. “Qua gewicht is het afval van incontinentiemateriaal groter.” Een volwassene heeft immers grotere broekjes nodig dan een baby. Ze kosten per ‘inco’, zoals ze in de zorg wel worden afgekort, vaak meer materiaal dan een luier. “Bovendien dragen volwassenen ze vaak langer”, zegt De Heide. Kleine kinderen worden uiteindelijk zindelijk, terwijl volwassenen soms wel tientallen jaren last hebben van incontinentie. Dat scheelt veel afval en grondstoffen. Luiers en incontinentiemateriaal samen veroorzaken in Nederland zeker 160 miljoen kilo afval per jaar, stelt het RIVM. Het gaat om 5 tot 8 procent van al het huishoudelijk afval en in verpleeghuizen en kinderdagverblijven soms zelfs de helft. Het materiaal bestaat grotendeels uit kunststoffen die uit aardolie worden geproduceerd en recycling gebeurt nog niet grootschalig: de broekjes kunnen medicijnresten of ziekteverwekkers bevatten in de uitwerpselen. Het afval belandt zo voornamelijk in energieverslindende verbrandingsovens. “Het gebruik van incontinentiemateriaal neemt toe door vergrijzing en steeds meer overgewicht in de samenleving”, zegt uroloog Mieke Bus van UMC Groningen. Ze is lid van de Groene Uroloog, de commissie van de Nederlandse Vereniging voor Urologie die duurzaamheid wil verbeteren. “Het gaat nu ook al om een grote groep. Zo’n 55 tot 60 miljoen Europeanen hebben incontinentieklachten en gebruiken een vorm van incontinentiemateriaal”, zegt Bus. Vrouwen hebben vaker last van urineverlies dan mannen: ongeveer één op de drie vrouwen boven de 35 krijgt ermee te maken. Naast ouder worden zijn bevallingen een veelvoorkomende oorzaak en mensen krijgen ook klachten na sommige operaties. Een probleem is dat urineverlies vaak taboe is om over te praten. “Veel mensen weten niet dat er mogelijkheden zijn om er iets aan te doen”, zegt Lauren Bullens, gynaecoloog bij het Slingeland ziekenhuis in Doetinchem, waar ze duurzaam incontinentiemateriaal onderzoekt. “Ze schamen zich en gaan niet snel naar de dokter.” De Heide van Bekkenbodem4All kan dat bevestigen: “Gemiddeld duurt het zeven jaar voor patiënten met klachten naar de dokter stappen.” Voor het welzijn van de persoon met klachten én de planeet, kan het beter zijn om wél naar oplossingen te zoeken: dat bespaart inco’s. Zo is het mogelijk om spieren in de bekkenbodem te trainen, wat helpt met plas ophouden. Dat kan bij een bekkenbodemfysiotherapeut en wordt vergoed door de basiszorgverzekering. “Ook zelf oefenen kan geen kwaad”, zegt Bullens. Het UMCG biedt bijvoorbeeld een gratis app: URinControl. Verder kan gezonder leven helpen: overgewicht, alcohol en veel cafeïne zijn immers ook risicofactoren voor urineverlies. Tenslotte kan een arts medicijnen voorschrijven of een operatie aanraden. Of deze laatste opties duurzamer zijn dan incontinentiemateriaal is nog niet onderzocht. Ook incokeuze is belangrijk voor duurzaamheid. “Materiaal op maat kan wel 20 procent klimaatwinst opleveren”, zegt Bullens. Veel mensen kopen volgens haar zonder voorschrift van een dokter incontinentiemateriaal bij winkelketens als Etos of Hema – mogelijk van verkeerd formaat. Zo is een inco die veel urine opvangt onnodig voor iemand met lichte problemen, en deze kost wél meer grondstoffen en afval. Hetzelfde geldt als te lichte inco’s vaak worden vervangen of als maandverband wordt gebruikt, wat niet gemaakt is voor urineverlies. Een apotheek of medische speciaalzaak kan helpen met een passende inco. Wat nog duurzamer is: herwasbaar incontinentiemateriaal. De productie hiervan kost minder energie en water dan van wegwerpmateriaal. Bovendien kan het wel tweehonderd wasbeurten mee. Als je kosten van wasbeurten meerekent, blijven herwasbare inco’s volgens onderzoek tot wel 65 procent beter voor het milieu, afhankelijk van wasmachinegebruik. Deze onderbroeken liggen ook al te koop bij drogisten. Herwasbaar incontinentiemateriaal heeft ook nog wel nadelen: “Voor iemand die volledig incontinent is, heeft het nog niet het juiste absorptievermogen”, zegt Bus. “Het is meer geschikt voor als je kleine scheutjes verliest.” Ook vergoeden niet alle zorgverzekeraars op dit moment herwasbare inco’s. Bullens: “Veel mensen, zowel patiënten als zorgverleners, weten überhaupt niet dat het bestaat.” Of kinderen of volwassenen de grootste bijdragers zijn aan de Nederlandse afvalhoop van incontinentiemateriaal en luiers is niet onderzocht. In andere landen gebruiken volwassenen meer. Een Australische studie voorspelt dat volwassenen daar in 2030 vier tot tien keer meer incontinentieafval zullen produceren dan baby’s aan luierafval. In vergrijzend Japan worden zelfs al tien jaar lang meer ‘volwassenenluiers’ verkocht dan babyluiers. Veelbelovend zijn eerste proeven met herwasbare inco’s op zorglocaties, waar veel incontinentie-afval ontstaat. ’s Heeren Loo, een zorgaanbieder voor mensen met een beperking, experimenteert met een speciaal ontworpen versie. Ze gingen in een experiment van jaarlijks twaalfhonderd wegwerpluiers per cliënt naar twaalf wasbare luierbroekjes. De organisatie is bezig de proef op te schalen, want er is veel te winnen: jaarlijks heeft ’s Heeren Loo bijna een miljoen kilo afval aan incontinentiemateriaal. Kunst wordt vaak gemaakt met vervuilende materialen. Het Future Materials-programma verzamelt en ontwikkelt milieuvriendelijke alternatieven. ‘Je kunt mijn schilderijen in de tuin gooien, maar ook eeuwen conserveren.’ Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/volwassenenluiers-zorgen-voor-steeds-meer-afval-kan-dat-niet-groener~bc1812da/</guid>
      <pubDate>Mon, 22 Sep 2025 00:00:00 +0200</pubDate>
    </item>
    <item>
      <title><![CDATA[Zo krijg je die irritante deovlekken uit je kleding]]></title>
      <description><![CDATA[<p>Bij een frisse verschijning hoort een frisse geur. Hoe jammer is het dan dat juist deodorant een nieuw overhemd kan verpesten, door vlekken achter te laten in de stof. Hoe komt dat en wat kun je ertegen doen? Het is een hardnekkig probleem. “Al in de jaren vijftig is beschreven dat deodorant verharde restanten kan achterlaten in textiel”, vertelt Carlos Kuhlmann. Als associate lector en docent is hij verbonden aan de opleiding fashion &amp; textile technologies van de Saxion Hogeschool in Enschede. Eerst maar eens de oorzaak. Vers zweet is een geurloze vloeistof. Maar als huidbacteriën aan de slag gaan met bepaalde stoffen in het zweet, kan er een vervelende lichaamsgeur ontstaan. Om dit probleem bij de bron aan te pakken bevat deodorant vaak aluminiumzouten, die de zweetkliertjes vernauwen. Als je de spuitbus niet goed schudt, komt dit als wit poeder naar buiten. ‘Deze aluminiumzouten vormen tijdelijke propjes in het bovenste gedeelte van de zweetporiën’, meldt Nivea, dat als merk van het Duitse concern Beiersdorf deodorant produceert, op zijn website. ‘Zo komt er minder zweet vrij.’ In de oksel vinden vervolgens chemische reacties plaats, legt Kuhlmann uit. Uit de huid komt namelijk ook talg vrij, dat vetzuren bevat, en het aluminium voelt zich hiertoe aangetrokken. “Deze stoffen gaan een verbinding aan en daardoor ontstaan de gelige vlekken die je bijvoorbeeld in een katoenen onderhemd ziet.” Voor bedrijven zoals Nivea en Nike is het probleem groot genoeg om klanten tips te geven. Zij adviseren bijvoorbeeld om de spuitbus op voldoende afstand te houden bij het gebruik, zo’n 15 centimeter. Laat de deodorant drogen voor het aankleden. Spuit dus niet halverwege de dag, na een zware vergadering, wat extra deo bij. Draag een ondershirt om het favoriete overhemd schoon te houden. En houd het okselhaar kort, dat kan ook helpen. “Deze tips kunnen de klachten verminderen, maar je kunt nooit helemaal voorkomen dat de verkleurende stoffen op het textiel komen”, zegt Kuhlmann. Bestaande gele vlekken kunnen bovendien niet zomaar worden verwijderd of verminderd door het regelmatig of herhaaldelijk wassen van de kleding. Soms kan het wassen de vlekken juist verharden, meldt Nivea. Hard water of een slecht wasmiddel kan de schade verergeren, doordat de vervuiling zich ophoopt bij de al bestaande vlekken, zegt Kuhlmann. Wassen op hoge temperaturen helpt ook niet mee. Nivea adviseert kleding eerst uit te spoelen met koud water. Het laten weken van textiel met verdund azijn of citroenzuur, zoals ook wordt geadviseerd, kan helpen bij het vlekken verwijderen, zegt Kuhlmann. “Maar bedenk wel dat textiel hierdoor kan verkleuren.” Een andere online tip van Nivea is begrijpelijk, maar minder duurzaam. “Was uw kleding na elke keer dragen met een goed wasmiddel om te voorkomen dat zweetvlekken zich ophopen en in de stof trekken.” Wassen na elke keer dragen? Dat is schadelijk voor de textielvezels en ook voor het milieu. “Je wilt toch niet elke avond je T-shirt wassen?” zegt Kuhlmann. Duurzaamheidsexperts vinden dat er al te vaak gewassen wordt, ook als dat nog niet nodig is. Maar volgens Nivea moet bezwete kleding niet lang in de wasmand liggen, omdat de vlek zich kan ‘vastzetten’. Je gaat minder snel zweten van kleding gemaakt van natuurlijk stoffen, zoals katoen en linnen. Een andere tip is dus om synthetische stoffen, zoals polyester, te vermijden. “Maar juist katoen houdt van aluminiumzouten. Het werkt als een magneetje voor die probleemstoffen”, zegt Kuhlmann. Geen deodorant gebruiken is sociaal gezien misschien niet zo handig. Iets minder gebruiken, en iets minder vaak, kan wel verschil maken. Dat is ook goed vanwege het afvalprobleem en de smog die het drijfgas van een deodorantbus kan veroorzaken. Let goed op bij het schap. Staat er bij Nivea bijvoorbeeld ‘deodorant’ op de verpakking of ‘anti-transpirant’? De eerste variant bevat geen aluminium en neutraliseert de geur door bacteriën aan te pakken. De tweede variant beperkt het transpireren zelf, en kan sneller vlekken veroorzaken. Volgens de website WatZitWaarIn van de overheid blijkt overigens uit wetenschappelijk onderzoek dat aluminium in deodorant niet schadelijk is voor de gezondheid. Nivea zegt op de website dat sommige klanten overstappen op natuurlijke deodorants ‘omdat aluminium in verband is gebracht met borstkanker’, en ook vanwege ‘het idee dat aluminium op onnatuurlijke wijze de transpiratie onderdrukt door de poriën te verstoppen’. Zo kun je toch de indruk krijgen dat het kwaad kan. Desgevraagd zegt Nivea zelf ook dat aluminium in deodorant volgens wetenschappers veilig is, en dat de tekst op de website mogelijk wordt aangepast. Waarom is het de industrie sinds de jaren vijftig niet gelukt om met een goede oplossing te komen voor dit probleem? Technisch gezien is het niet zo eenvoudig om een anti-transpirant te maken die geen vlekken veroorzaakt, zegt Nivea. “Als deodorants zonder aluminium even goed zouden werken bij het bestrijden van een zweetgeur, was dit probleem allang opgelost”, zegt Kuhlmann. Een vlekloze deodorant zou ook bijdragen aan het hergebruik van textiel. De kringloop wil alleen kleding aanbieden die klanten graag dragen. Hemden met flinke deodorantvlekken vallen dus af. Ziet een T-shirt er echt niet meer uit, dan kun je altijd nog de mouwen afknippen om er een zomerhemd van te maken. Om zweetplekken en geurtjes tegen te gaan bestaan er méér middelen dan deodorant uit spuitbussen en rollers. Het loont om daar eens naar te kijken, want de alternatieven zijn vaak groener.</p>]]></description>
      <guid>https://www.trouw.nl/duurzaamheid-economie/zo-krijg-je-die-irritante-deovlekken-uit-je-kleding~befad183/</guid>
      <pubDate>Mon, 15 Sep 2025 00:00:00 +0200</pubDate>
    </item>
    <item>
      <title><![CDATA[Zomer- of winterbanden, maakt dat nou veel uit?]]></title>
      <description><![CDATA[<p>Nu de zon zich zoetjesaan terugtrekt en wolken de boventoon gaan voeren, is het misschien goed om even stil te staan bij autobanden. Zijn ze aan vervanging toe en zo ja, met welke banden kun je dan het beste zo veilig, zuinig en duurzaam mogelijk de weg op? Om te beginnen is het verstandig om te bedenken waar de rit doorgaans naartoe gaat, adviseert Jos Veldhuisen van onlineplatform Aftersales Magazine. Hij is expert op het gebied van werkplaatsen, onderhoud en onderdelen. Wie in de zomervakantie de hitte opzoekt in Zuid-Frankrijk, Spanje of Italië, heeft echt wel profijt van zomerbanden, stelt Veldhuisen. “Die zijn gemaakt van een harder soort rubber en hebben minder diepe groeven dan winterbanden. Op hete, droge wegen heeft de auto dan meer grip.” Met zulke banden rolt de auto bovendien beter, waardoor je zuiniger rijdt en dus minder hoeft te tanken. Chauffeurs die graag de sneeuw opzoeken, bijvoorbeeld voor een ski-vakantie, doen er volgens Veldhuisen verstandig aan om winterbanden om de velgen te leggen. “Dat is het veiligst.” Wat hem betreft is het niet zo ingewikkeld. “Als je het je kunt veroorloven en relatief veel kilometers maakt, is een set zomer- én een set winterbanden de beste oplossing.” Maar voor wie voornamelijk in Nederland de weg opgaat, is een set all-seasonbanden volgens Veldhuisen de meest praktische oplossing. Die zijn meestal iets minder prijzig dan winterbanden, maar wel weer duurder dan zomerbanden. Het is ook maar net wat de automobilist er voor over heeft. Ga sowieso uit van enkele honderden euro’s voor een set nieuwe banden. Aan keuze in ieder geval geen gebrek: de concurrentie op de autobandenmarkt is enorm. Gerenommeerde merken als Michelin, Continental, Bridgestone, Goodyear, Pirelli, Vredestein en Dunlop vechten elkaar de werkplaats uit met tal van soorten en kwaliteitsklasses. Let wel goed op, waarschuwt Veldhuisen, want soms is niet goed duidelijk of een bepaald type band wel echt ontworpen is voor alle seizoenen. “De Cross Climate-band is grotendeels een marketing slimmigheidje van Michelin.” Het idee dat autobezitters allerlei soorten banden in de schuur zouden moeten hebben liggen om veilig en zuinig het jaar door te komen, wordt niet door iedereen gedeeld. Een recente steekproef van de Bovag (de Bond Van Automobielhandelaren en Garagehouders) bracht aan het licht dat de vierseizoenenband in opmars is. Inmiddels rijdt bijna 40 procent van de 10 miljoen auto’s die het Hollandse wagenpark telt op zulke exemplaren, waarmee je in één klap van de zomer- of winterbandendiscussie af bent. Uit diezelfde steekproef kwam naar voren dat hartje zomer toch nog 260.000 automobilisten doorreden met winterbanden. Doorrijden met winterse banden op een warm wegdek is niet verkeersveilig en niet goed voor het milieu, waarschuwt de Bovag. Winterbanden zijn gemaakt van zachter rubber, bedoeld voor koud en glad wegdek. Bij warmere temperaturen doorrijden op ‘ongeschikt rubber’ zorgt voor een langere remweg, een hogere rolweerstand en dus hoger brandstofverbruik. Ze geven meer herrie, slijten sneller en zorgen daardoor voor extra fijnstof in de lucht. Dat laatste is niet te onderschatten. Je zou denken dat uitlaatgassen de grootste vervuilers zijn bij auto’s, maar volgens onderzoek van het Britse bureau Emissions Analytics zorgt de slijtage van autobanden voor aanzienlijk meer fijnstof in de atmosfeer dan de viezigheid die uit de knalpijp komt. Adviesplatform Milieu Centraal raadt mede daarom aan om de bandenspanning goed in de gaten te houden. Doe er elke twee maanden lucht bij en haal ook overbodige zware spullen uit de auto voordat je vertrekt, adviseert het platform. ‘Dat bespaart niet alleen brandstof, maar vermindert ook de slijtage van je banden.’ Bij steekproeven troffen inspecteurs ook relatief veel auto’s aan die op verschillende soorten banden reden. Garagehouders en specialisten raden het af om met een mix van merken en types banden de weg op te gaan. En, zeggen zij niet zonder eigenbelang: maak van banden geen sluitpost, ‘zij zijn het enige contactpunt tussen auto en wegdek’. “Het is goed om te beseffen dat de keus voor de juiste banden altijd een compromis is”, vertelt een woordvoerder van de Bovag. Waar de ene band in uitblinkt, daar schiet de andere in tekort. “De verschillende eigenschappen die al die soorten banden hebben werken tegen elkaar in. Denk aan grip, geluid, rolweerstand en slijtage.” Bovag – en ook de ANWB – raden aan om het bandenlabel erbij te pakken, een in heel Europa verplicht bandenkeurmerk. Zo’n label, dat oogt als een energielabel dat ook op bijvoorbeeld wasmachines zit, moet bij ieder Europees bandenverkooppunt goed zichtbaar zijn en geeft consumenten informatie over de eigenschappen van dat type band. Volgens de ANWB kan het bandenlabel ‘behulpzaam zijn bij een eerste oriëntatie’. Maar: ‘Toch raadt de ANWB iedereen aan om ook deskundig advies in te winnen en grondige bandentests te raadplegen bij de aankoop van een band.’ En de vier rubberen rondingen van elektrische auto’s? Stonden die er niet om bekend veel sneller te slijten (door de snelle accelaratie) dan auto’s met een brandstofmotor? Werkplaats- en onderdelenexpert Jos Veldhuisen: “Het wordt langzaam minder, maar elektrische auto’s verbruiken nog altijd meer autobanden dan auto’s met een benzine- of dieselmotor. Dat komt inderdaad door een hogere tractie bij een EV. Toch is een snelle slijtage vooral toe te schrijven aan het rijgedrag.” Veldhuisen voorspelt tot slot nog een ware revolutie in autobandenland: connected tyres, banden die via sensoren data verzamelen over de conditie van het rubber. Wat moet je aan met een auto die aan het einde van zijn levensduur is? Kwestie van circulair slopen, of toch een nieuw leven gunnen over de grens? Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/zomer-of-winterbanden-maakt-dat-nou-veel-uit~b36b395c/</guid>
      <pubDate>Mon, 8 Sep 2025 00:00:00 +0200</pubDate>
    </item>
    <item>
      <title><![CDATA[Hoe gebruik je AI zo duurzaam mogelijk?]]></title>
      <description><![CDATA[<p>Het lijkt zo makkelijk. Een vraag stellen aan je favoriete AI-chatbot, en dan nog een vraag. En daarna nog ééntje. Altijd krijgt je uitgebreid antwoord, want AI raakt niet uitgeput. Wanneer je een AI-chatbot vraagt naar de beste vakantieroute in Zuid-Frankrijk, een gloednieuw trainingsschema voor in de sportschool of een recept met de restjes uit de voorraadkast, dan vergt dat veel rekenkracht. En dat kost ontzettend veel stroom, zegt Roel Dobbe, onderzoeker algoritmische en intelligente systemen aan de TU Delft. Bovendien worden de computers in datacentra warm van al dat puzzelen, dus moeten ze worden gekoeld. Voor dat koelen wordt veel water verbruikt. Volgens onderzoekers aan Amerikaanse universiteiten in Colorado en Texas gaat het ChatGPT om ongeveer een halve liter water per tien tot vijftig vragen. Dit onderzoek is gebaseerd op een oude variant van het taalmodel. Dobbe benadrukt dat er sinds deze maand een nieuwe versie is, die mogelijk meer rekenkracht gebruikt. Ook het trainen van AI-modellen kost enorme hoeveelheden energie. En omdat ze steeds meer worden gebruikt, stijgt die energievraag alleen maar verder. In 2024 waren datacenters verantwoordelijk voor 1,5 procent van het wereldwijde energieverbruik, en dat zal alleen maar toenemen. Volgens Netbeheer Nederland wordt verwacht dat datacenters in 2030 40 tot 70 procent meer elektriciteit zullen verbruiken dan nu. Je scheidt misschien netjes je afval en probeert de kraan niet te lang te laten lopen, maar kun je ook iets doen om niet aan dat slurpende AI-gebruik bij te dragen? AI vermijden is niet zo makkelijk. Veel zoekmachines, zoals Google en Bing, geven een door AI gegenereerd antwoord in hun zoekresultaten. En ook in grote apps, zoals WhatsApp, schieten de AI-functies als paddenstoelen uit de grond. Het is in ieder geval verstandig om je af te vragen of het gebruik van AI wel echt nodig is. “Stel jezelf de vraag: doe ik dit omdat het moet, of omdat ik het gewoon lollig vind?”, zegt Dobbe. AI kan nuttig zijn, bijvoorbeeld om een lange tekst samen te vatten. Maar als je willekeurig vragen stelt aan een chatbot om grappige antwoorden te krijgen of om de grenzen van de technologie te testen, is het goed je af te vragen of dat geen onnodige energieverspilling is. Maak bewust een keuze voor een zoekmachine, adviseert Dobbe. Google, Yahoo en Bing hebben tegenwoordig standaard ingebouwde AI, die je niet kunt uitschakelen. In Google kun je een truc toepassen door ‘–ai’ toe te voegen aan je zoekopdracht. Zoek bijvoorbeeld ‘hoelang was Beatrix koningin? –ai’ en je krijgt alleen resultaten met links naar websites, zonder door AI gegenereerde antwoorden. Het is onduidelijk of dat trucje werkelijk duurzamer is. “De kans is groot dat computers de AI blijven draaien, maar dat de antwoorden niet zichtbaar zijn op je scherm”, zegt Dobbe. Er zijn zoekmachines die (nog) niet standaard gebruik maken van AI, zoals Mojeek en DuckDuckGo. “Misschien niet allemaal de meest effectieve zoekmachines, maar wél een stuk zuiniger,” zegt Dobbe. Voor simpele en minder complexe zoekopdrachten kan een andere zoekmachine dus wellicht een uitkomst zijn. Zoek je bijvoorbeeld de naam van een bekende website, zoals die van een krant of bekende online webshop, dan is dat makkelijk. Ben je op zoek naar een wat specifiekere winkel of het antwoord op een complexe vraag, dan kun je altijd nog Google of Bing gebruiken. Als je een vraag stelt aan een AI-chatbot, zorg er dan voor dat die vraag zo compleet en specifiek mogelijk is. Zo kader je de opdracht duidelijk af en hoeft de chatbot wellicht minder te rekenen, legt Dobbe uit. Dat scheelt rekenkracht en vergroot de kans dat je direct een bruikbaar antwoord krijgt, waardoor aanvullende vragen niet nodig zijn. Vraag dus niet simpelweg: ‘Maak een trainingsschema voor hardlopen’, maar maak het specifiek. Bijvoorbeeld: ‘Maak een hardloopschema voor vier weken, waarin ik van 5 km naar 10 km kan opbouwen. Ik kan nu 4 km lopen en wil 3 keer per week trainen. Geef ook tips voor warming-up, cooling-down en herstel.’ Zo hoef je geen zes verschillende vervolgvragen te stellen. Dobbe benadrukt dat het moeilijk te achterhalen is hoe energiezuinig AI eigenlijk is. Techbedrijven als OpenAI, Google en Microsoft zijn weinig transparant over hoeveel stroom of water een AI-model precies verbruikt. “Waarom moeten vliegtuigmaatschappijen transparant zijn over hun uitstoot, en techbedrijven niet?” Er bestaat ook een zogeheten groene AI-beweging. Denk bijvoorbeeld aan de zoekmachine Ecosia of initiatieven als GreenAI. Toch plaatst Dobbe daarbij een kanttekening. De software probeert weliswaar met zo min mogelijk rekenkracht een antwoord te formuleren, zegt hij. “Maar uiteindelijk zorgt ook dit voor een toename in het gebruik en daarmee een grotere impact op het milieu.” Steeds meer mensen gebruiken kunstmatige intelligentie voor het schrijven van teksten. Hoe kun je een door AI gegenereerde tekst herkennen?</p>]]></description>
      <guid>https://www.trouw.nl/duurzaamheid-economie/hoe-gebruik-je-ai-zo-duurzaam-mogelijk~bf291fde/</guid>
      <pubDate>Mon, 25 Aug 2025 00:00:00 +0200</pubDate>
    </item>
    <item>
      <title><![CDATA[Waar moet je op letten bij het kopen van een elektrische fiets?]]></title>
      <description><![CDATA[<p>Elektrische fietsen nemen de Nederlandse fietspaden steeds meer over. Ongeveer de helft van alle verkochte nieuwe fietsen was de afgelopen jaren elektrisch. In totaal zijn er nu zo’n 6 miljoen exemplaren, en zeker twee op de vijf Nederlanders bezit een elektrische fiets. Die fietsen hebben met onderdelen als accu’s, motoren en sensoren een grotere milieu-impact dan ‘normale’ fietsen. Kostbare grondstoffen, zoals lithium, zijn nodig om deze onderdelen te produceren. Daarnaast is de stroom die nodig is voor het opladen vaak ten dele opgewekt met fossiele brandstoffen. Hoe duurzaam is de e-bike? Dat hangt in eerste instantie af van welk vervoermiddel je ervoor laat staan. Ze zijn door de stroom- en materiaalkosten niet duurzamer dan een klassieke fiets of de benenwagen. Maar zoef je elke dag op een e-bike naar het werk als vervanging van een autorit, dan is dit veel groener. Met een elektrische fiets stoot je per kilometer ongeveer 1 gram CO2 uit door de stroomkosten van de accu, stelt voorlichtingsorganisatie Milieu Centraal. Met de bus is dat zo’n 106 gram, met de metro 55. Een benzineauto scoort het hoogst, met gemiddeld 156 gram CO2-uitstoot per kilometer. Waar zit vooral de klimaatbelasting van e-bikes? Volgens de Estlandse fabrikant Ampler zorgt de productie van hun fietsen, met name het frame, voor ongeveer een kwart van de uitstoot in de levensduur van een fiets. Een derde van de uitstoot komt door het vervangen van onderdelen die kapotgaan tijdens gebruik en opladen is goed voor 13 procent. De overige uitstoot komt door transport en het in elkaar zetten van de fietsen. Ook de Consumentenbond ziet verreweg de meeste impact door de productie van onderdelen. Veel klimaatwinst is dus te behalen bij e-bikes met onderdelen die lang meegaan of gerepareerd kunnen worden. Juist dit is een punt dat bij elektrische fietsen meer aandacht vereist, denkt Sonja van Dam, universitair docent circulair productontwerp aan de TU Delft. Toen haar ouders’ elektrische fietsen na drie en vijf jaar kapotgingen, besloot Van Dam de levensduur van e-bikes te onderzoeken. Ze kwam slechts één Duitse enquête uit 2023 tegen, waaruit blijkt dat 40 procent van de e-fietsers problemen ondervindt met hun accu en een kwart met hun motor of display. Hoe lang het duurde voor deze problemen optraden, is niet onderzocht. Van Dam onderzocht het onderwerp verder. Ze concludeerde dat buiten de gebruikelijke garantie van twee jaar, er voor consumenten weinig opties zijn om kapotte motoren of accu’s te laten repareren. “De enige echte fietsmotorfabrikant die communiceert dat ze reviseren is het Duitse merk Brose”, zegt ze. “Bosch schrijft erover op hun website, maar buiten garantie lijken er nog weinig opties.” Een paar onafhankelijke bedrijven kunnen die onderdelen repareren. Zo zet het Nederlandse bedrijf Remade in Holland nu een project op met de Japanse producent Shimano voor motors. En accu’s kunnen bijvoorbeeld gerepareerd worden door het Amersfoortse Nowos. Een probleem blijft dat niet alle fietsenmakers weten dat ze hier terechtkunnen. Consumenten kunnen zelf een batterij of motor meestal niet opsturen. Dat is jammer, want het gaat soms om kleine reparaties: bij veel accu’s gaat volgens Van Dam de printplaat kapot, het onderdeel dat het energieniveau regelt. Deze vervangen kost slechts dertig euro, maar dit moet secuur gebeuren, anders kan brandgevaar ontstaan. Grote fabrikanten als Bosch adviseren daarom om defecte batterijen niet op te frissen. Relatief veel mensen kopen nu een nieuwe fiets wanneer onderdelen kapotgaan, blijkt uit een enquête van Van Dam. Heeft bijvoorbeeld de motor problemen, dan wil slechts 46 procent van de mensen deze repareren. Zeker 40 procent koopt liever een nieuwe fiets. Ze vinden reparaties ingewikkeld of willen liever een upgrade. “Als je bedenkt dat veel fietsers motorproblemen krijgen, dan heb je het over een afvalberg van hier tot gunter”, aldus Van Dam. Gemiddeld kopen Nederlanders na 5,5 jaar een nieuwe fiets, stelt de Consumentenbond. Voor het klimaat kun je beter fietsen kopen met duurzame of repareerbare onderdelen. Naast fietsen met Brose-motors zijn ook bijvoorbeeld fietsen van Riese &amp; Müller gebouwd van hergebruikt aluminium, en is het frame van de Reco One grotendeels gemaakt van gerecycled materiaal. Een Nederlands voorbeeld is het Amsterdamse Roetz, dat fietsen maakt met hergebruikte frames en deze samenstelt in losse modules. Zo kan een fiets niet alleen verschillende samenstellingen aannemen, maar zijn verschillende onderdelen ook makkelijker te repareren of vervangen. Een ander punt om op te letten voor een duurzame e-bike is accucapaciteit: rijd je niet ver met je fiets, dan is een kleinere accu voldoende. Deze kost minder grondstoffen en energie om te produceren. Ook is het goed om op de efficiëntie van de accu te letten: de ene fiets rijdt verder dan de ander op dezelfde accucapaciteit. En natuurlijk is het duurzamer om fietsen met groene stroom op te laden, bijvoorbeeld met eigen zonnepanelen. En fatbikes? Die kun je voor het milieu beter vermijden. Veel van de brede fietsen komen van jonge merken, waardoor er weinig servicepunten zijn en het onduidelijk is of het bedrijf blijft bestaan, stelt de Consumentenbond. Reparaties zijn vaak moeilijk, vooral bij goedkope merken die onbekende onderdelen uit China gebruiken. De levensduur van fatbikes is meestal korter dan die van andere e-bikes. 1. Maak je e-bike niet schoon met een hogedrukspuit. De kans is groot dat vocht in de elektrische onderdelen komt en deze kapotgaan. Als het hard regent, is het beter om de fiets binnen te zetten. 2. Schakel terug bij afremmen tot stilstand. De elektrische aandrijving is dan niet nodig. Het is beter voor de aandrijving als er minder kracht op komt te staan. Ook bespaar je stroom door in een lage versnelling te starten en pas op snelheid omhoog te schakelen. 3. Laat de accu niet onder de 20 procent zakken en laad hem niet tot 100 procent op, zo verleng je de levensduur. Leg de accu ook niet lange tijd volledig leeg weg en laad hem niet op in vrieskou. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/waar-moet-je-op-letten-bij-het-kopen-van-een-elektrische-fiets~b187130f/</guid>
      <pubDate>Mon, 18 Aug 2025 00:00:00 +0200</pubDate>
    </item>
    <item>
      <title><![CDATA[Je boekt een vlucht, en ziet dat die 132 kilo CO2 uitstoot. Hoe moet je zulke getallen in hemelsnaam lezen?]]></title>
      <description><![CDATA[<p>Twee derde van de Nederlanders maakt zich zorgen over het klimaat en vindt dat er meer actie nodig is, aldus het Sociaal Cultureel Planbureau. Toch voegen maar weinig mensen de daad bij het woord. Juist de groep die zich de meeste zorgen maakt – hbo- en wo-opgeleiden – verandert zijn gedrag ‘nauwelijks’, stelt het SCP. Een van de redenen hiervoor is misschien wel dat CO2-uitstoot en -cijfers  abstract zijn. Stel dat je op vakantie wilt en een vlucht boekt naar Barcelona. Die vlucht, zo toont Google Flights, duurt 2 uur en 40 minuten, kost 105 euro (retour) en stoot (retour) 220 kilogram CO2 uit. Maar 220 kilo CO2: wat zegt dat nou? Is dat veel, weinig, wat doet het met de planeet? De meeste Nederlanders zullen geen flauw idee hebben hoe ze dit moeten lezen. Het getal zal dan ook weinig invloed hebben op de keuze om die vlucht te boeken of toch met de trein te gaan. Want ja, dat kan ook naar Barcelona. Voorlichtingsorganisatie Milieu Centraal herkent dit probleem. “Het is heel moeilijk om die abstracte getallen tastbaar te maken”, zegt onderzoeker Joyce Bosmans. Wie denkt aan 1000 euro, kan daar een voorstelling bij maken. Als je 1000 euro cadeau krijgt, maakt je hart een sprongetje. Maar bij kilo’s of tonnen CO2 ontbreken dat begrip en die gevoelswaarde – terwijl juist deze uitstoot een enorme impact heeft. Daarom een poging om die abstracte getallen begrijpelijk te maken. Een snelcursus broeikasgascijfers – en wat je hieraan hebt in je eigen leven. Het is best lastig om een voorstelling te maken van 1 kilo gas. 1 kilo CO2 – ongeveer de uitstoot van 5 kilometer rijden in een benzineauto – is geen pak suiker. Aardwetenschapper Joeri Reinders schiet te hulp, en legt uit dat 1 kilo CO2 het volume heeft van een halve kubieke meter gas. Om het te visualiseren: bij elke 5 kilometer autorijden, komt een zeepbel zo groot als een grote skippybal uit de uitlaatpijp. Leg die zeepbel vol CO2-deeltjes op een weegschaal, en hij weegt 1 kilo. De concentratie CO2 in de atmosfeer op aarde is zeer laag. Slechts zo’n 400 ‘deeltjes per miljoen’ – of 0,04% van de lucht om je heen. Door het verbranden van fossiele brandstoffen sinds de industriële revolutie is die concentratie flink toegenomen, van 0,028% naar 0,042%. Door het broeikaseffect is de aarde nu gemiddeld 1,3 graad warmer. De CO2-deeltjes werken als deken: ze stoten warmte terug naar het aardoppervlak, waardoor die niet weg kan. Vanaf 1,5 graden opwarming verergert de echte ontwrichting van klimaatsystemen, waarschuwen wetenschappers. Met de huidige uitstoot koerst de wereld af op 2,7 graden opwarming. Desastreus voor mens, dier en natuur. Daarom moet de uitstoot snel omlaag. Terug naar de uitstoot van een gemiddelde Nederlander. Die is zo’n 6500 kilo CO2 per jaar, of 8000 als je ook andere broeikasgassen meerekent. Een auto stoot dus 1 kilo per 5 kilometer uit, of de helft als je elektrisch rijdt. De vlucht naar Barcelona zo’n 220 kilo. En vlieg je op en neer naar Bali? Dan breng je (per passagier) bijna 2000 kilo CO2 in de lucht. Met drie van dat soort retourvluchten voeg je dus bijna de volledige jaaruitstoot van één Nederlander toe. Of van zes mensen uit Afrika – want de CO2-uitstoot per hoofd van de bevolking ligt daar zes ruim keer lager. Je kunt de CO2-cijfers ook visualiseren in het Nederlandse landschap, zegt Reinders. Een boom in Nederland haalt jaarlijks zo’n 10 kilo CO2 uit de lucht. Met elke 50 kilometer in een benzineauto doe je eigenlijk het werk van één boom te niet. En voor elke retourvlucht Bali schakel je praktisch het jaarwerk van een derde voetbalveld aan bos uit. “Je kunt het ook omdraaien: als je elk jaar zo’n vlucht neemt, moet je een derde voetbalveld aan bos planten om de schade te compenseren.” Zo wordt meteen duidelijk dat de ‘compensatie’ die luchtvaartmaatschappijen voor een paar euro aanbieden, ‘totale onzin’ zijn, zegt Reinders. Die tonnen CO2 per mens: is dat veel, weinig? Alle mensen wereldwijd stoten samen zo’n 40 ‘gigaton’ per jaar uit, legt hoogleraar Detlef van Vuuren uit. Dat is 40 biljoen kilo. Om de opwarming te beperken tot 1,5 graden, zoals is afgesproken in het Parijsakkoord, is nog ‘ruimte’ voor zo’n 250 gigaton CO2. Verdeel dat eerlijk onder de mensen op aarde, en iedereen krijgt 30.000 kilo. Dat is voor een Nederlander dus al op binnen vijf jaar tijd – en veel sneller als je geregeld naar Bali vliegt of een carnivorendieet volgt. Wat kun je nu concreet met deze cijfers? “Elke kilo uitstoot die je kunt besparen is goed nieuws”, zegt Bosmans van Milieu Centraal. De organisatie rekende door hoe je je uitstoot flink kunt laten slinken – en zo de aarde en toekomstige generaties een grote dienst kan bewijzen. Ga je van zes keer vlees of vis per week naar één keer? Dan verminder je je uitstoot (omgerekend) van 450 naar 120 kilo CO2 per jaar. Niet vliegen naar Berlijn, maar met de trein of bus? 25 in plaats van 225 kilo CO2. Altijd met de auto op pad, of halveer je je ritten? 2500 naar 1300 kilo. Je slecht geïsoleerde hoekwoning verduurzamen? De uitstoot door je energieverbruik keldert dan van 3700 naar 1700 kilo CO2. Wat levert dat onder de streep op? Bosmans komt met een opvallend resultaat. “Met dit soort aanpassingen is het vrij gemakkelijk om je volledige jaaruitstoot met een derde te verminderen. Doe je echt je best, kan je zelfs twee derde halen.” Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Niet alleen CO2, ook de witte strepen achter vliegtuigen warmen de aarde op. Hoeveel wolken een vliegtuig maakt, hangt af van het moment en de bestemming. Kan je dan altijd beter naar Spanje vliegen dan naar Noorwegen? Zo simpel is het niet. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/je-boekt-een-vlucht-en-ziet-dat-die-132-kilo-co2-uitstoot-hoe-moet-je-zulke-getallen-in-hemelsnaam-lezen~b7fc18ad/</guid>
      <pubDate>Mon, 11 Aug 2025 00:00:00 +0200</pubDate>
    </item>
  </channel>
</rss>
