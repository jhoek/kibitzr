<?xml version="1.0" encoding="utf-8"?>
<rss version="2.0">
  <channel>
    <title><![CDATA[Groene Gids]]></title>
    <link>https://www.trouw.nl/dossier/groene-gids/</link>
    <description><![CDATA[Groene Gids]]></description>
    <item>
      <title><![CDATA[Waar moet je op letten bij het kopen van een elektrische fiets?]]></title>
      <description><![CDATA[<p>Elektrische fietsen nemen de Nederlandse fietspaden steeds meer over. Ongeveer de helft van alle verkochte nieuwe fietsen was de afgelopen jaren elektrisch. In totaal zijn er nu zo’n 6 miljoen exemplaren, en zeker twee op de vijf Nederlanders bezit een elektrische fiets. Die fietsen hebben met onderdelen als accu’s, motoren en sensoren een grotere milieu-impact dan ‘normale’ fietsen. Kostbare grondstoffen, zoals lithium, zijn nodig om deze onderdelen te produceren. Daarnaast is de stroom die nodig is voor het opladen vaak ten dele opgewekt met fossiele brandstoffen. Hoe duurzaam is de e-bike? Dat hangt in eerste instantie af van welk vervoermiddel je ervoor laat staan. Ze zijn door de stroom- en materiaalkosten niet duurzamer dan een klassieke fiets of de benenwagen. Maar zoef je elke dag op een e-bike naar het werk als vervanging van een autorit, dan is dit veel groener. Met een elektrische fiets stoot je per kilometer ongeveer 1 gram CO2 uit door de stroomkosten van de accu, stelt voorlichtingsorganisatie Milieu Centraal. Met de bus is dat zo’n 106 gram, met de metro 55. Een benzineauto scoort het hoogst, met gemiddeld 156 gram CO2-uitstoot per kilometer. Waar zit vooral de klimaatbelasting van e-bikes? Volgens de Estlandse fabrikant Ampler zorgt de productie van hun fietsen, met name het frame, voor ongeveer een kwart van de uitstoot in de levensduur van een fiets. Een derde van de uitstoot komt door het vervangen van onderdelen die kapotgaan tijdens gebruik en opladen is goed voor 13 procent. De overige uitstoot komt door transport en het in elkaar zetten van de fietsen. Ook de Consumentenbond ziet verreweg de meeste impact door de productie van onderdelen. Veel klimaatwinst is dus te behalen bij e-bikes met onderdelen die lang meegaan of gerepareerd kunnen worden. Juist dit is een punt dat bij elektrische fietsen meer aandacht vereist, denkt Sonja van Dam, universitair docent circulair productontwerp aan de TU Delft. Toen haar ouders’ elektrische fietsen na drie en vijf jaar kapotgingen, besloot Van Dam de levensduur van e-bikes te onderzoeken. Ze kwam slechts één Duitse enquête uit 2023 tegen, waaruit blijkt dat 40 procent van de e-fietsers problemen ondervindt met hun accu en een kwart met hun motor of display. Hoe lang het duurde voor deze problemen optraden, is niet onderzocht. Van Dam onderzocht het onderwerp verder. Ze concludeerde dat buiten de gebruikelijke garantie van twee jaar, er voor consumenten weinig opties zijn om kapotte motoren of accu’s te laten repareren. “De enige echte fietsmotorfabrikant die communiceert dat ze reviseren is het Duitse merk Brose”, zegt ze. “Bosch schrijft erover op hun website, maar buiten garantie lijken er nog weinig opties.” Een paar onafhankelijke bedrijven kunnen die onderdelen repareren. Zo zet het Nederlandse bedrijf Remade in Holland nu een project op met de Japanse producent Shimano voor motors. En accu’s kunnen bijvoorbeeld gerepareerd worden door het Amersfoortse Nowos. Een probleem blijft dat niet alle fietsenmakers weten dat ze hier terechtkunnen. Consumenten kunnen zelf een batterij of motor meestal niet opsturen. Dat is jammer, want het gaat soms om kleine reparaties: bij veel accu’s gaat volgens Van Dam de printplaat kapot, het onderdeel dat het energieniveau regelt. Deze vervangen kost slechts dertig euro, maar dit moet secuur gebeuren, anders kan brandgevaar ontstaan. Grote fabrikanten als Bosch adviseren daarom om defecte batterijen niet op te frissen. Relatief veel mensen kopen nu een nieuwe fiets wanneer onderdelen kapotgaan, blijkt uit een enquête van Van Dam. Heeft bijvoorbeeld de motor problemen, dan wil slechts 46 procent van de mensen deze repareren. Zeker 40 procent koopt liever een nieuwe fiets. Ze vinden reparaties ingewikkeld of willen liever een upgrade. “Als je bedenkt dat veel fietsers motorproblemen krijgen, dan heb je het over een afvalberg van hier tot gunter”, aldus Van Dam. Gemiddeld kopen Nederlanders na 5,5 jaar een nieuwe fiets, stelt de Consumentenbond. Voor het klimaat kun je beter fietsen kopen met duurzame of repareerbare onderdelen. Naast fietsen met Brose-motors zijn ook bijvoorbeeld fietsen van Riese &amp; Müller gebouwd van hergebruikt aluminium, en is het frame van de Reco One grotendeels gemaakt van gerecycled materiaal. Een Nederlands voorbeeld is het Amsterdamse Roetz, dat fietsen maakt met hergebruikte frames en deze samenstelt in losse modules. Zo kan een fiets niet alleen verschillende samenstellingen aannemen, maar zijn verschillende onderdelen ook makkelijker te repareren of vervangen. Een ander punt om op te letten voor een duurzame e-bike is accucapaciteit: rijd je niet ver met je fiets, dan is een kleinere accu voldoende. Deze kost minder grondstoffen en energie om te produceren. Ook is het goed om op de efficiëntie van de accu te letten: de ene fiets rijdt verder dan de ander op dezelfde accucapaciteit. En natuurlijk is het duurzamer om fietsen met groene stroom op te laden, bijvoorbeeld met eigen zonnepanelen. En fatbikes? Die kun je voor het milieu beter vermijden. Veel van de brede fietsen komen van jonge merken, waardoor er weinig servicepunten zijn en het onduidelijk is of het bedrijf blijft bestaan, stelt de Consumentenbond. Reparaties zijn vaak moeilijk, vooral bij goedkope merken die onbekende onderdelen uit China gebruiken. De levensduur van fatbikes is meestal korter dan die van andere e-bikes. 1. Maak je e-bike niet schoon met een hogedrukspuit. De kans is groot dat vocht in de elektrische onderdelen komt en deze kapotgaan. Als het hard regent, is het beter om de fiets binnen te zetten. 2. Schakel terug bij afremmen tot stilstand. De elektrische aandrijving is dan niet nodig. Het is beter voor de aandrijving als er minder kracht op komt te staan. Ook bespaar je stroom door in een lage versnelling te starten en pas op snelheid omhoog te schakelen. 3. Laat de accu niet onder de 20 procent zakken en laad hem niet tot 100 procent op, zo verleng je de levensduur. Leg de accu ook niet lange tijd volledig leeg weg en laad hem niet op in vrieskou. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/waar-moet-je-op-letten-bij-het-kopen-van-een-elektrische-fiets~b187130f/</guid>
      <pubDate>Mon, 18 Aug 2025 00:00:00 +0200</pubDate>
    </item>
    <item>
      <title><![CDATA[Je boekt een vlucht, en ziet dat die 132 kilo CO2 uitstoot. Hoe moet je zulke getallen in hemelsnaam lezen?]]></title>
      <description><![CDATA[<p>Twee derde van de Nederlanders maakt zich zorgen over het klimaat en vindt dat er meer actie nodig is, aldus het Sociaal Cultureel Planbureau. Toch voegen maar weinig mensen de daad bij het woord. Juist de groep die zich de meeste zorgen maakt – hbo- en wo-opgeleiden – verandert zijn gedrag ‘nauwelijks’, stelt het SCP. Een van de redenen hiervoor is misschien wel dat CO2-uitstoot en -cijfers  abstract zijn. Stel dat je op vakantie wilt en een vlucht boekt naar Barcelona. Die vlucht, zo toont Google Flights, duurt 2 uur en 40 minuten, kost 105 euro (retour) en stoot (retour) 220 kilogram CO2 uit. Maar 220 kilo CO2: wat zegt dat nou? Is dat veel, weinig, wat doet het met de planeet? De meeste Nederlanders zullen geen flauw idee hebben hoe ze dit moeten lezen. Het getal zal dan ook weinig invloed hebben op de keuze om die vlucht te boeken of toch met de trein te gaan. Want ja, dat kan ook naar Barcelona. Voorlichtingsorganisatie Milieu Centraal herkent dit probleem. “Het is heel moeilijk om die abstracte getallen tastbaar te maken”, zegt onderzoeker Joyce Bosmans. Wie denkt aan 1000 euro, kan daar een voorstelling bij maken. Als je 1000 euro cadeau krijgt, maakt je hart een sprongetje. Maar bij kilo’s of tonnen CO2 ontbreken dat begrip en die gevoelswaarde – terwijl juist deze uitstoot een enorme impact heeft. Daarom een poging om die abstracte getallen begrijpelijk te maken. Een snelcursus broeikasgascijfers – en wat je hieraan hebt in je eigen leven. Het is best lastig om een voorstelling te maken van 1 kilo gas. 1 kilo CO2 – ongeveer de uitstoot van 5 kilometer rijden in een benzineauto – is geen pak suiker. Aardwetenschapper Joeri Reinders schiet te hulp, en legt uit dat 1 kilo CO2 het volume heeft van een halve kubieke meter gas. Om het te visualiseren: bij elke 5 kilometer autorijden, komt een zeepbel zo groot als een grote skippybal uit de uitlaatpijp. Leg die zeepbel vol CO2-deeltjes op een weegschaal, en hij weegt 1 kilo. De concentratie CO2 in de atmosfeer op aarde is zeer laag. Slechts zo’n 400 ‘deeltjes per miljoen’ – of 0,04% van de lucht om je heen. Door het verbranden van fossiele brandstoffen sinds de industriële revolutie is die concentratie flink toegenomen, van 0,028% naar 0,042%. Door het broeikaseffect is de aarde nu gemiddeld 1,3 graad warmer. De CO2-deeltjes werken als deken: ze stoten warmte terug naar het aardoppervlak, waardoor die niet weg kan. Vanaf 1,5 graden opwarming verergert de echte ontwrichting van klimaatsystemen, waarschuwen wetenschappers. Met de huidige uitstoot koerst de wereld af op 2,7 graden opwarming. Desastreus voor mens, dier en natuur. Daarom moet de uitstoot snel omlaag. Terug naar de uitstoot van een gemiddelde Nederlander. Die is zo’n 6500 kilo CO2 per jaar, of 8000 als je ook andere broeikasgassen meerekent. Een auto stoot dus 1 kilo per 5 kilometer uit, of de helft als je elektrisch rijdt. De vlucht naar Barcelona zo’n 220 kilo. En vlieg je op en neer naar Bali? Dan breng je (per passagier) bijna 2000 kilo CO2 in de lucht. Met drie van dat soort retourvluchten voeg je dus bijna de volledige jaaruitstoot van één Nederlander toe. Of van zes mensen uit Afrika – want de CO2-uitstoot per hoofd van de bevolking ligt daar zes ruim keer lager. Je kunt de CO2-cijfers ook visualiseren in het Nederlandse landschap, zegt Reinders. Een boom in Nederland haalt jaarlijks zo’n 10 kilo CO2 uit de lucht. Met elke 50 kilometer in een benzineauto doe je eigenlijk het werk van één boom te niet. En voor elke retourvlucht Bali schakel je praktisch het jaarwerk van een derde voetbalveld aan bos uit. “Je kunt het ook omdraaien: als je elk jaar zo’n vlucht neemt, moet je een derde voetbalveld aan bos planten om de schade te compenseren.” Zo wordt meteen duidelijk dat de ‘compensatie’ die luchtvaartmaatschappijen voor een paar euro aanbieden, ‘totale onzin’ zijn, zegt Reinders. Die tonnen CO2 per mens: is dat veel, weinig? Alle mensen wereldwijd stoten samen zo’n 40 ‘gigaton’ per jaar uit, legt hoogleraar Detlef van Vuuren uit. Dat is 40 biljoen kilo. Om de opwarming te beperken tot 1,5 graden, zoals is afgesproken in het Parijsakkoord, is nog ‘ruimte’ voor zo’n 250 gigaton CO2. Verdeel dat eerlijk onder de mensen op aarde, en iedereen krijgt 30.000 kilo. Dat is voor een Nederlander dus al op binnen vijf jaar tijd – en veel sneller als je geregeld naar Bali vliegt of een carnivorendieet volgt. Wat kun je nu concreet met deze cijfers? “Elke kilo uitstoot die je kunt besparen is goed nieuws”, zegt Bosmans van Milieu Centraal. De organisatie rekende door hoe je je uitstoot flink kunt laten slinken – en zo de aarde en toekomstige generaties een grote dienst kan bewijzen. Ga je van zes keer vlees of vis per week naar één keer? Dan verminder je je uitstoot (omgerekend) van 450 naar 120 kilo CO2 per jaar. Niet vliegen naar Berlijn, maar met de trein of bus? 25 in plaats van 225 kilo CO2. Altijd met de auto op pad, of halveer je je ritten? 2500 naar 1300 kilo. Je slecht geïsoleerde hoekwoning verduurzamen? De uitstoot door je energieverbruik keldert dan van 3700 naar 1700 kilo CO2. Wat levert dat onder de streep op? Bosmans komt met een opvallend resultaat. “Met dit soort aanpassingen is het vrij gemakkelijk om je volledige jaaruitstoot met een derde te verminderen. Doe je echt je best, kan je zelfs twee derde halen.” Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Niet alleen CO2, ook de witte strepen achter vliegtuigen warmen de aarde op. Hoeveel wolken een vliegtuig maakt, hangt af van het moment en de bestemming. Kan je dan altijd beter naar Spanje vliegen dan naar Noorwegen? Zo simpel is het niet. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/je-boekt-een-vlucht-en-ziet-dat-die-132-kilo-co2-uitstoot-hoe-moet-je-zulke-getallen-in-hemelsnaam-lezen~b7fc18ad/</guid>
      <pubDate>Mon, 11 Aug 2025 00:00:00 +0200</pubDate>
    </item>
    <item>
      <title><![CDATA[Wat is duurzamer, een tas van echt leer of de ‘neppe’ variant?]]></title>
      <description><![CDATA[<p>Stel, je bent op zoek naar een nieuwe handtas. Na wat online speurwerk blijven er twee opties over: een tas van echt leer of een variant van nepleer, polyurethaan om precies te zijn. Omdat de tassen nauwelijks van elkaar verschillen, bepaalt het materiaal welke van de twee in je winkelmandje belandt. Leer staat bekend als sterk en gaat lang mee, maar het is wel een dierlijk product. Polyurethaan is, eenvoudig gezegd, een soort plastic, er komt geen dierenhuid aan te pas. Welke van de twee is dan de meest duurzame keuze? Kijk je alleen naar de CO₂-uitstoot tijdens de productie, dan wint de tas van polyurethaan. Bij de productie van een middelgrote, synthetische tas met polyester voering komt gemiddeld 13 kilo CO₂ vrij, tegenover 33 kilo CO₂ voor een leren tas van vergelijkbare grootte, becijferde Carbonfact, een platform dat uitstoot uitrekent voor kleding- en schoenmerken. De gemiddelde uitstoot van leer berekenen tijdens het productieproces is lastig, zegt Carbonfact. Van koe en geit tot krokodil of kangoeroe, van al hun huiden wordt leer gemaakt. De uitstoot verschilt enorm per soort, onder meer afhankelijk van de manier waarop ze tijdens hun leven zijn gehouden. Dat onderscheid verdwijnt in de cijfers die de kleding- en de leerindustrie aanleveren, wat het lastig maakt om de klimaatimpact vast te stellen. Bovendien vermelden verkopers lang niet altijd van welk dier hun product is gemaakt. Het meeste leer is afkomstig van runderen, die via hun scheten veel methaan uitstoten. Ook uit hun mest komt methaan vrij, net als lachgas, beide krachtige broeikasgassen. In de veehouderij wordt veel water gebruikt en bij leer van buitenlandse koeien draagt ook ontbossing voor weilanden bij aan de klimaatimpact. De veehouderij is verantwoordelijk voor zo’n 70 procent van de totale uitstoot van leer volgens Carbonfact. Als de dierenhuiden eenmaal zijn verzameld, worden ze eerst flink bewerkt voordat ze kunnen dienen als stoelbekleding of loafer. De huiden worden eerst schoongemaakt, vaak met behulp van ketels die draaien op fossiele brandstoffen en veel elektriciteit verbruiken. Daarna volgt het looien, een behandeling die het leer soepel en stevig maakt. In bijna alle gevallen gebeurt dat met chroom, waarbij vervuild afvalwater vrijkomt. Tot slot wordt het leer geverfd en afgewerkt met een beschermende laag, waarvoor chemische stoffen nodig zijn. Polyurethaan is een van de meestgebruikte kunststoffen om leer na te bootsen, volgens Carbonfact, al is het niet de enige. Ook dit zijn geen duurzame producten. Polymeer wordt gemaakt van aardolie en aardgas. Het winnen, vervoeren en verwerken van deze fossiele producten zorgt voor veel uitstoot. Wie alleen naar de CO₂-uitstoot tijdens de productie kijkt, ziet slechts een deel van het plaatje, stelt Troy Nachtigall, ontwerponderzoeker aan de Technische Universiteit Eindhoven. Dat geeft een vertekend beeld van de klimaatimpact van leer en kunstleer. “De levensduur van polyurethaan en ander kunstleer is aanzienlijk korter dan die van echt leer”, zegt hij. Synthetische materialen slijten snel en gaan gemiddeld twaalf tot achttien maanden mee. Leer is steviger en is vaak na zeventien tot twintig jaar pas versleten. “Leer van goede kwaliteit blijft dus veel langer in je leven,” zegt Nachtigall. “Een tas van kunstleer zou je in theorie elk jaar opnieuw moeten kopen. Kijk je naar de hele levenscyclus, dan is een leren tas duurzamer.” Feit blijft dat leer een dierlijk product is, en dus dierenleed kan veroorzaken. Dierenrechtenorganisatie World Animal Protection waarschuwt vooral voor exotisch leer: kangoeroes en slangen worden vaak uitsluitend voor hun huid gedood. “Als je leer koopt, kies dan voor koeienleer,” zegt Nachtigall. Koeien worden zelden alleen voor hun huid geslacht. Die blijft vaak over, en wordt anders weggegooid, zegt hij. Toch benadrukt World Animal Protection dat leerproductie de vleesindustrie ondersteunt, doordat de vraag naar dierlijke producten in stand blijft. Er zijn ook duurzame, veganistische alternatieven voor leer, gemaakt van ananasbladeren, cactus of druivenhuid. Veelbelovend, maar er kleven volgens Nachtigall ook nadelen aan. Zo gaat veganistisch leer vaak minder lang mee dan traditioneel leer en is de productie bovendien nog altijd energie-intensief. Het allerbelangrijkste is om je af te vragen of je het product werkelijk nodig hebt, zegt Nachtigall. “Zo niet, laat het liggen.” Mocht je toch een tas willen, kijk dan eerst of je die tweedehands kunt vinden, of geef je oude exemplaar een opknapbeurt. Dat vermindert de klimaatimpact aanzienlijk, aldus de onderzoeker. Toch die nieuwe leren tas kopen? Kies dan liever niet voor synthetisch kunstleer, maar voor echt leer van goede kwaliteit, geproduceerd in landen als Spanje en Italië, zegt Nachtigall. In veel Europese landen gelden strenge regels voor het looien met chroom en het gebruik van chemicaliën. Er dient bijvoorbeeld gebruikgemaakt te worden van gesloten watersystemen, zodat vervuild water niet in de natuur terechtkomt. Heeft u een praktische vraag over milieubewust(er) leven? Mail naar groenegids@trouw.nl en wellicht ziet u ’m terug in een volgende Groene Gids. Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/wat-is-duurzamer-een-tas-van-echt-leer-of-de-neppe-variant~bf03067f/</guid>
      <pubDate>Mon, 4 Aug 2025 00:00:00 +0200</pubDate>
    </item>
    <item>
      <title><![CDATA[Het blok zeep maakt een comeback. Is het beter voor het milieu dan vloeibare zeep?]]></title>
      <description><![CDATA[<p>Ze zijn er in allerlei vrolijke vormen, kleuren en geuren. Met bijpassende blikjes en bakjes, of magneetjes om ze mee op te hangen: blokjes zeep. Je koopt ze online bij gespecialiseerde zeepsites of in de winkelstraat waar je de winkel al van afstand ruikt. Zelfs de Hema heeft een speciale ‘zeeplijn’ uitgebracht. Je wast er niet alleen je handen of je lichaam mee, er is ook shampoo en conditioner voor je haar, en zelfs scheerschuim en gezichtsreiniging bestaan in blokvorm. Oh, en: ze heten ze nu niet meer ‘blok’ maar bar. Op z’n Engels dus. De claim is dat ze ook beter zijn voor het milieu. Maar klopt dat? Uit onderzoek van de Zwitserse Universiteit in Zürich blijkt dat ouderwetse zeep, gemaakt van loog en plantaardige olie of dierlijk vet, en zonder al te veel extra ingrediënten, de meest milieuvriendelijke optie is. De onderzoekers vergeleken een simpele vloeibare handzeep met een ouderwets zeepblok per keer handen wassen. Het blokje scoorde op alle fronten beter: de ecologische voetafdruk is kleiner, de milieubelasting is minder en er is ook minder energie nodig om het blokje te vervaardigen. Maar dit geldt vooral voor de ouderwetse blokken zeep met loog. En het nadeel van dat soort zeep is dat die je huid uitdroogt. Daarom stapten mensen in de jaren tachtig van de vorige eeuw over op vloeibare zeep waaraan extra ingrediënten werden toegevoegd om de huid te hydrateren. Aan veel van die moderne vrolijke zeep- en shampoobars zijn dezelfde stoffen toegevoegd als aan vloeibare zeep, om te voorkomen dat je haren na het wassen aanvoelen als touw. Vaak zijn die kunstmatige ingrediënten afkomstig van aardolie. Veel vloeibare zeepvarianten hebben die ingrediënten juist in de ban gedaan in een poging milieuvriendelijk te worden. De vlieger dat zeep in vaste vorm sowieso beter is voor het milieu gaat dus niet helemaal op. Het ligt eraan wat erin zit. Alle zepen maken gebruik van stoffen die ervoor zorgen dat water vuil makkelijker opneemt. Er zijn twee manieren om dat soort stoffen te fabriceren: de ouderwetse manier door loog en vet te combineren, of de goedkopere synthetische variant uit aardolie, waarnaar moet worden geboord en waarvoor ook een raffinageproces nodig is, en dat is reuze milieubelastend. Bekijk dus voor het schrobben eerst de ingrediëntenlijst. Let dan vooral op sulfaten. Deze synthetische stoffen worden vaak aan zeep toegevoegd om die lekker te laten schuimen. Ook parabenen, die een conserverende werking hebben, schijnen op lange termijn nadelig te zijn voor het milieu, al loopt dat onderzoek nog. Om goed schoon te worden zijn deze stoffen niet nodig, kies dus liever een zeepsoort zonder. Maar wat kun je dan wel gebruiken? Kies voor een zeep op basis van plantaardige oliën. De zepen en shampoos van de Hema en Seepje.nl zijn vrij van microplastics en maken bijvoorbeeld gebruik van olie uit kokosnoot en eikenmos. Stukzeep heeft wel enkele onbetwistbare voordelen boven vloeibare zeep, zoals de verpakking. De zeepjes zijn kleiner en hebben dus doorgaans minder verpakkingsmateriaal nodig. Vaak is die verpakking gemaakt van papier of karton en is dus makkelijk te recyclen. Als er voor blokjes wel plastic wordt gebruikt, is dat minder dan de plastic fles waarin vloeibare handzeep wordt verpakt. Bovendien hebben die  flessen vaak een pompje dat moeilijk te recyclen is. Vloeibare zeep verpakken in een wegwerpfles is negentien keer zo energie-intensief als het verpakken van stukzeep, volgens het Zwitserse onderzoek. Gelukkig zijn er inmiddels ook herbruikbare flessen en navulverpakkingen voor vloeibare zeep. Die flessen worden gevuld met een product dat voor een groot deel uit water bestaat. Dat maakt het transport van de fabriek naar de winkel veel milieubelastender. Bij stukzeep voeg je zelf water toe op het moment dat je het gebruikt. Dit geconcentreerde product is kleiner en gemakkelijker te vervoeren. In dat water toevoegen zit overigens nog wel een valkuil. Uit het Zwitserse onderzoek bleek dat mensen die hun handen inzepen met vloeibare zeep minder lang bezig zijn en minder water gebruiken. Door te schrobben met een blok zeep wordt meer product en meer water gebruikt. Maar zelfs als je dat meerekent blijft blokzeep milieuvriendelijker. En je kunt ook even de kraan uitzetten bij het inzepen. De onderzoekers berekenden dat een keer de handen wassen met vloeibare zeep goed is voor zo’n 15 gram CO2-uitstoot, ongeveer evenveel als een keer je telefoon opladen. Door je handen te wassen met blokzeep kun je dat beperken tot zo’n 11 gram CO2-uitstoot. Dat lijkt een kleine besparing, maar als je vier keer per dag je handen wast en dagelijks doucht, tikt het lekker aan. Punt van aandacht bij de zeepblokjes is wel het laatste restje dat overblijft en uit je vingers dreigt te glibberen of in je haar verdwijnt. Weggooien is zonde en ook niet erg milieuvriendelijk. Tip voor iedereen die echt milieubewust wil zijn: spaar die restjes op en plak ze met een beetje water aan elkaar tot een nieuw zeepje. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/het-blok-zeep-maakt-een-comeback-is-het-beter-voor-het-milieu-dan-vloeibare-zeep~b40b4615/</guid>
      <pubDate>Mon, 28 Jul 2025 00:00:00 +0200</pubDate>
    </item>
    <item>
      <title><![CDATA[Je favoriete nummer kost stroom: is streamen groener dan cd’s afspelen?]]></title>
      <description><![CDATA[<p>Een plaatje draaien, de radio aanzetten of een cassettebandje luisteren. Het kan nog altijd old school, maar digitaal muziek luisteren is de norm. Streamen lijkt ideaal: geen volle telefoongeheugens of dozen vol cd’s, en altijd miljoenen nummers binnen handbereik. Er is een nadeel. Streamingbedrijven als Spotify of Apple Music hebben grote datacenters met ronkende servers nodig om liedjes via grote telefoonmasten naar telefoons te sturen. Dit gebeurt in een ‘stroom’ van kleine pakketjes die je tijdelijk downloadt en dan weer weggooit – een soort digitale wegwerpmuziek. Met miljoenen luisteraars en streams per dag lopen de energiekosten aardig op. Is het duurzamer dan een ouderwetse cd of lp draaien? Streamen is goed nieuws voor de planeet als je kijkt naar plasticverbruik, concludeerde milieuhoogleraar Kyle Devine van de universiteit van Winnipeg al in 2019. In de hoogtijdagen van de langspeelplaat, die piekte in 1977, was voor de productie ervan in de VS zo’n 58 miljoen kilo plastic nodig. Vergelijkbare getallen zag je op de hoogtepunten van de cassettes (56 miljoen kilo) en cd’s (61 miljoen kilo). Naarmate streamen en downloaden van muziek populairder werd, nam de cd-productie en dus het plasticgebruik van de muziekindustrie af. In 2016 was die nog 8 miljoen kilo, bijna een achtste van de cd-productiepiek in 2000. Toch is het totaalbeeld complexer, zegt Devine desgevraagd. “Terwijl het plasticgebruik van muziek dankzij streamen afneemt, neemt de uitstoot juist toe.” Dat is te wijten aan muziekservers, die door hoge energiekosten meer broeikasgassen in de lucht brengen dan de productie van vinyl, cassettes en cd’s. Op hun piekmomenten bedroeg deze uitstoot tussen de 130 tot 160 miljoen kilo per jaar, zegt Devine. Muziekservers waren in 2016 goed voor zo’n 200 tot 350 miljoen kg CO2 – ongeveer gelijk aan de uitstoot van 10.800 Nederlandse huishoudens. Tien jaar later ligt dit getal nog hoger. “Meer mensen streamen en elke dag worden er tienduizenden nieuwe albums online gezet”, zegt Devine. En er is onzin-gebruik: robots die muziek beluisteren om luisteraantallen op te krikken, stelt hij. Dit alles kost stroom, vaak opgewekt met fossiele energie. Hoe hoog de uitstoot van streamen precies is, is ingewikkeld om vast te stellen. Bedrijven als Spotify maken weinig specifieke data beschikbaar en er zijn vele schattingen te maken. Devine keek alleen naar de energie die het draaien van muziekservers kost, maar je kunt ook stroomkosten van mobiele netwerken en afspeelapparaten mee rekenen. Dat deed het Franse CO2-adviesbureau Greenly. Het schat dat streams via Spotify, als marktleider goed voor een derde van alle muziekstreams, in 2024 zorgde voor een uitstoot gelijk aan 177 miljoen kilo CO2 per jaar, bijna evenveel als 9600 Nederlandse huishoudens. Per luisteraar is dat niet veel: 276 gram CO2 per jaar – twee kilometer rijden met een benzineauto stoot al meer uit. In het grotere verhaal valt de uitstoot van muziek streamen nog mee. Datacentra waren in 2024 goed voor 1,5 procent van de wereldwijde elektriciteitsconsumptie, grotere slurpers zijn AI of videostreams. “Een uur muziek luisteren kost ongeveer 60 megabyte aan data. Voor videostreamen is dat wel 600”, zegt Jens Gröger, onderzoeker van de duurzaamheid van digitale infrastructuren aan het Duitse Öko-Institut. Een uur lang muziek streamen met een telefoon, verbonden met een mobiel netwerk, kost volgens Gröger ongeveer 2,6 wattuur stroom, vergelijkbaar met een halve ledlamp in een uur tijd. Het grootste deel gaat naar telefoonmasten, die nodig zijn om met je smartphone via internet te streamen. Muziekservers laten draaien kost ongeveer een halve wattuur. “Een cd-speler verbruikt al snel meer”, zegt Gröger. Of streamen energievriendelijker is dan cd’s, lp’s of cassettes spelen, hangt af van de manier van afspelen, zegt Gröger. Muziek streamen op een televisie kost veel meer energie dan via een mobiele telefoon. “En je gestreamde muziek versterken via hifi-installatie kost ook meer.” Stel dat je dezelfde box gebruikt voor het versterken van gestreamde muziek of een cd. Het verschil is dan de energie die het kostte om de cd te produceren tegenover de energie die het elke keer kost om servers en mobiele netwerken te laten draaien voor een stream. Online blad The Conversation berekende dat de kosten gelijk zijn na ongeveer 27 keer een cd draaien. Vanaf dat moment is een cd energiezuiniger. “Maar in een één-op-één-vergelijking is streamen veel beter voor de planeet dan een album kopen”, zegt Devine. “Streamen zelf is niet het probleem, maar de industrie eromheen. Dezelfde miljoenen nummers komen op servers van tientallen aanbieders terecht, van Spotify tot Apple Music. Dat is inefficiënt en kost extra energie.” “De muziekindustrie gebruikt ook veel rekencapaciteit om ons muziek aan te raden”, zegt Gröger. Denk de gepersonaliseerde playlists van Spotify. Het goede nieuws: hij heeft tips voor hoe het groener kan. Dit kun je doen om digitaal muziek luisteren klimaatvriendelijker te maken. Download je muziek: dan kost het maar één keer energie op de muziekservers en netwerken. Het nummer staat altijd klaar voor gebruik zonder extra uitstoot. Gebruik wifi: streamen via wifi verbruikt minder stroom dan via 4G of 5G, omdat data niet via telefoonmasten reist. Vermijd videoclips: alleen muziek streamen kost tien keer minder data dan video’s streamen. Zet de kwaliteit lager: je merkt het vaak niet, maar bespaart wel energie, omdat minder data wordt verzonden. Op digitalcarbonfootprint.eu kun je zien hoeveel CO2 je verbruikt met je digitale gedrag. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/je-favoriete-nummer-kost-stroom-is-streamen-groener-dan-cd-s-afspelen~b9a5013c/</guid>
      <pubDate>Mon, 21 Jul 2025 00:00:00 +0200</pubDate>
    </item>
    <item>
      <title><![CDATA[Vliegen deze zomer? Zo kom je erachter hoe vervuilend je reis is]]></title>
      <description><![CDATA[<p>Naar de camping in Zuid-Frankrijk, een citytrip naar Barcelona of op zoek naar jezelf op Bali: het is zomervakantie en dat betekent dat veel mensen een reis hebben gepland. 55 procent van de Nederlandse vakantiegangers doet dat met het vliegtuig –en dat aantal groeit. Niet iedereen heeft last van vliegschaamte, dus. Toch luidt het advies vanuit milieuorganisaties: vlieg zo min mogelijk. En dat is niet zonder reden, want de luchtvaart is verantwoordelijk voor 2 tot 3 procent van de wereldwijde CO₂-uitstoot. Steeds vaker vliegen mensen ook naar bestemmingen buiten Europa. Een veelgehoord argument om vliegen te verantwoorden gaat als volgt: een retourtje Londen of Parijs met het vliegtuig is nauwelijks nog te verdedigen, omdat beide steden vanaf Amsterdam prima per trein bereikbaar zijn. Maar verre bestemmingen als Bali, Kaapstad of Sydney zijn simpelweg niet bereikbaar zonder langeafstandsvluchten en dus móét je wel vliegen. Is dat te rechtvaardigen, gezien de CO₂-uitstoot die een lange vlucht veroorzaakt? Volgens deskundigen Eke Eijgelaar, expert duurzaam toerisme, en Joris Melkert, specialist luchtvaart- en ruimtetechniek maakt afstand nogal een groot verschil. Neem bijvoorbeeld de uitstoot van drie populaire bestemmingen: Londen, Kaapstad en Sydney – een korte vlucht, een lange vlucht en een héle lange vlucht. Een retourtje Londen veroorzaakt volgens de website Google Flights gemiddeld zo’n 104 kilo CO₂-uitstoot per persoon. Naar Kaapstad loopt dat op tot 1572 kilo. Sydney spant de kroon met zo’n 2058 kilo CO₂-uitstoot. Puur naar uitstoot gekeken kun je dus ruim twintig keer op en neer naar Londen vliegen voor één retourtje Sydney. Om deze cijfers in perspectief te plaatsen: de gemiddelde Nederlander is jaarlijks verantwoordelijk voor circa 6600 kilo CO₂-uitstoot. Wereldwijd is dat gemiddelde per persoon ongeveer 4700 kilo. Eén lange vliegreis is dus al goed voor een heel groot deel van de jaarlijkse uitstoot van een gemiddelde wereldburger. Wie toch wat verder wil reizen, kan wel kiezen voor de minst vervuilende vlucht. Eijgelaar en Melkert wijzen op handige websites waarmee je de CO₂-uitstoot van je reis berekent. Zo geeft de Small Emitters Tool van Eurocontrol op basis van afstand en vliegtuigtype een schatting van de uitstoot. Ook Google Flights toont tegenwoordig dus per vlucht de verwachte CO₂-uitstoot. “Over het algemeen zijn dat simpele en betrouwbare tools”, zegt Eijgelaar. Een voorbeeld: voor een vlucht naar Kaapstad kan de CO₂-uitstoot per retour flink variëren. Sommige vluchten zitten ruim boven het door Google Flights berekende gemiddelde van 1572 kilo voor een retour. Zo veroorzaakt een retour met Qatar Airways bijna 8000 kilo CO₂-uitstoot, meer dan vier keer het gemiddelde. Het kan ook zuiniger: met British Airways is de uitstoot voor dezelfde reis slechts 1084 kilo CO₂. Waar komt dat grote verschil van bijna 7000 kilo CO₂ vandaan? De reden ligt onder meer in het feit dat de berekening een gemiddelde is van de uitstoot per persoon. “Als een vliegtuig minder stoelen heeft, is de uitstoot per passagier hoger”, legt Eijgelaar uit. Op een British Airways-vlucht is waarschijnlijk minder ruimte per passagier dan bij Qatar Airways, dat bekendstaat om zijn luxere service. Budgetmaatschappijen zijn vaak zuiniger, omdat ze meer stoelen in een vliegtuig plaatsen en deze efficiënter vullen. Eijgelaar benadrukt: “Businessclass vliegen is het allervervuilendst.” Dat komt onder meer omdat de businessclass stoelen veel ruimte innemen en er daardoor dus minder mensen mee kunnen. Daar komt nog bij dat moderne vliegtuigen aanzienlijk minder kerosine verbruiken dan oudere toestellen. “Budgetmaatschappijen investeren dus vaker in nieuwere vliegtuigen, simpelweg omdat dat goedkoper is,” legt Melkert uit. Tijdens het boeken van een vlucht kun je vaak CO₂-compensatie aanklikken. Is dat zinvol? Volgens deskundige Eijgelaar is het effect van bijvoorbeeld bomen planten of schonere kooktoestellen financieren lastig te controleren. “Luchtvaartmaatschappijen zouden zelf moeten verduurzamen, in plaats van die verantwoordelijkheid bij de klant te leggen”, zegt hij. “In deze tijd is vliegen eigenlijk niet meer te verantwoorden”, zegt Eijgelaar. Vliegen naar Londen of Parijs is volgens hem sowieso een “overbodig vliegtraject”. Maar ook het idee dat verre reizen makkelijker te verdedigen zijn, veegt hij van tafel. “De effecten van klimaatverandering in veel verre bestemmingen zijn nu al hevig en zo’n vlucht draagt daaraan bij.” Helemaal niet vliegen blijft de meest duurzame keuze. Zeker bij lange afstanden is de uitstoot zo hoog, dat één vlucht een fors deel van je jaarlijkse CO₂-budget opsnoept.  Besluit je toch te gaan, kijk dan naar dat CO₂-getalletje op de website, want die zijn betrouwbaarder dan je misschien dacht. En onthoud: hoe krapper je zit, hoe minder slecht voor het klimaat. Update 15 juli 2025: in het intro van dit artikel stond dat meer dan de helft van de Nederlanders deze zomer in het vliegtuig stapt. Dat is onjuist: het gaat om meer dan de helft van de Nederlandse vakantiegangers, dus exclusief de thuisblijvers. Klik, blrrr, bubbel bubbel. Met een bruiswatermaker heb je altijd een fles vers prikwater bij de hand. Hoe duurzaam zijn deze huisgemaakte bubbels? Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/vliegen-deze-zomer-zo-kom-je-erachter-hoe-vervuilend-je-reis-is~bf254c15/</guid>
      <pubDate>Mon, 14 Jul 2025 00:00:00 +0200</pubDate>
    </item>
    <item>
      <title><![CDATA[Doe je het klimaat een plezier met je eigen bruiswater?]]></title>
      <description><![CDATA[<p>‘Een revolutionaire beweging’, zo beschrijft fabrikant Sodastream de duurzaamheid van zijn gelijknamige bruiswatermachines. Mensen die zelf bubbels spuiten zijn een soort klimaatactivisten ten opzichte van de flessenkopers, als je het bedrijf mag geloven. Zijn de apparaten echt zo duurzaam? Prikwater is niet meer weg te denken uit het drankenassortiment. Elke ober biedt bij het diner een fles ‘plat of prik’ aan en de supermarkt heeft tientallen soorten. Met een bruiswatermachine maak je het prikwater zelf. Je klikt een speciale (herbruikbare) fles in het apparaat en spuit onder druk CO2 in je kraanwater, wat voor de bubbels zorgt. De machines staan vooral bekend onder de merknaam van het Israëlische Sodastream. Een op de tien huishoudens in Nederland heeft een machine in huis van deze grootste fabrikant, zegt woordvoerder Sam Michielsen. Ook bedrijven als Philips maken eigen exemplaren en Quooker verkoopt een kraan waar je bruiswater uit tapt. Vergeleken met flessen ben je niet vanaf dag één goedkoper uit met je bruiswatermaker. Pas na honderden keren bubbels spuiten maak je een kleine winst, rekende de Consumentenbond recent uit. Je moet immers de kosten van het apparaat zelf er eerst uithalen (vaak minstens 60 euro) en vervolgens het vervangen van de cilinders (waar de CO2 in zit) terugverdienen. Een vergelijkbare afweging valt te maken met de klimaatimpact. Terwijl je plastic flessen bespaart met het gebruik van een Sodastream (elke maand 37 flessen per Nederlands huishouden, volgens het bedrijf), heeft het fabriceren en vervoer van het apparaat zelf ook impact op het milieu. Het roept de vraag op hoeveel bubbels je thuis moet maken voordat dit duurzamer is dan flesjes prikwater. De meeste klimaatwinst die je behaalt met bruiswatermachines zit in het gebruik van kraanwater in plaats van mineraalwater. “Van alle dranken die er zijn, heeft (kraan)water de laagste milieu-impact”, zegt onderzoeker Reina Vellinga van het RIVM. Het RIVM houdt bij hoeveel uitstoot voedingsmiddelen gemiddeld in hun levenscyclus veroorzaken. Voor beide soorten water is die uitstoot relatief laag. Vellinga: “Als we kijken naar wat Nederlanders gemiddeld eten en drinken, zien we dat de consumptie van water verantwoordelijk is voor 0,3 procent van alle uitstoot door voedselconsumptie.” Tussen kraanwater en flesjes mineraalwater is een duidelijk verschil te zien. Elke liter kraanwater staat volgens het RIVM gelijk aan een uitstoot van 0,0014 kilo CO2. In dit getal zijn bijvoorbeeld de energiekosten van het zuiveren en verplaatsen van het water meegenomen. Voor een liter mineraalwater uit een fles is dit getal stukken hoger: 0,1 kilo CO2. “Elke 70 liter kraanwater zorgt dus voor ongeveer evenveel uitstoot als 1 liter mineraalwater”, zegt Vellinga. Dit verschil zit vooral in de productie, het recyclen en het verpakken van mineraalwater in flessen, stelt de onderzoeker. Dat kost allemaal energie. Daarnaast zorgt ook het vervoer van flesjes water, die vaak uit het buitenland komen, voor extra uitstoot. Kraanwater wordt bij de (lokale) bron gezuiverd en dan vervoerd. “Het zuiveren en transporteren van 125 liter kraanwater voor één persoon staat gelijk aan een lampje van 2 watt een dag laten branden”, zegt Luuk Rietveld, hoogleraar drinkwater aan de TU Delft. “Denk aan het lampje van een televisie op standby. Dat is heel weinig energie.” Het RIVM heeft alleen data over de impact van flessen plat mineraalwater. Vellinga denkt dat de uitstoot van flessen prikwater nog iets hoger zou kunnen liggen. Het verschil in de productie van de twee, het toevoegen van CO2, kost volgens Rietveld weinig energie. Het gebruik van kraanwater is inderdaad een klimaatvoordeel van bruiswaterapparaten, ziet ook Angela Bolt van groene voorlichtingsorganisatie Milieu Centraal. Toch blijft de milieu-afweging volgens haar complex. Bruiswatermachines moeten immers zelf ook geproduceerd en vervoerd worden. Vaak hebben ze een kunststof en soms een metalen behuizing – niet de meest milieuvriendelijke materialen om te maken. Sodastream-onderdelen worden bijvoorbeeld op verschillende locaties gemaakt en in Tilburg samengesteld voor de Nederlandse markt, stelt Michielsen. “Ons populairste model, de Terra, bestaat voor de helft uit hergebruikt plastic.” Ook de vervanging van CO2-cilinders is een nadeel, stelt Bolt. Het maken, vervoeren, vullen, recyclen of afdanken van deze cilinders zorgt immers ook voor klimaatbelasting. De gebruikte CO2 komt vaak van reststromen van de productie van andere producten als kunstmest en het hoeft dus niet apart gemaakt te worden. Cilinders zijn herbruikbaar. Is een bruiswaterapparaat al met al duurzamer dan het kopen van bruiswater in recyclebare flessen? Dat vindt Milieu Centraal een lastige afweging en het kenniscentrum doet er geen uitspraak over. “We kunnen wél zeggen dat je afval kunt besparen met dit soort apparaten ten opzichte van bruiswater in grote statiegeldflessen en kleine wegwerpflesjes”, zegt Bolt. Om toch een idee te geven wanneer huisgemaakt bruiswater duurzamer is dan flessen, waagt Trouw zich aan een berekening. Volgens een duurzaamheidsrapport van Sodastream uit 2020 levert hun Duo-machine, van productie tot de voordeur, een uitstoot op van 28,5 kilo CO2. Daarnaast veroorzaakt elke liter geproduceerd bruiswater zo’n 0,059 kilo CO2-uitstoot: dit gaat om de cilinders. Gecombineerd met de RIVM-cijfers, waarin ook recycling en afvalverwerking zijn meegenomen, betekent dit dat je pakweg 720 liter bubbelwater moet maken met de Duo, voordat de uitstoot opweegt tegen die van evenveel water uit flessen. Omdat het RIVM geen specifieke cijfers voor flessen bruiswater heeft, ligt dit getal waarschijnlijk iets lager. Dat geldt ook voor duurzamere machines als de Terra. In andere woorden: maak je dagelijks een liter prikwater? Dan is zelf bruisen binnen twee jaar duurzamer dan flesjes kopen. Heb je een praktische vraag over milieubewust(er) leven? Mail naar groenegids@trouw.nl en wellicht zie je ’m terug in een volgende Groene Gids. Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/doe-je-het-klimaat-een-plezier-met-je-eigen-bruiswater~bbe4a3a0/</guid>
      <pubDate>Mon, 7 Jul 2025 00:00:00 +0200</pubDate>
    </item>
    <item>
      <title><![CDATA[Help, het is warm! Kan ik mijn huis duurzaam verkoelen met een airco?]]></title>
      <description><![CDATA[<p>Voor de twintigste keer een draai maken in een snikheet bed of wapperen met lakens. De zomer is begonnen, de temperaturen stijgen, hoe vind je verkoeling in huis? Een populaire oplossing is een airco aanschaffen. Kan dat ook duurzaam? Een airco kost stroom – en veel ook. In 110 uur verbruikt een mobiele airco ongeveer 110 kilowattuur, zegt Simone Tresoor van voorlichtingsorganisatie Milieu Centraal. Een vaste airco, met zowel binnen als buiten een kastje, ongeveer 80 kilowattuur. “Een ventilator verbruikt in dezelfde tijd slechts 5,5 kilowattuur en kan de gevoelstemperatuur ook verlagen”, zegt Tresoor. Milieu Centraal raadt mensen af om een airco te kopen en pleit voor ventilatoren of voor zonwering. Je huis goed isoleren en de zon buitenshuis houden met zonnescherm en gordijnen en door de ramen dicht te houden, kost geen stroom. Toch snapt Tresoor dat dit niet altijd realistisch is als je woning toch te heet wordt of wanneer je gezondheidsproblemen hebt. Wie een airco aanschaft, kan via verschillende keuzes de aankoop duurzamer maken. Tijdens hittegolven kopen mensen vaak in een impuls een mobiele airco, weet Tresoor. Die zijn het makkelijkste te installeren. Het is een mobiele kast ter grootte van een prullenbak met een grote slang. Steek de stekker in de muur en hang de slang, die de warmte naar buiten verplaatst, door een raam of deur en je bent klaar om te koelen. “De aanschaf van dit soort airco’s is moeilijk te verdedigen”, vindt Yvo Verschoor, onderzoeker bij de Consumentenbond. De apparaten verbruiken meer stroom dan vaste airco’s en koelen minder goed. Vooral vanwege die slang die naar buiten hangt. “Het is heel lastig om die opening goed dicht te krijgen”, zegt Verschoor. Zo pompt de airco warmte naar buiten, maar komt die tegelijkertijd door kieren weer binnen. “Juist op warme dagen werkt een mobiele airco zo niet goed”, zegt Tresoor. Koop je hem toch – of heb je hem al – sluit de kieren dan zo goed mogelijk af met een afdichtset: een doek of plaat met een gat erin die je in het raam bevestigt. De slang gaat door het gat, terwijl de rest van de constructie warme lucht buiten houdt. De afstand die de slang door het huis aflegt moet zo kort mogelijk zijn. “Op elk punt dat de slang nog binnen is, geeft die juist warmte af”, zegt Verschoor. Vaste airco’s koelen beter en verbruiken minder stroom. Verschoor raadt aan om eerst te bepalen voor welke ruimte de airco, die gemiddeld zo’n vijftien jaar meegaat, bedoeld is. Moet die een relatief kleine ruimte zoals een slaapkamer verkoelen, dan is een lagere koelcapaciteit al snel voldoende. De juiste capaciteit zorgt voor het meest zuinige energieverbruik. Een vuistregel is dat je 30-40 watt nodig hebt per kubieke meter. Voor een kamer van 50m3 is een vermogen van 1,5-2 kilowatt vaak voldoende. Daarnaast is het rendement belangrijk, vinden Tresoor en Verschoor. Koop een airco met een hoog energielabel en let specifiek op de SEER-waarde die erop staat. Die geeft aan hoe efficiënt het apparaat gemiddeld koelt, gemeten bij verschillende temperaturen, zegt Verschoor. Verwar deze niet met de EER-waarde, die geeft géén gemiddelde weer maar de efficiëntie bij één temperatuur. Verschoor: “Airco-producenten adverteren graag met een hoge EER, maar daar zie je niet aan dat airco’s bij hoge temperaturen minder efficiënt werken. Aan de SEER wél.” Het liefst is de SEER zo hoog mogelijk: 8,5 of meer. Ook het koudemiddel in een airco beïnvloedt de duurzaamheid van het apparaat. Dit is het chemische middel dat warmte van binnen naar buiten verplaatst. Als je een airco door een installateur laat bevestigen of verwijderen en het apparaat goed onderhoudt, dan lekt het koudemiddel als het goed is niet. Lekken is zeer schadelijk voor het milieu. “Vaak worden hier fluorkoolwaterstoffen voor gebruikt”, zegt Tresoor. “Als daar een kilo van vrijkomt, heeft dat tot 2000 keer zoveel klimaatimpact als een kilo CO2.” Milieu Centraal raadt aan om te kiezen voor natuurlijke koudemiddelen als propaan (R290), isobutaan (R600a), of CO2 (R744), die een veel lagere klimaatimpact hebben als ze vrijkomen. Een kanttekening van Verschoor is dat deze middelen in vaste airco’s nog weinig te vinden zijn. In mobiele airco’s zijn ze verplicht. De meeste vaste airco’s gebruiken nu het middel R32. Verschoor: “Dat heeft bijna 700 keer zoveel klimaatimpact als CO2 als het vrijkomt. Dat is al beter dan oude middelen. Omdat het gangbaar is, zou ik R32 niet uitsluiten.” Een laatste overweging: veel moderne vaste airco’s kunnen een kamer ook verwarmen in de winter. Koop je een airco met dit idee, dan is een iets groter vermogen wel weer belangrijk, stelt Verschoor. Als alternatief voor verwarmen met gas, kan een airco zo duurzamer zijn, denkt Trouw-columnist en energie-expert Vincent Dekker die hier zelf mee experimenteert. Hij gebruikt zijn airco maar zelden in de zomer voor verkoeling, met een andere duurzaamheidstruc: “De airco werkt dan op de stroom van mijn eigen zonnepanelen. De energiemaatschappij is dan juist blij dat ik niks teruglever.” Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Het aantal huishoudens met een airco neemt snel toe in Nederland, ziet Renee Koogers, onderzoeker bij TNO. In 2021 had één op de vijf huishoudens een airco. TNO verwacht dat dit in 2030 twee op de vijf zal zijn, ofwel 6,3 miljoen airco’s. Dit betekent meer energieverbruik. In 2030 zijn airco’s goed voor 5 procent van het energieverbruik van woningen, schat TNO. In 2022 was dat nog 2 procent. Koogers: “De koelbehoefte groeit door de opwarmende aarde maar ook door verstedelijking. Veel woningen zijn niet gebouwd op warme temperaturen en mensen zijn niet bekend met alternatieven, zoals zonwering en gesloten ramen.” Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/help-het-is-warm-kan-ik-mijn-huis-duurzaam-verkoelen-met-een-airco~b1501418/</guid>
      <pubDate>Mon, 30 Jun 2025 00:00:00 +0200</pubDate>
    </item>
    <item>
      <title><![CDATA[Werkt een app als Too Good To Go echt tegen voedselverspilling?]]></title>
      <description><![CDATA[<p>Restjes afhalen bij je favoriete restaurant voor een prikkie, of bijna-over-de-datum-producten scoren bij de supermarkt. Initiatieven die voedselverspilling willen tegengaan zijn er te over. Maar dragen ze écht bij aan het verminderen van voedselverspilling, of is het vooral een manier voor verkopers om alsnog te verdienen aan hun overgebleven producten, verpakt als duurzaam initiatief? Wereldwijd wordt een derde van al het voedsel verspild. Het is dan ook logisch dat er meer aandacht voor is, zegt Manon Ensink van Stichting Samen Tegen Voedselverspilling. Haar stichting streeft naar halvering van de voedselverspilling in 2030 ten opzichte van tien jaar geleden. Meer aandacht leidt tot meer initiatieven. Een van de bekendste is Too Good To Go, een app waarmee je voordelig overtollig voedsel bij horeca en winkels koopt. In 2024 zijn er zo zo’n 6,2 miljoen maaltijden van de afvalbak gered, zegt het bedrijf. Foodello, een website, verkoopt producten met een korte houdbaarheid of een misdruk op de verpakking rechtstreeks van de producent aan consumenten tegen een lagere prijs. Volgens Foodello ging dat in 2024 om vijf miljoen producten, een groei van 10 procent ten opzichte van het jaar ervoor. No Waste Army verkoopt dozen met groenten en fruit afkomstig van de boer. Bij een ‘reddingsactie’ is nu sap te koop, gemaakt van een restpartij van 200.000 wortels. De supermarkten blijven niet achter. Hoogvliet en Dirk van den Broek verkopen hun overgebleven eten via de eerdergenoemde platforms, maar onder andere Albert Heijn en Lidl verkopen overgebleven producten in hun eigen winkels of apps, als ‘verrassingspakketten’ of met kortingsstickers op producten die tegen de houdbaarheidsdatum lopen. “Voor elke kilo voedsel die wordt geproduceerd, wordt 3 kilo CO₂ uitgestoten”, zegt Ensink. Wordt het voedsel weggegooid, dan gaat alle daarvoor gebruikte energie verloren. Volgens Ensink is voedselverspilling verantwoordelijk voor een groot deel van de wereldwijde uitstoot van broeikasgassen. Volgens cijfers van Samen Tegen Voedselverspilling verdwijnt jaarlijks zo’n 1,6 miljard kilo voedsel in Nederlandse afvalbakken. Dat komt neer op één op de vijf voedselproducten. “Alle initiatieven tegen voedselverspilling richten zich op één schakel in de productieketen: bedrijven die aan de consument verkopen”, zegt Ensink. Maar voedselverspilling komt in het hele productieproces voor – van boer tot bord. Effectief zijn de initiatieven wel degelijk, zegt Ensink. Ook bedrijven zien een positieve trend: Too Good To Go verkocht sinds het in 2018 in Nederland begon 33 miljoen pakketten. Volgens het bedrijf is daarmee 89.100 ton CO₂-uitstoot vermeden, vergelijkbaar met de jaarlijkse uitstoot van bijna 10.000 Nederlanders. Ook supermarktketens als Lidl en Albert Heijn zijn enthousiast: beide signaleren een daling in voedselverspilling. “In 2024 verspilden we 33,6 miljoen kilogram voedsel”, meldt een woordvoerder van Albert Heijn. “Een afname van 40 procent ten opzichte van 2016, en 8 procent ten opzichte van 2023.” Lidl ziet een daling van een derde ten opzichte van 2018. “Soms staan mensen zelfs in de rij om voedselpakketten te redden”, zegt de Lidl-woordvoerder. De daling is niet uitsluitend te danken aan de die pakketten, zegt ze. “We kopen ook zorgvuldiger in.” Werken de apps en initiatieven onbedoeld niet juist verspilling in de hand, omdat een bakker of supermarktmanager zijn overschot toch wel kwijt kan en daardoor minder zorgvuldig inkoopt? Volgens Ensink valt dat wel mee. “Verspilling blijft een verliespost. Deze apps zijn vaak een laatste redmiddel, geen structureel afzetkanaal.” Lidl vult aan: “Een pakje falafel van 1,54 euro dat we voor 25 cent verkopen omdat de houdbaarheidsdatum nadert, kost ons alleen maar geld.” Ook Too Good To Go vindt dat haar app niet leidt tot gemakzucht. “Bedrijven worden juist alerter doordat ze verspilling via onze app monitoren. Dat vergroot bewustwording.” Voedselbank Nederland merkt dat er minder voedsel wordt gedoneerd, maar wijt dat niet alleen aan de opkomst van zogeheten food rescue-apps. De organisatie ziet dat supermarkten en leveranciers efficiënter plannen. Wat er met het ‘geredde’ eten gebeurt, ligt bij de consumenten, benadrukt Ensink. Die zijn, anders dan vaak gedacht, de grootste verspillers: een derde van al het voedselverlies gebeurt thuis. Bij het ontvangen van een verrassingspakket vol bijna-verwelkte en bijna-vergeten groenten is het belangrijk dat dit voedsel niet alsnog wordt weggegooid. De beste tip? Kijk, ruik en proef voordat je iets weggooit. Veel eten dat nu in de vuilnisbak verdwijnt, is nog prima, zegt Ensink. Let ook op het verschil tussen ‘te gebruiken tot’ en ‘ten minste houdbaar tot’: bij de eerste kun je beter geen risico nemen, maar bij de tweede is het product vaak nog lang goed. Ook restaurants geven geen maaltijden mee die niet meer te eten zijn. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids. Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/werkt-een-app-als-too-good-to-go-echt-tegen-voedselverspilling~b6239d93/</guid>
      <pubDate>Mon, 23 Jun 2025 00:00:00 +0200</pubDate>
    </item>
    <item>
      <title><![CDATA[Zijn zonnepanelen ‘met een stekker’ een slimme aankoop?]]></title>
      <description><![CDATA[<p>Raadsel: waarvan zijn er een miljoen verkocht in Duitsland, maar slechts enkele duizenden in Nederland? Bradwurst-pannen? Schnitzelmachines? De allerneuste BMW? Nee: zonnepanelen met een stekker, oftewel ‘plug&amp;play’-panelen. Deze light-variant van een complete zonneset hangen mensen aan hun balkon, leggen ze in hun tuin of op het platte dak. Geen installateur nodig, gewoon de stekker in het stopcontact, en de zonnestroom gaat direct je huis in. De paneeltjes voorzien slechts zo’n tien procent van het elektriciteitsgebruik – de koelkast, tv, wifi-router. Maar ze kosten slechts een paar honderd euro, ten opzichte van duizenden euro’s voor een volledige zonneset, en verkopers beloven kortere terugverdientijden. In Duitsland hangen hele flats vol met deze Balkonkraftwerke. In Nederland loopt het nog geen storm. Waarschijnlijk omdat veel mensen door de gunstige salderingsregeling massaal complete zonnesets aanschaften. Sommige Duitse steden en deelstaten maakten juist de kleine paneeltjes fiscaal gunstig. En Duitse steden tellen vaak minder koop- en meer huurwoningen dan Nederland, ook een reden voor de plug&amp;play-variant. Toch zijn de stekkerpanelen in Nederland met een kleine opmars bezig. Branchevereniging Holland Sonar schat ‘dat de markt op dit moment nog klein is’, maar ziet ‘een duidelijke groei in belangstelling’. De Praxis, die plug&amp;play-panelen verkoopt, zag de verkoop in 2024 met 30 procent stijgen. En Jeroen van der Beek, manager van het Rotterdamse stekkerpanelenbedrijf Supersola, verwacht dat het over een paar jaar net zo’n storm loopt als in Duitsland. “Ik denk dat Nederlanders straks meer plug&amp;play-panelen kopen dan normale.” Maar is het een slimme en duurzame investering? Voor sommige huizen wel, zegt voorlichtingsorganisatie Milieu Centraal. “Als je een flatje of een huurhuis hebt en toch je steentje bij wilt dragen, heb je niet altijd veel oplossingen”, zegt Simone Tresoor. “Dit kan dan een goede zijn.” En als je regelmatig verhuist, kun je deze panelen gewoon meenemen, of tweedehands verkopen. Maar, benadrukt Tresoor: als je de kans hebt om ‘gewone’ zonnepanelen te installeren die in een groot deel van de stroombehoefte voorzien, is dat beter. “Zowel voor het klimaat als voor je portemonnee boek je dan meer winst.” Toch interesse in zo’n stekkerpaneel? De verschillen tussen sets zijn groot. Zo kost de Supersola (370W) 599 euro bij de Praxis. Volgens het bedrijf verdien je die in 4,5 jaar terug. De Absaar (600W) kost 699 euro. Qua prijs per vermogen goedkoper, maar deze vergt wel iets meer installatiewerk, je moet zelf de omvormer tussen het paneel en de stekker plaatsen. De Consumentengids heeft alle verschillende panelen nog niet vergeleken, maar de Duitse equivalent wel. De Stiftung Warentest bekroont twee systemen tot winnaar. De Heckert Solar voor 329 euro is de ‘prijs-kwaliteitwinnaar’, de GreenSolar voor 515 euro is de absolute winnaar – de testsieger. Vijf van de zeven geteste panelen kun je beter niet kopen. Niet om de elektra, maar vanwege de slechte beugelsytemen, die soms zelfs zo krakkemikkig zijn dat de panelen van je balkon af kunnen waaien. Veiligheid vormt ook voor Milieu Centraal het grootste kritiekpunt. Als je de panelen aansluit op een groep waarop al andere ‘zwaardere’ apparaten zitten, zoals een droger, loop je risico op kortsluiting of brand, waarschuwt Tresoor. “Mensen denken dat dit een simpel consumentenproduct is, maar dat is niet altijd zo.” Zowel Milieu Centraal als brancheorganisatie Techniek Nederland adviseert om altijd een vakman te laten meekijken – ook om zeker te zijn dat het paneel stevig en veilig bevestigd is. Maar stekkerpanelenman Van der Beek vindt dit ‘zwaar overdreven’. De kleine panelen voldoen met hun maximale vermogen van 800W juist aan de Europese regelgeving voor gewone aansluiting in het stopcontact, zegt hij. Het risico op brand bestaat volgens hem vooral in theorie. Ook de Vlaamse energiepromovendus Joannes Laveyne (Universiteit Gent) zegt dat je de panelen prima zelf kunt aansluiten. “Een fonduepot heeft vier keer meer vermogen – daarvoor laat je ook geen elektricien langskomen.” De Vlaming heeft wel een andere kanttekening: de prijs. Bij de Supersola komt hij eerder op een terugverdientijd van 7 jaar dan 4,5 jaar uit. De Duitse consumentengids spreekt daarnaast over ‘twee jaar terugverdientijd’ voor veel panelen. “Maar dit komt doordat de auteurs met een veel te hoge stroomprijs rekenden.” Lavayne heeft een oplossing: bouw je eigen stekkerset. Hij kocht een los 400W-paneel voor 60 euro en een omvormer voor 130 euro. “Elektrisch makkelijk te installeren, de uitdaging is het mechanisch sterk monteren, het windbestendig maken.” Hij volgt de prestaties van zijn set in detail. Momenteel haalt hij 10 procent energiebesparing in huis. Verwachte terugverdientijd: twee jaar. “Geen game-changer, wel een leuke extra voor huurders of appartementsbewoners.” Ben je niet handig, maar wil je toch een stekkerpaneel? Dan kan het lonen om naar Duitsland te rijden voor de beste en voordeligste Balkonkraftwerke. Zeker als je toch al soms over de grens je boodschappen doet. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/zijn-zonnepanelen-met-een-stekker-een-slimme-aankoop~b491f86c/</guid>
      <pubDate>Mon, 16 Jun 2025 00:00:00 +0200</pubDate>
    </item>
  </channel>
</rss>
