<?xml version="1.0" encoding="utf-8"?>
<rss version="2.0">
  <channel>
    <title><![CDATA[Groene Gids]]></title>
    <link>https://www.trouw.nl/dossier/groene-gids/</link>
    <description><![CDATA[Groene Gids]]></description>
    <item>
      <title><![CDATA[Hoe blijf je deze winter warm zonder de verwarming voluit te laten loeien?]]></title>
      <description><![CDATA[<p>Niets is fijner dan thuiskomen in een warm huis terwijl het buiten stormt of vriest. Al is dat comfort niet vanzelfsprekend: 40 procent van de Nederlanders vindt dat hun huis onvoldoende is geïsoleerd, waardoor warmte snel verdwijnt, blijkt uit cijfers van het Centraal Bureau voor Statistiek (CBS). Een enigszins warm en comfortabel huis betekent in veel gevallen dus dat er flink gestookt moet worden. Niet voor niets gaat bijna de helft van de gemiddelde energierekening op aan verwarming, volgens Milieu Centraal. Slim verwarmen is dus niet alleen gunstig voor het klimaat, maar ook voor je portemonnee. Maar hoe verwarm je zo duurzaam mogelijk, zonder allerlei ingrijpende verbouwingen of investeringen? Met kleine ingrepen, valt er best wat winst te boeken. “Een voor de hand liggende, maar zeer efficiënte tip is de thermostaat lager zetten”, zegt Wina Crijns-Graus, universitair docent duurzame energie aan de Universiteit van Utrecht. Een klein temperatuurverschil scheelt al behoorlijk in het energieverbruik. Is het buiten 10 graden en kies je in plaats van de gebruikelijke 20 graden voor 18? Dan daalt je gasverbruik met ongeveer 20 procent. Verwarm alleen de ruimtes waarin wordt geleefd. Zet ’s ochtends bijvoorbeeld de radiator in je slaapkamer uit, of – als je een thermostaat hebt – op 15 à 16 graden. Ga je van huis, draai de verwarming dan helemaal dicht. “Het is wel belangrijk dat het binnen niet te koud wordt,” benadrukt Crijns-Graus. Koude muren en vloeren trekken namelijk vocht aan, wat kan leiden tot schimmelvorming. “En dan ben je verder van huis”, zegt ze. Milieu Centraal adviseert om de binnentemperatuur minimaal op 15 graden te houden. Om schimmel te voorkomen kun je voor een klein bedrag al een vochtmeter aanschaffen, zegt Crijns-Graus. “Dan kun je controleren of de lucht in huis niet te vochtig wordt.” Over het algemeen loont het om even kort en stevig te stoken, in plaats van de verwarming lang aan te laten staan terwijl de ruimte niet in gebruik is. In je slaapkamer kun je de verwarming dus het best een half uurtje voor je gaat slapen even laten loeien, en ‘m daarna weer uitzetten. Een convectorkacheltje of airco met warmtefunctie kan een uitkomst bieden als je slechts een deel van je woning wil verwarmen. Gebruik je maar een klein hoekje van een grote woonkamer of zit je de hele dag op dezelfde plek aan de keukentafel, dan is zo’n elektrisch kacheltje vaak zuiniger.  “Zorg wel dat je groene stroom inkoopt”, zegt Crijns-Graus. Maar moeten er meerdere ruimtes verwarmd worden of wil je de warmte voor een langere tijd vasthouden, dan blijft de verwarming de beste keuze. Een elektrisch kacheltje verwarmt lucht, maar de hitte verdwijnt zodra je de stekker uit het apparaat trekt. Radiatoren zijn van staal, en blijven daarom ook na het uitzetten nog even nagloeien. Bovendien is gas per eenheid goedkoper dan elektriciteit, zegt de universitair docent. En een knisperend haardvuur om de kamer op te warmen? Daar zijn de meningen over verdeeld. Milieu Centraal raadt het af. Bij het verbranden van hout komt fijnstof vrij. Dat is ongezond, vooral voor kinderen, ouderen, en mensen met longziekten. Bovendien vliegt bijna alle warmte via de schoorsteen weer naar buiten, zegt de kennisorganisatie. “In dichtbevolkte, stedelijke gebieden zou ik geen haard aan doen”, zegt Andy van den Dobbelsteen, hoogleraar duurzaam bouwen aan de TU Delft. “Buren hebben er dan te veel last van.” Maar tijdens de kerstdagen vinden veel mensen het gezellig. En er zijn ook biobrandstofhaarden, of haarden die warmte efficiënt vasthouden. Dan is het prima om het af en toe aan te zetten, volgens de hoogleraar. Kaarsjes produceren ook warmte, ongeveer 100 watt per vlam, zegt Van den Dobbelsteen. Dat is lang niet genoeg om een hele woning te verwarmen; dat is inefficiënt en bovendien ongezond. Maar tijdens een etentje of ’s avonds op de bank kunnen ze wel net dat beetje extra warmte geven. Het is sowieso een goed idee om een kerstdiner thuis te organiseren, zegt Van den Dobbelsteen. “Mensen kun je ook zien als een soort mini-kacheltjes”, zegt hij. Een gemiddeld persoon geeft in stilstand zo’n 100 watt warmte af en dat wordt 200-300 watt als ze dansen of bewegen. Nodig dus vooral wat bezoek uit. Dat heeft twee voordelen volgens Van den Dobbelsteen: “Het huis van de gastvrouw of -heer wordt voor een groot deel verwarmd door de mensen die er op bezoek zijn, en bij de huizen van de bezoekers kan de thermostaat in die tijd een stuk lager.” Warmte opwekken is één ding, maar het vasthouden is minstens zo belangrijk, benadrukt Crijns-Graus. Met enkele eenvoudige aanpassingen blijft de warmte beter in huis. Isolatiefolie op ramen kan helpen om kou buiten te houden, en folie achter radiatoren zorgt ervoor dat de warmte de kamer in wordt teruggekaatst. Ook nieuwe tochtstrips langs buitendeuren en ramen kunnen al veel schelen, zegt Crijns-Graus. Dikke gordijnen houden de kou buiten en de warmte binnen, zegt Crijns-Graus. Doe ze daarom dicht zodra het donker wordt. Overdag kun je juist profiteren van het beetje winterzon dat december nog geeft, want zelfs die levert merkbaar extra warmte in huis op, als de zon tenminste naar binnen schijnt. Wie de winter zonder kou en zo duurzaam mogelijk wil doorkomen, heeft dus best wat mogelijkheden. Draai de kachel een tandje lager, zoek naar alternatieve warmtebronnen en zorg dat de warmte die je opwekt binnenblijft. En anders doen een warme trui of een paar gebreide sokken ook wonderen. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug.</p>]]></description>
      <guid>https://www.trouw.nl/duurzaamheid-economie/hoe-blijf-je-deze-winter-warm-zonder-de-verwarming-voluit-te-laten-loeien~bd7db57e/</guid>
      <pubDate>Mon, 15 Dec 2025 00:00:00 +0100</pubDate>
    </item>
    <item>
      <title><![CDATA[Kabel of geen kabel: hoe duurzaam zijn draadloze apparaten?]]></title>
      <description><![CDATA[<p>Kabels en draden lijken uit te sterven. Tegenwoordig kun je muziek luisteren met een draadloze koptelefoon, je telefoon kabelloos opladen of het huis stofzuigen zonder snoer. Heel praktisch allemaal. Maar die draadloosheid heeft een prijs voor het milieu: de kabel wordt vervangen door extra batterijen en elektronica. Wat is duurzamer: draadloos of met draad? Elk jaar kopen Nederlanders miljoenen kilo’s aan elektrische apparaten. In 2024 brachten fabrikanten zo’n 654 miljoen kilogram aan apparaten op de markt, volgens cijfers van de overheid. Apparaten bevatten kostbare grondstoffen als koper, lithium of zelfs goud en zilver. De processen die nodig zijn om deze metalen te delven en te verwerken tot complexe onderdelen, kosten veel energie en zijn vervuilend. Volgens een studie van het World Economic Forum is de productieketen van elektronica goed voor iets minder dan 2 procent van de wereldwijde uitstoot van broeikasgassen. Bovendien is elektronisch afval een van de snelst groeiende afvalstromen volgens de Verenigde Naties. Meer dan 60 miljard kilo aan apparaten wordt wereldwijd elk jaar weggegooid, waarvan nog geen kwart gerecycled wordt. Als oude apparaten niet goed worden verwerkt, kunnen allerlei chemicaliën vrijkomen: schadelijk voor mens en milieu.  In Nederland wordt overigens veel meer gerecycled (62 procent van het elektrisch afval). Kijkend naar de productie, die bij apparaten meestal de grootste milieu-impact heeft, dan zijn draadloze apparaten vaak niet de beste keuze voor het klimaat. “De meeste milieu-impact hebben de printplaatjes en vooral de accu’s van apparaten”, zegt Bas Flipsen, universitair hoofddocent aan de TU Delft, gespecialiseerd in duurzaam industrieel design. In deze onderdelen zitten kostbare metalen. Draadloze apparaten bevatten batterijen en meer elektronica dan apparaten met snoer. Neem draadloze oortjes. Die hebben, naast batterijen, ook elektronica nodig om te verbinden met een telefoon. Daarnaast zijn knoppen nodig om het apparaat aan of uit te zetten en een poort of doosje om ze op te laden. De energie- en materiaalkosten van deze ‘extra’ onderdelen zijn al snel hoger dan die van een snoer – hoewel dat ook van koper is gemaakt. De ecologische voetafdruk van de draadloze oortjes van fabrikant Skullcandy was bijvoorbeeld gelijk aan 5,9 kilogram CO2, bijna twaalf keer zoveel als hun variant met draad. De voornaamste reden voor het verschil: de batterijen en elektronica. Ondertussen heeft de fabrikant de voetafdruk verlaagd, maar de uitstoot van draadloze oortjes blijft vijf keer zo groot als de 0,5 kilogram CO2 van de bedrade versie. Dat draadloze apparaten vaak meer onderdelen hebben, heeft voor het klimaat nog een ander nadeel: “Er is meer kans dat een onderdeeltje kapot gaat”, zegt Benjamin Sprecher, universitair docent duurzaam industrieel design aan de TU Delft. Dat geldt voor printplaten, maar ook voor de batterij. Die beperkt de levensduur, omdat deze verslijt met de tijd en gebruik. “Als de batterij kapotgaat en niet te vervangen is, werkt het hele apparaat niet meer”, zegt Sprecher. Volgens hem worden draadloze apparaten daarom vaak sneller weggegooid. Of vervanging of reparaties mogelijk zijn, verschilt per product. Bij veel apparaten is een (ingebouwde) accu of batterij vervangen lastig, zoals bij draadloze koptelefoons en oortjes. Bij deze producten is dit vrijwel onmogelijk, stelt de Consumentenbond. Zo zijn er meer apparaten als elektrische tandenborstels, bluetooth-speakers of vapes die lastig te repareren zijn en makkelijk worden weggegooid. Stichting Open, de organisatie verantwoordelijk voor de recycling van elektrische apparaten in Nederland, laat weten een grote stijging van ingebouwde lithium-accu’s te zien in de apparaten die zij inzamelen. Draadloos gereedschap heeft soms een accu die je er makkelijk op en af kan klikken en dus makkelijk vervangt. Toch denkt Franco Donati, universitair docent industriële ecologie aan de Universiteit Leiden, dat consumenten voor het milieu beter een boor met een kabel kunnen aanschaffen - of nog beter: huren of lenen. Consumenten gebruiken gereedschap in de praktijk weinig. Bij bedrijven die veel gereedschap met dezelfde accu-aansluiting intensief gebruiken, is de afweging anders. Hier kan het de moeite waard zijn om een nieuwe accu aan te schaffen en zo de levensduur van veel apparaten te verlengen, denkt Donati.Kabels gaan doorgaans langer mee dan batterijen. Maar ook een draad kan breken. “Als stofzuigers kapotgaan, komt dat vaak doordat de snoeren niet meer werken”, zegt Sprecher. Of een kabel makkelijk te vervangen is, verschilt per product. Een laatste reden waarom sommige draadloze apparaten een kortere levensduur hebben, heeft te maken met software. Denk bijvoorbeeld aan een thermostaat of cameradeurbel die je met een app bestuurt. Hoe lang je deze apparaten (met alle opties) kan gebruiken, heeft te maken met ondersteuning van de fabrikant. Zo stopte Google met de ondersteuning van sommige slimme thermostaten, waardoor deze niet meer met een app bediend kunnen worden. Software-ondersteuning is vrijwel nooit onbeperkt. Uiteindelijk draait de keuze tussen draadloos en bedraad om de vraag hoeveel gemak waard is. Draadloze apparaten kosten vaak meer grondstoffen en hebben meestal een kortere levensduur. Wie duurzaamheid belangrijk vindt, koopt dus een apparaat met snoer. En als het draadloos moet, let dan op reparatiemogelijkheden en goede software-ondersteuning. En in het geval van gereedschap: bel eens aan bij de buren. De productie van onderdelen heeft bij veel (vooral kleine) apparaten de grootste milieu-impact. Maar ook het gebruik heeft invloed. Over het algemeen zijn batterijen en accu’s minder efficiënt dan draden. Zowel tijdens het opladen als gebruik van het apparaat gaat een beetje stroom verloren, legt Franco Donati, universitair docent industriële ecologie aan de Universiteit Leiden uit. “Een lithium-ion batterij heeft bijvoorbeeld een energie-efficiëntie van rond de 90-95 procent,” zegt hij. Dit energieverlies kun je soms aan je apparaat voelen: “Alles wat warm wordt is per definitie verlies”, zegt Flipsen. “Dan is elektriciteit omgezet in warmte.” Ook bij het draadloos opladen van een telefoon of een tandenborstel is ersprake van verlies. Het is minder efficiënt dan opladen met een draad, laat Annelies Visser, energie-expert van kenniscentrum Milieu Centraal weten. Een draadloos oplaadstation genereert een wisselend magnetisch veld om een accu op te laden. Hierbij gaat energie verloren in de vorm van warmte. Die warmte kan de levensduur van de accu beperken. Heeft een apparaat ook de optie om met een draad op te laden, dan raadt Visser aan om daarvoor te kiezen. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/kabel-of-geen-kabel-hoe-duurzaam-zijn-draadloze-apparaten~b7f5466a7/</guid>
      <pubDate>Mon, 8 Dec 2025 00:00:00 +0100</pubDate>
    </item>
    <item>
      <title><![CDATA[Volkorenbrood is duurzamer dan witbrood, maar het gaat er vooral om wat je erop doet]]></title>
      <description><![CDATA[<p>Wat mag het zijn, vandaag? Een Liefde &amp; Passie spelt, een haverboekweit wit, een halfje desem bruin tarwe of toch liever een Les pains boulogne? Als onze welvaart ergens zichtbaar is – en de hang van de consument naar romantiek en authenticiteit – dan is dat bij de bakker. Jechiam Gural herkent dat verlangen naar nostalgie: “De bakkerij is noeste arbeid, zweten, dicht op het vuur zitten, het kneden van het deeg. Ambachtelijk brood bakken is te ruiken en te zien.” Gural coacht jonge mensen bij het Amsterdamse Baking Lab. Dat is een ‘bakkerslaboratorium’ waar een circulaire bakkerij bijhoort. Er worden workshops gegeven, bijvoorbeeld hoe je zelf brood bakt. “Maar wij ontwikkelen ook nieuwe recepten die verspilling van oud brood voorkomen.” Volgens het informatieplatform Brood.net, een initiatief van de Nederlandse bakkerijbranche, staat brood op nummer 1 in de top 10 van meest verspilde producten. Dat gebeurt zowel in de keten van bakkerijen en toeleveranciers als bij de consument thuis. Het komt bij brood immers aan op versheid. Een beetje brood moet lekker knapperig en vers zijn, anders gooien we het weg. Ook in bakkerijen en supermarkten gaan al die halfjes volkoren en casino’s wit maar één dag mee. Wat over is, wordt niet meer verkocht. Daarbij gaan niet alleen talloze kilo’s brood verloren, constateert Brood.net, maar ook de grondstoffen en energie die nodig waren voor de productie en distributie. Maar dat is niet het hele verhaal, meldt de website enthousiast. ‘Gelukkig krijgt het overgrote deel van dit overgebleven brood een tweede bestemming.’ Veel oud brood wordt bijvoorbeeld verwerkt tot veevoer, paneermeel en croutons. En anders reanimeren experimenteerders als Jechiam Gural het bijna-doodbrood in hun bakkerslaboratoria. “Brood dat niet is verkocht, wordt in de restwarmte van onze ovens uitgedroogd en geroosterd. Iedere nieuwe partij brood bestaat uit een klein percentage geroosterd ‘oud’ brood. Dat verbetert de smaak en zorgt er ook voor dat het brood langer vers blijft. Oud brood is een broodverbeteraar.” Ze maken er bij Baking Lab ook andere producten van, zoals quiches en bananenbrood. “We gebruiken oud brood zelfs als ingrediënt voor kimchi, een gefermenteerd gerecht uit Korea.” De broeikasgas-uitstoot van brood is relatief beperkt, onderzocht het RIVM in 2020. Eieren, vis, kaas en vooral vlees laten een veel grotere voetafdruk achter. De CO2-uitstoot (koolstofdioxide) van een kilo vlees is zo’n vijftig keer hoger dan de emissie van een kilo brood. Al is het ene brood het andere niet: volkorenbrood heeft een lagere milieu-impact dan witbrood en meergranenbrood, terwijl de milieubelasting van een krentenbol en croissant hoger is. Het RIVM stelt vast dat de graanteelt efficiënt is, maar een negatief effect heeft op de natuur. Vooral bemesting is niet zo’n schone zaak. Eenmaal in de bakkerij laat ook de verwerking van ingrediënten als rozijnen en noten milieusporen achter. En bakovens, die hoge temperaturen moeten leveren, staan bekend als energievreters. Het vervoer van bakkerswaren (van de fabriek naar de supermarkt of rechtstreeks van de winkel naar de consument) heeft in vergelijking met telen en bakken een relatief kleine invloed. Verpakkingen – meestal van plastic – zijn nooit een schone oplossing, maar bij versproducten ligt dat genuanceerd: een goede verpakking maakt brood langer houdbaar en draagt bij aan voedselveiligheid. De Nederlandse Vereniging voor de Bakkerij (NVB) werkt aan wat zij noemt ‘een toekomstbestendige bakkerijsector’. De branchevereniging organiseerde onlangs nog een bijeenkomst over recyclebare broodzakken en eetbare merklabels (gemaakt van meel) op verpakkingen. In een jaarlijks onderzoek naar voedselverspilling in de industriële bakkerijsector, die goed is voor ongeveer 80 procent van de markt, blijkt dat het aantal retouren in vier jaar tijd met 45 procent is gedaald. Laboratorium-coach Gural gelooft dat bewustwording over verspilling ook zit in het pure bakkerswerk, het voelen van het vak. De grote broodfabrieken hebben de romantiek eraf gehaald, vindt hij. “Door schaalvergroting zijn we het ambacht uit het oog verloren.” Er is niet alleen opgeschaald, maar ook ‘opgeschraald’, stelt hij. “Brood is in potentie een duurzaam product, maar door die opschraling kennelijk het meest verspillende product in de westerse maatschappij.” Branchevereniging NVB vindt de kritiek op massaproductie te makkelijk: “Supermarkt en bakker hebben elkaar gewoon nodig. We eten in Nederland samen zo’n 900 miljoen kilo brood per jaar. Dat is 50 kilo per persoon”, reageert NVB. Houd de productie liever lokaal, met korte ketens, zegt Gural. “In een traditionele ambachtelijke omgeving, waar de maker doorgaans respectvol met grondstoffen omgaat, is het weggooien van eten veel minder vanzelfsprekend.” Sterker nog, ze moeten er bij Baking Lab niet aan denken dat ze door de voorraad van gedateerde volkorens heen zijn: “Toen het oude brood een keer op was, ontstond er paniek in onze bakkerij.” De echte impact van brood, concludeert Brood.net ten slotte, hangt grotendeels samen met wat je erop smeert. Wie een meergranenbol belegt met humus of pindakaas en er een glas sojamelk bij drinkt, maakt toch minder los bij de natuur dan degene die een traditionele broodmaaltijd nuttigt met eieren, vleeswaren en kaas. We zijn nog nooit zo romantisch geweest, beweert filosoof Hans Kennepohl in zijn gelijknamige boek. Denk maar aan onze voorliefde voor ambachtelijk brood. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/volkorenbrood-is-duurzamer-dan-witbrood-maar-het-gaat-er-vooral-om-wat-je-erop-doet~b88f9f08/</guid>
      <pubDate>Mon, 1 Dec 2025 00:00:00 +0100</pubDate>
    </item>
    <item>
      <title><![CDATA[Ook seks belast het klimaat: zo kies je het duurzaamste condoom]]></title>
      <description><![CDATA[<p>‘Trek ’m aan!’ De voorlichtingscampagnes zijn helder: het condoom blijft het veiligste voorbehoedsmiddel om ongewenste zwangerschappen en soa’s te voorkomen. Dat is positief, maar de 20 tot 30 miljard condooms die jaarlijks worden geproduceerd hebben ook een klimaatimpact. Hoe vrij je zo klimaatvriendelijk mogelijk met een kapotje? De meeste condooms worden gemaakt van natuurlijk rubber. Dat is in principe duurzaam, want latex, het sap van de rubberboom, is plantaardig en dus hernieuwbaar. Toch leveren veel rubberplantages problemen op voor de natuur. Bestaande bossen in Azië worden regelmatig gekapt om ruimte te maken voor de plantages, die wereldwijd meer dan 10 miljoen hectare beslaan. Op veel plantages staan alleen rubberbomen en gebruiken boeren chemische bestrijdingsmiddelen en kunstmest, waardoor rubberproductie een zware wissel trekt op de biodiversiteit. Het verwerken van latex kost ook veel energie, water en chemicaliën, en belast daarmee het klimaat. Die impact is niet alleen aan condooms toe te schrijven: “Ongeveer 70 procent van natuurlijk rubber gaat naar de auto-industrie. De rest gaat naar technische toepassingen, producten voor consumenten en medische producten, waar condooms onder vallen. Het aandeel van condooms is zeer klein”, legt Max Schmiel van Duitse condoomfabrikant Einhorn uit. De totale klimaatimpact van de condoomproductie is niet openbaar bekend. Eén condoom van Einhorn veroorzaakt zo’n 33 gram CO2 in zijn levensloop. Bij condooms die niet van natuurlijk rubber zijn gemaakt ligt dat cijfer hoger: kunststoffen zoals polyisopreen zijn op aardolie gebaseerd en vragen meer energie om te produceren. De klimaatimpact van synthetische condooms kan zo tot 2,5 keer groter zijn dan die van latexcondooms, stelt een studie van Wageningen University &amp; Research. “Maar ook deze condooms zijn veilig”, zegt Theodoor van Boven, directeur en oprichter van de Condomerie, de oudste condoomspeciaalzaak van Amsterdam. “In Europa moeten alle condooms aan dezelfde strenge norm voldoen.” De norm schrijft verschillende veiligheidstests voor, bijvoorbeeld voor stabiliteit en kans op scheuren. De juiste keuze van condooms kan de natuur een beetje helpen. Zo bestaan er condooms van merken als Releaf of XO!, die gemaakt zijn van ‘regeneratief rubber’, vertelt Van Boven. Ze werken met boeren in Azië die rekening houden met biodiversiteit op hun plantages. “Plaatselijke vruchtdragende planten of bijvoorbeeld kruiden worden tussen de rubberbomen gezet, waardoor pesticiden niet nodig zijn”, zegt Van Boven. Het ecosysteem blijft zo beter in balans en schadelijke insecten gaan niet meer van boom tot boom. Het resultaat: een soort biologisch rubber dat beter is voor de bloemetjes en de bijtjes. Einhorn, een van de initiatiefnemers van dit Regenerative Rubber Initiative, spreekt van de term ‘fairstainability’: een combinatie van fairtrade en sustainability (duurzaamheid). “De boeren krijgen ook eerlijke prijzen voor hun rubber”, stelt Schmiel zelf. Het productieproces proberen de aangesloten bedrijven verder te vergroenen door bijvoorbeeld meer zonne-energie te gebruiken bij de fabrieken. De condooms van de bedrijven die hieraan meedoen zijn te herkennen aan het watermerk van het Regenerative Rubber Initiative: een hand die een druppel latex opvangt met de naam van het initiatief eromheen. Een ander duurzaamheidsaspect is de verpakking van de condooms. Veel mensen kennen condooms verpakt in een vierkante folie, maar dit kan kleiner. Het Zweedse merk RFSU drukt condooms een beetje in elkaar en verpakt ze in een kleinere, rechthoekige folie. Ook zitten de condooms in een platter en dus kleiner pakje. Er zijn meer fabrikanten die kiezen voor zo’n kleinere verpakking, zoals Viva. Toch gebruiken veel bedrijven, zoals marktleider Durex, nog vierkante folies en grotere pakjes. “In de grotere verpakkingen vallen de condooms meer op in de winkelschappen,” verklaart Van Boven. Ook buiten de winkels kunnen verpakkingen nog kleiner, stelt hij. De condomoloog berekende het verschil in plastic als je bij een groot project van de VN een bulkzending van pakweg 100 miljoen condooms in kleinere folies zou verpakken: zo’n 40.000 kilo plastic afval. Ook het materiaal van de folies is belangrijk. “Het was lang gebruikelijk om condooms in aluminium te verpakken”, zegt Schmiel. Een folie van aluminium tussen lagen plastic is niet te recyclen en kost veel energie om te maken. Einhorn en verschillende andere bedrijven gebruiken daarom nu plastic folie. “We zoeken alleen nog naar manieren om die goed te recyclen”, zegt Schmiel. Dat blijft nog moeilijk door het glijmiddel in de folie. Het condoom zelf is ook lastig te recyclen en hoort bij het restafval – niet in de wc, die verstopt kan raken, en zeker niet op straat of in de natuur. Dieren kunnen bijvoorbeeld stikken in het rubber, dat ook lastig afbreekt. Al met al zijn duurzamere vrijpartijen met de juiste condooms mogelijk. Maar één ding wil Van Boven benadrukken: uiteindelijk kun je met álle condooms het klimaat helpen. Kinderen krijgen kan prachtig zijn en is een persoonlijke keuze. Maar reken je ongevoelig de cijfers door, dan betekent een ongewenste zwangerschap ook een extra leven van klimaatbelasting. Een gemiddeld mensenleven veroorzaakt bijna 5 ton CO2 per jaar aan alleen energiegebruik, stelt het Internationaal Energie Agentschap. Ook behandeling van een seksueel overdraagbare aandoening (soa) levert snel meer uitstoot op dan het gebruik van één condoom, bijvoorbeeld voor medicijnproductie. Terwijl het gebruik van condooms onder jongeren terugloopt en de medische wetenschap zwangerschappen en soa’s goed kan behandelen, blijft veilig vrijen om een extra reden belangrijk: seks met een groen condoom is ook beter voor het klimaat. De meeste merken die zich met duurzaamheid bezighouden maken hun condooms ook veganistisch. Ze bevatten geen caseïne: dierlijke eiwitten die je in melkproducten vindt. Tijdens het productieproces worden deze eiwitten bij niet-vegan condooms gebruikt om de latex soepel en sterk te maken. Hoewel het een dierlijk product is, levert caseïne in het gehele productieproces van een condoom geen grote bijdrage aan de klimaatimpact, stelt Maik Birnbach van adviesbureau OurShare. Energieverbruik bij de productie en verpakking leveren een veel grotere bijdrage. Vegan condooms worden ook niet op dieren getest, zoals sommige niet-vegan condooms. Merken als EXS hebben vegan keurmerken die zijn goedgekeurd door Peta, een van de grootste dierenrechtenorganisaties ter wereld. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids. Eerdere afleveringen lees je hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/ook-seks-belast-het-klimaat-zo-kies-je-het-duurzaamste-condoom~bda3084b/</guid>
      <pubDate>Mon, 24 Nov 2025 00:00:00 +0100</pubDate>
    </item>
    <item>
      <title><![CDATA[Zo maak je je kop koffie net even wat duurzamer]]></title>
      <description><![CDATA[<p>Voor veel mensen is het een vast ochtendritueel: een kopje koffie in de ochtend. Koffie is, na water, dan ook het populairste drankje van Nederland. Meer dan 80 procent van de Nederlanders van 16 jaar en ouder drinkt wekelijks minstens één kop, blijkt uit onderzoek van branchevereniging Koffie &amp; Thee Nederland. De klimaatimpact van koffie is een stuk kleiner dan die van frisdrank of vruchtensap. Maar met een paar kleine aanpassingen en handelingen kun je je cappuccino of espresso nóg een stukje duurzamer maken. Die duurzame keuze begint al in de supermarkt, want maakt het eigenlijk uit welke koffie je kiest? Volgens Paulien van der Geest van kenniscentrum Milieu Centraal wel. De grootste milieu-impact van koffie zit namelijk in het productieproces. De koffieboon komt uit de tropen en voor het verbouwen van de plant is landbouwgrond nodig. Daarvoor wordt vaak bos gekapt, en dat zorgt voor veel uitstoot. In tropische bodems ligt veel koolstof opgeslagen; zodra er bomen verdwijnen, komt die koolstof vrij. Tegelijkertijd zijn er minder bomen over om CO₂ uit de lucht te halen. En het verlies van bos betekent ook het verlies van leefgebied voor talloze dieren, van insecten tot apen. Ontbossing is goed voor ongeveer 10 procent van de wereldwijde uitstoot, zegt Van der Geest. En er is nog een keerzijde. Koffieboeren krijgen vaak te weinig betaald voor hun werk. Bovendien worden kwaliteitseisen steeds hoger, waardoor het boeren steeds meer kost om koffiebonen te produceren die voldoen aan de hogere eisen. “Het wordt steeds moeilijker voor deze mensen om de armoedegrens te ontstijgen”, zegt Van der Geest. Keurmerken kunnen fungeren als een kompas om een zo eerlijk en duurzaam mogelijk kopje koffie te zetten. Niet alle keurmerken hebben dezelfde eisen. Sommige letten vooral op eerlijke betaling van boeren, andere op biologische teelt of biodiversiteit. Het kan zinvol zijn om naar meerdere keurmerken te kijken. Zoek je naar een duurzaam keurmerk? Dan kan je kijken naar het groene blaadje van het EU-keurmerk. Dat label beoordeelt onder meer of er tijdens de teelt aandacht is geweest voor biodiversiteit en bodemkwaliteit. Ook het groen-blauwe Fairtrade-logo scoort goed op duurzaamheid. Fairtrade ondersteunt boeren bij het voldoen aan de steeds strengere eisen rond duurzaam produceren. Maar er zijn nog veel meer groene labels. De keurmerkenwijzer van Milieu Centraal biedt een overzicht. Verpakkingen spelen ook een rol in hoe duurzaam je uitkomt. In grote lijnen geldt: hoe minder materiaal, hoe beter. Volgens de Consumentenbond zijn filterkoffie en koffiepads dan ook minder belastend dan cupjes. Ze bestaan uit weinig materiaal en kunnen in de gft-bak. Koffiepads kun je vaak zelfs voor twee kopjes gebruiken. Cupjes zijn een ander verhaal. Plastic en aluminium varianten zijn zeer milieubelastend, zegt de Consumentenbond. Aluminiumcups kun je wel apart inleveren voor recycling, maar de plekken waar dat kan zijn beperkt. Bovendien is er weinig zicht op hoe dat recyclingproces precies verloopt. Ook tijdens het zetten kun je wat extra’s doen voor de planeet. Zo is het belangrijk om niet te verspillen. Zet dus precies wat je nodig hebt. Bij koffie is de uitstoot van het telen, oogsten en vervoeren van de bonen vele malen groter dan de energie die nodig is voor het zetten zelf, volgens Van der Geest. Gooi restjes dus niet weg, maar giet ze in een thermoskan. Daar blijft de koffie warm en kun je later nog een ronde inschenken zonder opnieuw te moeten zetten. Voor de meeste koffievarianten is één shotje espresso – zo’n 25 tot 30 milliliter – voldoende. Een espresso is dan ook meteen de meest duurzame optie. Het vraagt weinig water en als je één kopje zet ook weinig verspilling. Ook zwarte koffie is een duurzame keuze, daarbij wordt alleen een beetje heet water toegevoegd aan de espresso. Iets vervuilender zijn koffies met melk. Wie toch zin heeft in een cappuccino met een lekkere schuimlaag, kiest volgens Van der Geest het beste voor een plantaardige melkvariant. Plantaardige melk – zoals soja, haver of kokos – heeft volgens Milieu Centraal tot wel drie keer minder klimaatimpact dan koemelk. Welke plantaardige melk je kiest, maakt weinig uit. Wel blijft gelden: hoe minder melk en koffie, hoe duurzamer. Een cappuccino met havermelk is dus duurzamer dan een flat white met havermelk, omdat deze laatste twee shotjes espresso bevat. En zelfs het restant in het filter hoeft niet zomaar in de prullenbak te verdwijnen. Koffiedik kun je prima hergebruiken. Veel planten profiteren van de voedingsstoffen die erin zitten. Gebruik het laatste beetje koffiedik dus voor je kamerplanten. Daarnaast kan koffiedik vieze geurtjes in de afvalbak neutraliseren. Een klein bakje met droog koffiedik in de prullenbak zorgt ervoor dat het minder vies ruikt. Zo krijgt zelfs het laatste restje van dat dagelijkse kopje een tweede leven. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids. Eerdere afleveringen leest u hier terug. Luister ook naar onze klimaatpodcast ‘Wat wél kan’. Dat kan op trouw.nl maar ook via alle bekende podcastkanalen.</p>]]></description>
      <guid>https://www.trouw.nl/duurzaamheid-economie/zo-maak-je-je-kop-koffie-net-even-wat-duurzamer~bdaabee2/</guid>
      <pubDate>Mon, 17 Nov 2025 00:00:00 +0100</pubDate>
    </item>
    <item>
      <title><![CDATA[Is een e-reader duurzamer dan een papieren boek?]]></title>
      <description><![CDATA[<p>We schrijven, lezen en bewaren steeds minder op papier. Boeken maken plaats voor e-readers, notitieblokken worden vervangen door tablets, en in de kast staan minder mappen met belangrijke documenten, die zijn vervangen door digitale mappen in de cloud. Dat lijkt bijna vanzelfsprekend duurzamer: minder papier, minder verspilling. Maar zo eenvoudig is het niet, zegt Ellen Slegers, docent aan de Wageningen Universiteit en gespecialiseerd in duurzame productieketens. Ook onze digitale gewoontes hebben milieu-impact, soms zelfs meer dan ouderwets papier. Zowel digitaal als papier kan voordelen hebben. Digitaal is handig. Geen losse vellen meer op het bureau, geen stapels boeken die uit de kast dreigen te vallen, en je hoeft niet meer te zoeken naar die ene aantekening. Maar mensen hechten aan papier. Een boek dat je kunt openslaan, een schrift dat steeds voller raakt. Bovendien blijven handgeschreven aantekeningen vaak beter hangen. Maar wat is, als je kijkt naar lezen, schrijven en bewaren, eigenlijk de meest duurzame keuze? Ongeveer 40 procent van lezend Nederland pakt geregeld een e-boek, blijkt uit onderzoek van KVB Boekwerk. De grootste milieu-impact van zowel het papieren boek als de e-reader zit in de productie. Voor papier zijn hout, inkt en lijm nodig; daarna volgt het drukproces. Een e-reader vraagt om metalen, kunststoffen en halfgeleiders die wereldwijd worden gewonnen en met veel energie en chemicaliën worden verwerkt. “Eén e-reader produceren kost veel meer energie dan één boek”, zegt Slegers. Bovendien moet je een e-reader steeds opladen, wat stroom kost. “Maar op een e-reader lees je steeds nieuwe titels; een papieren boek moet je telkens opnieuw kopen.” Het antwoord op de vraag welke variant duurzamer is, hangt af van het leesgedrag. Als je minstens 25 e-boeken koopt in plaats van papieren boeken, dan is volgens Milieu Centraal de e-reader duurzamer dan papier. Andere onderzoeken leggen die grens hoger, rond de zestig boeken, zegt Slegers. Al deze onderzoeken gaan ervan uit dat een papieren boek daarna nooit meer herlezen of uitgeleend wordt. Een snelle rekensom: een e-reader gaat gemiddeld zo’n vijf jaar mee. Lees je meer dan vijf à tien boeken per jaar en ben je zuinig op je e-reader, dan is digitaal al snel de duurzamere keuze. Deel je veel (fysieke) boeken met vrienden, koop je tweedehands of leen je bij de bibliotheek, dan komt papier weer beter uit de bus. Volgens Slegers maakt het weinig verschil of je de krant op papier of digitaal leest. De impact hangt vooral af van hoeveel mensen dezelfde krant lezen, en op hoeveel apparaten dat gebeurt. In het algemeen geldt: hoe vaker een papieren krant wordt doorgegeven, hoe beter voor de planeet. Onderzoek laat volgens Slegers zien dat digitale aantekeningen, op een tablet, laptop of digitaal notitieblok, over het algemeen een hogere milieu-impact hebben dan schrijven op papier. Maar als je toch al een tablet in huis hebt, die je bovendien ook veel gebruikt voor andere dingen (een boek lezen, bijvoorbeeld), dan komt de balans ongeveer gelijk uit. Voor wie veel aantekeningen maakt, zoals studenten, blijft papier de duurzaamste optie. Kies dan een schrift dat is gemaakt van gerecycled papier, bamboevezels of hout dat uit verantwoord beheerde bossen komt. Een ouderwetse vulpen is herbruikbaar, en daarmee over het algemeen duurzamer dan een balpen. Fotoboeken en mappen met documenten verdwijnen van zolder. Steeds meer mensen bewaren alles online. Dat heeft grote voordelen: er is geen papier meer nodig, er worden minder bomen gekapt, er zijn geen chemicaliën nodig om foto’s te ontwikkelen en printers slurpen minder stroom. Maar documenten bewaren in de cloud kost ook energie. Door de groei van cloudopslag en internetgebruik stijgt het wereldwijde dataverkeer razendsnel. Datacenters zijn inmiddels goed voor ongeveer 1 procent van het totale wereldwijde stroomverbruik. En dat gaat niet alleen om elektriciteit voor opslag en verwerking, maar ook om grote hoeveelheden koelwater dat wordt gebruikt om machines te koelen. Uit een onderzoek blijkt bovendien dat een groot deel van de opgeslagen data nooit meer wordt geopend. Denk aan overvolle mailboxen, oude foto’s of vergeten gedownloade documenten. Wereldwijd valt meer dan de helft van alle opgeslagen data in deze categorie, goed voor miljoenen tonnen CO₂-uitstoot en tientallen miljarden liters waterverbruik. Volgens schattingen veroorzaakt alleen al het bewaren van ongewenste of dubbele foto’s gemiddeld ruim tien kilo CO₂ per volwassene per jaar. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/is-een-e-reader-duurzamer-dan-een-papieren-boek~be31f386/</guid>
      <pubDate>Mon, 10 Nov 2025 00:00:00 +0100</pubDate>
    </item>
    <item>
      <title><![CDATA[Een tweedehands elektrische auto kopen? Hier moet je op letten]]></title>
      <description><![CDATA[<p>De markt voor elektrische auto’s groeit snel. In 2024 werden zo’n 131.000 nieuwe stekkerauto’s verkocht, ruim een derde van alle nieuwe personenauto’s in Nederland. Dat is goed nieuws voor het klimaat: een elektrische auto veroorzaakt tijdens zijn levensduur minder CO₂-uitstoot dan een benzine- of dieselauto. Toch kopen vooral bedrijven ze nieuw, stelt branchevereniging Bovag. Particulieren vinden nieuwe elektrische auto’s vaak nog prijzig of knappen af op kleinere afstanden die je in één keer kan rijden vergeleken met brandstofauto’s. Ook onduidelijkheid over laadprijzen en weinig aansporing vanuit het kabinet spelen mee. De afgelopen jaren bleef het aantal Nederlanders dat binnen vijf jaar een elektrische auto wil aanschaffen steken rond 25-28 procent, concludeerde de ANWB in 2024. Een tweedehands aankoop kan een stuk goedkoper zijn. Steeds meer Nederlanders zien dit dan ook als een goede optie. In de eerste negen maanden van 2020 werden 12.000 elektrische occasions verkocht en dit jaar waren dat er al 71.000, blijkt uit cijfers van Bovag. Elektrische auto’s gaan langer mee dan veel mensen dachten. Een recente studie stelt bijvoorbeeld dat nieuwe modellen elektrische auto’s gemiddeld even lang meegaan als brandstofvarianten: pakweg achttien jaar. “Vaak kun je met een tweedehands elektrische auto nog goed uit de voeten”, zegt auto-expert Pieter de Porto van de ANWB. Net als bij niet-elektrische occasions, is het wel belangrijk om voor de aankoop een paar zaken te controleren. De batterij, oftewel de accu, is het belangrijkste en duurste onderdeel van een elektrische auto. Die bepaalt de actieradius: hoe ver je kunt rijden. Het is belangrijk om de gezondheid van de accu, de state of health, te achterhalen en te vergelijken met je rijplannen. Een accu in iets slechtere staat kan nog steeds voldoende zijn als je niet ver rijdt. Veel occasions van vijf jaar oud hebben bijvoorbeeld een actieradius van maximaal zo’n 250 kilometer. Wil je verder rijden, dan is het belangrijk om te kijken of de auto snelladen ondersteunt om onderweg een laadstop te maken. Accu’s gaan elk jaar een beetje achteruit. Ze slaan minder elektriciteit op, waardoor de actieradius afneemt. Meestal gaat het om een verlies van 1-2 procent capaciteit per jaar, afhankelijk van het merk. Ook het gedrag van de vorige gebruiker heeft invloed op de gezondheid van de batterij. Snelladen zorgt bijvoorbeeld voor meer slijtage dan langzaam laden. Het kan nuttig zijn de verkoper naar de laadgeschiedenis te vragen. Nog beter is om een speciale accu-gezondheidstoets te doen. Veel dealers bieden deze test ondertussen standaard aan. Belangrijk is dan wel om te kijken of deze door een onafhankelijke partij is uitgevoerd, stelt De Porto. “Er zijn geen vaste testprocedures voor, dus soms krijg je van een dealer de state of health volgens de fabrikant. Die is niet volledig onafhankelijk.” De aanbieders Aviloo en Moba doen de betrouwbaarste, onafhankelijke toetsen volgens Bovag. Hiervoor kun je terecht bij een dealer of garage, maar het kan ook aan huis, bijvoorbeeld door Dekra. De prijzen lopen uiteen per toets en automodel. Een Aviloo-toets thuis begint bijvoorbeeld bij zo’n 50 euro. De toets geeft een actieradius en een percentage van hoe gezond de accu is. Het is beter om geen auto’s te kopen met een batterijgezondheid van zo’n 70 procent of lager, stelt De Porto. “Dan heb je de kans dat de auto storingen krijgt en niet goed meer rijdt.” 70 procent gezondheid, is ook waar veel fabrikanten de accugarantie vastleggen. Die geldt meestal zo’n acht jaar of tot 160.000 gereden kilometers. Zakt de accugezondheid hiervoor onder de 70 procent, dan vervangt de fabrikant hem gratis – ook bij tweedehands auto’s. Net als bij de aankoop van een brandstofauto, is het goed om te letten op het onderhoud van de beoogde auto. Elektrische auto’s hebben over het algemeen minder onderhoud nodig omdat ze minder complexe, draaiende onderdelen bevatten dan brandstofauto’s. Wanneer elektrische onderdelen kapotgaan, kan reparatie daarentegen prijzig zijn. Boordladers van moederbedrijf Stellantis in auto’s uit de bouwjaren 2019-2022 gaan bijvoorbeeld relatief snel kapot, zegt De Porto. Auto’s van de merken Peugeot, Opel en Citroën hebben deze onderdelen, die nodig zijn om thuis op te laden. Die auto’s zijn beter om te vermijden, want een reparatie kost volgens De Porto al snel 4000 euro. Stellantis is ondertussen overgestapt op boordladers die het langer volhouden. Controleren of software up-to-date is, is volgens Stijn Oosterhoff van Bovag ook de moeite waard: “Een verouderd systeem kan betekenen dat de auto minder efficiënt rijdt of dat je foutmeldingen krijgt.” Veel updates kun je thuis doen, maar voor grote updates moet een auto soms naar de garage. De kosten hiervan verschillen per grootte en type update, autosoort en fabrikant. Verder zijn remmen en banden belangrijk bij het onderhoud, zegt Oosterhoff. Banden kunnen sneller slijten omdat stekkerauto's door de accu vaak zwaarder op de weg liggen dan brandstofauto’s. Remmen zijn belangrijk omdat elektrische auto’s hiermee ook stroom kunnen opwekken. Slijtage of roest komen zo op een andere manier voor dan bij niet-elektrische auto’s. Al met al kan een tweedehands auto een duurzaam alternatief zijn voor een brandstofauto. Let vooral op of de accu je zo ver brengt als je wil rijden en of software en belangrijke onderdelen nog goed functioneren. De aanschafprijzen van tweedehands elektrische auto’s zijn lager dan ooit, maar blijven hoger dan brandstofautoprijzen. Blijft dit een dealbreaker, dan is ook de hybride stekkerauto een optie: die is goedkoper dan een elektrische occasion en stoot minder uit dan een volledige brandstofauto. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen lees je hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/een-tweedehands-elektrische-auto-kopen-hier-moet-je-op-letten~bcc05485a/</guid>
      <pubDate>Mon, 3 Nov 2025 00:00:00 +0100</pubDate>
    </item>
    <item>
      <title><![CDATA[Zo gebruik je je koelkast en vriezer zo zuinig mogelijk]]></title>
      <description><![CDATA[<p>De koelkast en de vriezer behoren tot de grootste energieslurpers in huis. Samen zijn ze goed voor zo’n 15 procent van de gemiddelde energierekening, volgens voorlichtingsorganisatie Milieu Centraal. Niet zo vreemd: ze draaien dag en nacht door. Dat pak halfvolle melk of die zak bladspinazie moeten wel koel blijven. Hoe gebruik je je koelapparatuur zo zuinig mogelijk? Zet de apparaten niet pal naast een warmtebron, zoals een verwarming, oven of vaatwasser. “Voorkom dat ze onnodig hard moeten werken”, zegt Annelies Visser van Milieu Centraal. En geef ze wat ademruimte. Laat aan de achterkant minstens tien centimeter vrij, zodat warmte die de koelkast of vriezer zelf produceert, goed kan ontsnappen. Ontdooi je vriezer minstens één keer per jaar. Zo’n ijslaag die na een tijdje ontstaat kost ongemerkt extra energie: ijs isoleert en belemmert de circulatie van koude lucht. Daardoor moet de vriezer harder werken om alle restjes, pizza’s en diepvriesfruit koud te houden. En kijk eens naar de temperatuurinstelling. “Een lagere temperatuur betekent een hoger energieverbruik”, zegt Visser. Je wilt de koelkast dus niet te koud, maar ook niet te warm. “Het is belangrijk dat je voedsel goed blijft, zo voorkom je verspilling.” De ideale temperatuur voor de koelkast is volgens het Voedingscentrum 4 graden, een stuk kouder dan de meeste mensen denken. Gemiddeld staat de thermostaat van Nederlandse koelkasten op 5 of 6 graden, maar zo blijft je eten dus minder lang goed. De vriezer stel je het best in op –18 graden. Houd de deuren van je koelkast en vriezer zoveel mogelijk dicht. Elke keer dat je ze opent, glipt er warme lucht naar binnen en is extra energie nodig om alles weer op temperatuur te krijgen. Visser: “En maak het rubber om de deur af en toe schoon. Dan blijft het soepel en sluit de deur goed.” Een volle koelkast gebruikt ongeveer evenveel stroom als een lege. Meer spullen koelen kost weliswaar meer energie, maar al het eten in een volle koelkast werkt als een soort buffer en houdt de koude lucht beter vast. Staat je koelkast vaak grotendeels leeg? Overweeg dan een kleiner model, zegt Visser. Kijk ook eens kritisch naar wat er in staat. Veel etenswaren kunnen prima buiten de koelkast: eieren blijven goed in de voorraadkast, tomaten smaken beter op kamertemperatuur, en tropisch fruit groeit niet voor niets in een warme omgeving. Niet alleen wat je in de koelkast zet, maar ook hoe je dat doet, maakt verschil. Als de koelkast te vol staat met dozen of flessen die tegen de achterwand zijn gedrukt, kan lucht niet goed circuleren en ontstaan er warme plekken. De koelkast verbruikt dan meer energie om koel te blijven, zegt Joyce Donat van de Consumentenbond. Laat warme gerechten eerst buiten de koelkast afkoelen voordat je ze erin zet. Anders stijgt de temperatuur in de hele koelkast en verbruikt die extra energie om af te koelen. Heb je haast? Zet de pan of schaal even in een bak koud water. En andersom: laat bevroren producten juist ontdooien in de koelkast. De kou die ze afgeven, helpt mee om de temperatuur laag te houden. “De temperatuur in je koelkast is niet overal hetzelfde”, zegt Donat. De onderste plank, net boven de groentelades, is het koudst; bovenin is het het warmst. Dat komt doordat koude lucht zwaarder is dan warme lucht, en naar beneden zakt. Bij een koelkast met vriesvak bovenin geldt het omgekeerde. Wie slim indeelt, beperkt voedselverspilling. Plaats rauw vlees, zoals kipfilet of biefstuk, op die koude onderste plank. Op de bovenste plank kun je producten zetten die smeerbaar moeten blijven, zoals bakjes humus, pesto of kazen. “De deur is het meest tricky”, zegt Donat. “Daar zetten mensen vaak pakken melk en andere zuivelproducten, terwijl deze spullen door het openen van de deur juist het vaakst in contact komen met warme lucht van buiten.” Ongeopende melk kun je beter op de middelste plank bewaren; geopende melk kan wél in de deur, die gaat immers snel op. De deuren zijn ideaal voor producten met veel conserveermiddelen, zoals jam, sojasaus en augurk. Wil je serieus besparen op je energieverbruik voor koelen? De aller-effectiefste manier is een nieuw apparaat te kopen en een zo zuinig mogelijk model te kiezen. Een nieuwe koelkast met een oranje label E verbruikt gemiddeld zo’n 250 kWh per jaar, terwijl een model met een lichtgroen label B met ongeveer 130 kWh toe kan, zegt Visser. Koop liever geen tweedehandsje, zegt Visser. Een model van tien jaar oud slurpt al snel 70 procent meer energie dan een nieuw apparaat. “Bovendien kunnen de meeste materialen van een koelkast of vriezer goed worden gerecycled.” Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen lees je hier terug. Van Too Good To Go tot verrassingspakketten in de supermarkt: met één klik red je een maaltijd van de vuilnisbak. Maar zet dat nou zoden aan de dijk? Bewaar je je appels in de fruitschaal? Je bent niet de enige. Veel Nederlanders bewaren groente- en fruitsoorten niet op de juiste plek. Zo blijft een appel langer goed in de koelkast, terwijl de fruitschaal wél de juiste plek is voor een paprika of tomaat. Met deze tips hou je je producten langer goed en ga je voedselverspilling tegen.</p>]]></description>
      <guid>https://www.trouw.nl/duurzaamheid-economie/zo-gebruik-je-je-koelkast-en-vriezer-zo-zuinig-mogelijk~bbfd202e/</guid>
      <pubDate>Mon, 27 Oct 2025 00:00:00 +0100</pubDate>
    </item>
    <item>
      <title><![CDATA[Is natuurlijke kauwgom duurzaam en gezond? ‘Zitten ook microplastics in’]]></title>
      <description><![CDATA[<p>Na jarenlange strijd tegen microplastics in cosmetica, heeft de Plastic Soup Foundation een nieuw doelwit: kauwgom. Want kauwgom wordt gemaakt van plastics die bijvoorbeeld ook in houtlijm, fietsbanden en flesjes zitten. “Als ik tegen jou zeg: ga lekker op een blokje plastic kauwen, doe je dat dan ook?”, zegt Maria Westerbos. De oprichter vreest dat consumenten microplastics binnenkrijgen, en vindt het absurd dat fabrikanten niet vermelden welke plastics in kauwgom zitten. Gelukkig, stelt Plastic Soup, is er een alternatief. Namelijk kauwgom van natuurlijke gom, van boomsap van bijvoorbeeld de Mexicaanse chicle-plant. In de supermarkt zijn verschillende merken te koop, zoals True Gum, Chicza, Nuud en die van het Nederlandse BenBits. “Een natuurlijk product is beter dan al die synthetische zooi”, zegt directeur Milan Dontje er simpelweg over. Is natuurlijke kauwgom inderdaad duurzamer en gezonder dan de kauwgom van bekende merken als Sportlife, Mentos en Stimorol? Anders dan mensen vaak denken, is ‘natuurlijk’ niet per se beter dan ‘synthetisch’, zegt Hans Bouwmeester van de Wageningen Universiteit. “Of je vitamine C haalt uit een citrusvrucht of dit chemisch maakt: beide zijn vitamine C.” Daarnaast kunnen natuurlijke producten hartstikke giftig zijn – denk aan paddenstoelen. In normale kauwgom zitten synthetische polymeren – plastics – in natuurlijke kauwgom natuurlijke polymeren – een soort natuurlijke plastics – maar dat zegt op zichzelf dus niet veel. Eerst de duurzaamheid. Het grootste probleem aan kauwgom is dat mensen het uitspugen op straat. Kauwgom is niet goed afbreekbaar, en het duurt volgens Milieu Centraal soms langer dan twintig jaar voordat die witte plakken zijn opgelost. Van al het zwerfafval in Nederland is 16 procent kauwgom, stelt de Landelijke Zwerfafvalmonitor. Natuurlijke kauwgoms zijn wél bio-afbreekbaar, beloven ze op hun verpakking. De Chicza-kauwgom van de EkoPlaza voorkomt ‘blijvend zwerfafval’, zegt een woordvoerder. Ook BenBits en True Gum zouden oplossen in de natuur. De vraag is: hoelang duurt dit afbreken? Dagen, weken, maanden, jaren? De meeste bedrijven durven hier geen harde claim over te doen. Eén van de weinige wetenschappelijke onderzoeken stelt dat ook natuurlijke kauwgom pas na drie jaar verteerd is. Ter vergelijking: een appel is na twee weken foetsie. Immuloog Barbro Melgert (Rijksuniversiteit Groningen) verwacht dat synthetische kauwgom die ‘verteert’ uiteenvalt in onzichtbare microplastics die alsnog tot de bodem en ons water doordringen. Terwijl natuurlijke kauwgom waarschijnlijk makkelijker écht afbreekt. Toch: als je duurzaam wilt kauwen, gooi je kauwgom dan altijd in de prullenbak, of ‘ie nu natuurlijk is of synthetisch. Qua duurzaamheid moet de wereld daarnaast ‘wegbewegen van’ olie en gas, beloofden VN-landen collectief op de klimaattop in 2023. Ook de kauwgomindsturie zit in de fossiele keten van olie-winning, en geeft hier een verdienmodel aan. Want uiteindelijk is aardolie de basis van kauwgom. Tegen plantages voor natuurlijke kauwgom valt dat bezwaar niet te maken – zeker als ze biologisch zijn en ook de biodiversiteit niet schaden. Toch heeft de International Chewing Gum Association ook een bezwaar tegen natuurlijke kauwgom. Als je alle kauwgom zou willen vervangen door natuurlijke varianten, is daar niet genoeg land voor – het zou “aanzienlijke druk zetten op ecosystemen”. Ook BenBits erkent dit, hoewel volgens het bedrijf nog ruimte genoeg is voor veel meer natuurlijke kauwgom. “Ook als we de helft van de synthetische kauwgom kunnen vervangen is dat winst.” Dan de gezondheid. Allereerst: het kauwen van kauwgom – synthetisch en natuurlijk – kan positieve effecten hebben. Klinisch neuroloog Erik Scherder zegt dat kauwgom kauwen goed is voor de doorbloeding van het brein, je sneller laat denken. Volgens tandartsen stimuleert kauwgom de speekselproductie, wat zuur neutraliseert en tandglazuur versterkt. Suikervrije kauwgom is dan wel de gezondere keuze. Toch zijn er de laatste jaren ook zorgen. Specifiek: over microplastics die vrij kunnen komen bij het kauwen. Een eerste studie vond dit jaar flinke hoeveelheden microplastics in het speeksel van kauwgomkauwers. Gemiddeld kregen kauwers 200 tot 600 deeltjes per kauwgom binnen, in uiterste gevallen zelfs tot ruim 3000 deeltjes, stelden onderzoekers van de Universiteit van Californië. Hoe schadelijk microplastics precies kunnen zijn, is nog grotendeels onbekend – je krijgt als mens al snel 300.000 deeltjes per jaar binnen – maar te veel microplastics kunnen je darmflora bijvoorbeeld verzwakken. Het gekke aan de Amerikaanse studie: óók bij de vijf geteste natuurlijke kauwgoms vonden de onderzoekers microplastics, ongeveer evenveel als bij de synthetische. Vreemd, want dat verwacht je niet bij kauwgom van een plant. Specifiek werden veel polyolefinen aangetroffen, die veel worden gebruikt in de voedselindustrie en voor verpakkingen. De onderzoekers vermoeden dat de microplastics ergens tijdens het productieproces of het verpakken in de natuurlijke kauwgoms zijn gekomen. Loop je bij natuurlijke kauwgom dan evenveel risico op microplastics als bij plastic kauwgom? Marja Lamoree (Vrije Universiteit) vindt de vraag lastig, omdat er slechts één studie is, waar ook heel wat op af te dingen is – bijvoorbeeld dat de kauwgom zelf niet op microplastics onderzocht zijn, enkel het speeksel. Toch denkt ook zij dat microplastics hun weg vinden naar natuurlijke kauwgoms. “Ergens ook logisch, want microplastics zijn overal – in de lucht, in ons water.” Conclusie: natuurlijke kauwgoms zijn wel degelijk iets duurzamer dan synthetische. Of ze gezonder zijn, valt met het huidige bewijs niet te zeggen. Misschien doet vooral het placebo-effect ook wat. Want, zoals een woordvoerder van True Gum zegt: “Het is gewoon een veel fijnere gedachte om op iets natuurlijks te kauwen dan op plastic.” De rubriek Groene Gids beantwoordt praktische vragen over milieubewust(er) leven. Heeft u een vraag? Mail naar groenegids@trouw.nl</p>]]></description>
      <guid>https://www.trouw.nl/duurzaamheid-economie/is-natuurlijke-kauwgom-duurzaam-en-gezond-zitten-ook-microplastics-in~b11e49b8/</guid>
      <pubDate>Mon, 20 Oct 2025 00:00:00 +0200</pubDate>
    </item>
    <item>
      <title><![CDATA[Welke gerecyclede kledingstof levert de grootste milieuwinst op?]]></title>
      <description><![CDATA[<p>Een quizvraag: Wat is beter voor de aarde? A) Een kledingstuk van gerecycled materiaal. B) Een kledingstuk van ‘gewone’ nieuwe stof. Het antwoord lijkt voor de hand te liggen. Gerecycled materiaal is duurzamer, toch? Maar het antwoord is, zoals vaker bij klimaatvraagstukken, niet zo zwart-wit. Niet elke gerecyclede stof krijgt namelijk een ‘groen’ vinkje. Sommige stoffen blijken nauwelijks duurzamer, of zelfs slechter voor het milieu. In Nederland wordt momenteel maar een zeer klein deel van alle gebruikte kleding echt omgezet in nieuwe kleding, naar schatting zo’n 1 procent. De overheid wil daar verandering in brengen met strengere regels voor hergebruik en recycling. Maar welke gerecyclede stof levert nu de meeste milieuwinst op ten opzichte van nieuwe stof: polyester, wol of katoen? Nieuw polyester heeft geen groen imago. En dat is niet onterecht: het wordt gemaakt van aardolie en aardgas – grondstoffen die niet oneindig meegaan. De productie kost veel energie en zorgt voor flinke CO₂-uitstoot. Bovendien is polyesterkleding vaak van slechte kwaliteit, waardoor je snel weer een nieuw kledingstuk moet kopen. ‘Snelle’ modeketens, zoals H&amp;M en Pull&amp;Bear, gebruiken inmiddels gerecycled polyester, dat gemaakt wordt van oude, plastic flessen. Dat werkt als volgt: een waterflesje wordt vermalen tot kleine plastic vezels, deze worden omgesmolten tot garen, waarna er een shirt of rok van wordt gemaakt. Dit lijkt duurzamer, maar dat is het niet, waarschuwt Troy Nachtigall, docent duurzaam design aan de Hogeschool van Amsterdam. Sterker nog: “Het is vaak duurzamer om nieuw polyester te kopen”, zegt de onderzoeker. Het omsmelten van plastic flessen kost veel energie, en daarna moeten de vezels nog worden gewassen, geverfd en verwerkt tot stof. Daarbij komt enorm veel CO₂ vrij. En er is nog een belangrijk nadeel: terwijl plastic flessen bijna volledig circulair kunnen worden hergebruikt – van elke fles kan weer een nieuwe fles worden gemaakt – geldt dat niet voor kleding van polyester. Wordt van een oude waterfles een hoodie gemaakt, dan kan die hoodie later niet zomaar tot een nieuw kledingstuk of fles worden verwerkt, legt Nachtigall uit. Toch is helemaal geen gerecycled polyester meer kopen ook niet de oplossing, volgens Janine Röling van Fair Resource Foundation. “Gerecycled materiaal van petflessen is echt geen goede praktijk”, zegt ze. “Maar het creëert in ieder geval bewustwording over hoe onze kleding wordt gemaakt, en dat het belangrijk is om op duurzaamheid te letten bij de aankoop ervan.” Gelukkig wordt er volgens Röling ook hard gewerkt aan goede textielrecycling voor synthetische vezels. Hoe zit het met katoen? Katoenteelt slurpt water en energie, en ook het verwerken (spinnen, weven, verven) laat een forse ecologische voetafdruk achter. Gerecycled katoen doet het beter. Oude, katoenen kleding wordt vermalen tot vezels en opnieuw tot stof verwerkt. Dat scheelt landbouwgrond en grondstoffen. Toch is ook gerecycled katoen niet zaligmakend, zegt Nachtigall. “Ook bij gerecycled katoen moet kleding opnieuw worden gewassen en geverfd”, zegt hij. “Dat is nu eenmaal een enorm vervuilend proces.” Vaak wordt gerecycled katoen eerst nog gebleekt, legt Nachtigall uit. Mensen willen immers graag dat alle draden in hun shirt of trui precies dezelfde kleur hebben, en om dat te bereiken is bleken nodig. En bij dat bleken komen agressieve chemicaliën vrij die in het afvalwater belanden. “Gelukkig groeit het aantal mensen dat zegt: ach, wat maakt het uit dat mijn nieuwe shirt niet helemaal effen is”, zegt Nachtigall. Wol is warm én gaat lang mee. Maar voor nieuwe wol worden schapen gehouden. De scheten van deze schapen stoten methaan uit, een krachtig broeikasgas. En ook het verwerken van schapenvacht naar wol is energie-intensief. Daarnaast is het niet vrij van dierenleed, omdat schapen soms ruw worden behandeld, of pijnlijk worden geschoren. Voor een gerecyclede wollen trui zijn in ieder geval geen schapen meer nodig. Oude, wollen kledingstukken worden op kleur gesorteerd, waarna er nieuw garen van wordt gemaakt. Volgens Nachtigall is zo’n wollen trui dus een stuk duurzamer dan een nieuwe variant. “Het allerbeste is om te kiezen voor gerecyclede wol die in Europa wordt geproduceerd”, zegt Nachtigall. “Hier zijn de regels voor recycling strenger, en is het proces transparanter en milieuvriendelijker.” Zo weet je zeker dat er geen nieuwe wol in een gerecyclede trui is verwerkt. Kijken we alleen naar de milieuwinst die het recyclen oplevert, dan is er een duidelijke winnaar. Gerecyclede wol is minder vervuilend dan nieuwe wol. Gerecyclede katoen levert een kleine winst op. Gerecycled polyester is zelfs vervuilender, volgens Nachtigall. Maar kledingstukken bestaan zelden uit 100 procent van hetzelfde materiaal, merkt Nachtigall op. “We weten vaak niet van welke mix materialen onze kleding precies is gemaakt, en dat maakt recyclen vrijwel onmogelijk”, zegt Nachtigall.  Er bestaan nog geen regels die producenten verplichten om volledig transparant te zijn over de samenstelling van hun stoffen. Maar er is een lichtpuntje. In juli 2027 komt er een nieuwe, Europese wet die transparantie over kledingmateriaal verplicht stelt. Nachtigall: “Vanaf dan kunnen we veel meer kleding gaan recyclen.” Katoen uit spijkerbroeken hoeft niet langer verbrand te worden, maar kan worden hergebruikt als bioplastic. Een bedrijf uit Amsterdam heeft deze technologie ontwikkeld. ‘Het is eigenlijk heel gemakkelijk.’ Patrick Welp was de agressieve textielmarkt beu. Zijn bedrijf Vodde uit Tilburg maakt nu garen uit afgedankt textiel. ‘Op prijs kunnen we concurreren met nieuw katoen.’</p>]]></description>
      <guid>https://www.trouw.nl/duurzaamheid-economie/welke-gerecyclede-kledingstof-levert-de-grootste-milieuwinst-op~b156e068/</guid>
      <pubDate>Mon, 13 Oct 2025 00:00:00 +0200</pubDate>
    </item>
  </channel>
</rss>
