<?xml version="1.0" encoding="utf-8"?>
<rss version="2.0">
  <channel>
    <title><![CDATA[Groene Gids]]></title>
    <link>https://www.trouw.nl/dossier/groene-gids/</link>
    <description><![CDATA[Groene Gids]]></description>
    <item>
      <title><![CDATA[Iedereen kan thuis een bloempot of fruitschaal printen, maar is dat ook duurzaam?]]></title>
      <description><![CDATA[<p>3D-printers zijn straks misschien wel net zo toegankelijk en noodzakelijk als magnetrons, denkt onderzoeker en designer Nedji Yusufova. De apparaten waarmee je elk voorwerp zelf laagje voor laagje kunt ‘printen’, waren tien jaar geleden veel duurder en vereisten handigheid, bijvoorbeeld om de printer zelf in elkaar te zetten. Maar tegenwoordig kun je voor 150 euro een kant-en-klare 3D-printer kopen en hoef je geen ontwerper te zijn om deze te gebruiken: online zijn veel ontwerpen te vinden die je zo thuis kunt printen. “Net als je met één druk op een knop een maaltijd bereidt in een magnetron, kun je ook eenvoudig een voorwerp printen”, zegt Yusufova. De populariteit van 3D-printers groeit, laten cijfers van marktonderzoeksbureau Context zien. De wereldwijde 3D-printermarkt is in de afgelopen vijf jaar met bijna 60 procent gegroeid naar zo’n 16 miljard dollar omzet per jaar. Denk aan de verkoop van printmaterialen en diensten van bedrijven die voor je printen, maar ook aan de verkoop van printers zelf. Die zijn er op industriële schaal, bijvoorbeeld om metaal mee te printen, en voor thuisgebruik – daar gaat het vaak om plastic. Met name die laatste categorie groeit flink: begin 2025 werden wereldwijd meer dan een miljoen ‘instapmodellen’ verkocht, vooral door Chinese makers als Bambu Lab. Nu klinkt het in eerste instantie positief voor het klimaat als iedereen thuis een lampenkap of fruitschaal kan printen. Lokaler dan je eigen schuur of werkkamer kan een product namelijk niet gemaakt worden. Zo vermijd je de uitstoot die het kost om een fruitschaal in een fabriek in Azië te produceren en naar Nederland te vervoeren. Ook verpakkingen zijn overbodig als je de schaal direct vanuit de printer op tafel kunt zetten. Toch is het niet zo simpel, legt Jeremy Faludi uit. Hij onderzoekt duurzaam 3D-printen aan de TU Delft. Dat komt omdat producten uit de winkel meestal in grote hoeveelheden worden geproduceerd in grote mallen, waarin plastic of bijvoorbeeld metaal wordt gespoten. Deze grootschalige productie met spuitgieten is efficiënter dan 3D-printen. Faludi: “Over het algemeen heeft een object dat je thuis print twee tot tien keer zoveel klimaatimpact als een product dat in grote hoeveelheden wordt gemaakt met spuitgieten.” Dat een fruitschaal dan bijvoorbeeld niet uit China hoeft te komen, maakt volgens Faludi geen groot verschil: “Transport is vaak maar goed voor zo’n 5–10 procent van de klimaatimpact van een product.” Ook verpakkingen hebben een relatief klein aandeel in de klimaatbelasting. 3D-printers gebruiken relatief veel energie om één product te maken. Plastic moet namelijk door de machine constant verhit worden om in precieze vormen geprint te kunnen worden. Daarnaast kan 3D-printen ook meer afval veroorzaken, zegt Faludi. “Sommige printers die met de kunststof epoxy printen, genereren bijvoorbeeld structureel afval tijdens het printen.” Daarbovenop komen nog steuntjes die vaak geprint worden zodat objecten niet uit elkaar vallen. “En doe-het-zelvers maken ook fouten in het ontwerp, waardoor ze vaak meerdere keren opnieuw moeten printen. Ook dat zorgt voor afval”, zegt Faludi. Apparaten repareren Toch is 3D-printen niet altijd een slecht idee voor het klimaat. Stel, je hebt een elektronisch apparaat waarvan één specifiek onderdeel breekt, zoals een klepje in een camera voor de accu. Het is vaak onmogelijk om precies dit onderdeel bij de fabrikant te bestellen. “In dat soort gevallen kan het duurzaam zijn om dit onderdeel met een 3D-printer zelf te printen”, zegt Bas Flipsen, hoofddocent industrieel ontwerpen aan de TU Delft. Het betekent immers dat je het leven verlengt van een elektronisch product waarvan de productie veel klimaatimpact heeft. Een klepje 3D-printen is dan klimaatvriendelijker dan het apparaat afdanken. “Sommige fabrikanten, zoals Philips, zijn bezig zelf modellen van onderdelen online beschikbaar te stellen”, legt Flipsen uit. Zo kun je de precieze opzetkam van een Philips-tondeuse bijvoorbeeld online vinden en printen. Voor fabrikanten is dit aantrekkelijker dan een grote voorraad kammetjes ergens opslaan – ook al kosten de onderdelen zo minder energie om te produceren. Ook hobbyisten stellen modellen van onderdelen om te printen beschikbaar op websites als printables.com. “Dat is goed, want als het zo toegankelijker wordt om apparaten te repareren, gaan meer mensen dat doen”, stelt Flipsen. “Zelf een model ontwerpen om zo’n klepje te printen, is voor beginners nog wel een drempel.” Voor degenen die onderdelen willen gaan printen, is het niet de duurzaamste keuze om zelf een 3D-printer te kopen. Je moet immers veel scheerapparaten repareren om te compenseren voor de klimaatimpact van de productie van de printer zelf. Slimmer is om lokaal te kijken of je een openbare 3D-printer kunt gebruiken, bijvoorbeeld bij een gedeelde werkplaats. Ook gebruiken sommige repaircafés 3D-printers en zijn er online services te vinden: bedrijfjes die een model voor je printen. Een bijkomend voordeel is dat mensen met print-ervaring minder fouten maken en zo minder afval veroorzaken. Hoe futuristisch het ook lijkt, 3D-printen is thuis vooral een handige manier om unieke, zelf ontworpen voorwerpen te maken. Voor het klimaat kies je toch liever voor een ‘saaie’ fruitschaal of bloempot uit de fabriek. Maar als een voorwerp kapot gaat, ligt het verhaal anders. In plaats van het weg te gooien, print je er met een 3D-printerreparatie nog een paar gebruiksjaren bij. Naast ‘standaard’ plastic bestaan er ook duurzamere materialen om mee te printen, zoals biobased plastic, dat niet op basis van olie is gemaakt. Maar ook biobased is volgens Yusufova in de praktijk niet bijzonder duurzaam: afval blijft lastig te recyclen of composteren. “Je kunt het alleen naar grote composteerlocaties sturen, maar daar nemen ze alleen grote hoeveelheden afval aan.” Recyclen van afval is bij de meeste printmaterialen ook lastig, stelt Yusufova. Het is voor bedrijven duurder dan nieuw materiaal maken en gebeurt daarom weinig. Een Nederlandse startup, een van de weinigen die zich hierop richtte, ging vorig jaar failliet. Als oplossing werken Yusufova en Faludi aan natuurlijke materialen om mee te printen, zoals gebruikte koffie, eierschalen, schelpen of kersenpitten. Ze worden tot een soort deeg verwerkt dat op klei lijkt. De materialen zijn in de eigen tuin te composteren en kosten volgens recent onderzoek tot wel 94 procent minder energie om mee te printen. Het materiaal hoeft namelijk niet, zoals plastic, verhit te worden. Het enige nadeel: voorwerpen van deze materialen zijn minder sterk dan plastic en (nog) niet bestand tegen water. Ze zijn bijvoorbeeld wel geschikt om prototypes te printen. Heb je een praktische vraag over milieubewust(er) leven? Mail naar groenegids@trouw.nl en wellicht zie je ’m terug in een volgende Groene Gids. Eerdere afleveringen leest u hier terug.</p>]]></description>
      <guid>https://www.trouw.nl/duurzaamheid-economie/iedereen-kan-thuis-een-bloempot-of-fruitschaal-printen-maar-is-dat-ook-duurzaam~b6c2660a/</guid>
      <pubDate>Tue, 10 Feb 2026 00:00:00 +0100</pubDate>
    </item>
    <item>
      <title><![CDATA[Is een krop sla duurzamer dan een zakje slareepjes?]]></title>
      <description><![CDATA[<p>Voorgesneden wokgroenten, sla of broccoli. In de supermarkt ontbreekt het niet aan losse zakjes groenten die je zo in de pan gooit voor een makkelijke maaltijd. Maar een zakje bloemkoolroosjes vereist meer verpakkingsmateriaal en verwerking in fabrieken dan een complete kool en moet gekoeld bewaard worden. Is het duurzamer om hele groenten te kopen? Gemaksproducten doen het goed in onze drukke samenleving, ziet Ruud Conijn van marktonderzoeksbureau NielsenIQ. Kant-en-klare pizza’s, maaltijdsalades of sushi verkopen steeds meer in de supermarkten. Ook het aantal zakjes met voorgesneden groenten groeide tot 2021 hard. Nog altijd worden jaarlijks zo’n 550 miljoen zakjes verkocht. De groei stopte deels door de introductie van een nog makkelijker product: het maaltijdpakket met voorgesneden groenten. “Dat scheelt nog meer tijd bij het bereiden van je maaltijd”, zegt Conijn. En de populariteit van deze pakketten neemt nog steeds toe. In 2025 werden 9 miljoen pakketten verkocht. Maar in hoeverre is dit kookgemak duurzaam? Groenten hebben een relatief kleine ecologische voetafdruk vergeleken met producten als vlees of kaas. Een Spaanse studie berekende dat ongesneden groenten als aubergine, aardappel en broccoli gemiddeld zo’n 0,36 kilo CO2 per kilo groente kosten in hun levensloop. Ter vergelijking: een kilo Edam kost zo’n 9 kilo CO2 en een kilo runderbiefstuk zelfs het driedubbele daarvan, volgens het RIVM. Maar ook tussen gesneden en ongesneden groenten bestaat een redelijk verschil. Volgens de onderzoekers kost een kilo gesneden groente in zijn levensloop meer dan twee keer zoveel uitstoot als ongesneden groenten: 0,74 kilo CO2. Dit verschil komt doordat bij gesneden groenten meer verpakkingen nodig zijn, die grondstoffen en energie kosten om te maken. Daarnaast worden gesneden groenten intensief schoongemaakt en gesneden en moeten ze gekoeld bewaard worden, wat water en elektriciteit kost. Kun je dus het klimaat een beetje helpen door een hele broccoli te kopen in plaats van hetzelfde gewicht aan broccoliroosjes? Op papier wél, maar in de praktijk is het antwoord niet zo simpel. Het menselijk gedrag speelt een grote rol. De hele broccoli is alleen duurzamer als je deze helemaal opeet. En dat lukt niet iedereen. In Nederland wordt jaarlijks zo’n 1,6 miljard kilo voedsel verspild volgens Stichting Samen tegen Voedselverspilling. Het meeste voedsel wordt onnodig weggegooid door huishoudens, en groente behoort tot een van de voedselsoorten die het vaakst wordt verspild: jaarlijks ongeveer 4,4 kilo per huishouden volgens het Voedingscentrum. Zo gaan grondstoffen verloren en zijn alle productie- en transportkosten voor niks geweest. Daarbovenop heeft bij verspilling afvalverwerking ook een klimaatimpact. Wie duurzaam eten wil kopen let vaak op verpakkingen, omdat plastic niet duurzaam is. Maar in de totale ecologische voetafdruk van een stuk groente speelt de verpakking maar een kleine rol, legt Manon Ensink van Stichting Samen tegen Voedselverspilling uit. Verpakkingen zijn gemiddeld goed voor slechts 5 procent van de klimaatimpact van het hele product. Bovendien zijn de verpakkingen juist cruciaal voor de houdbaarheid van voedsel, stelt Ensink. Verreweg de grootste bijdrager aan de klimaatimpact van groente blijft de teelt van het voedsel zelf. “Over het algemeen is het voor klimaatverandering dus veel belangrijker dat je levensmiddelen niet weggooit dan dat je op verpakkingen let”, legt Ulphard Thoden van Velzen uit, verpakkingsonderzoeker bij Wageningen University &amp; Research. Die redenering kan positief uitpakken voor de duurzaamheid van voorgesneden groenten. Een groep onderzoekers van de Rijksuniversiteit Groningen vond dat het gebruik van gemaksproducten zoals voorgesneden groenten en fruit namelijk leidt tot minder voedselverspilling. “Omdat het makkelijker is om met dit soort producten te koken, wordt er ook minder verspild. In specifieke gevallen tot wel 70 procent minder dan bij ongesneden producten”, zegt onderzoeker Daphne Ribbers. Mensen zijn sneller geneigd om een compleet zakje gesneden broccoli na een lange dag in de pan te gooien, terwijl een hele broccoli nog weleens kan blijven liggen, legt Ribbers uit. De grote vraag is dan of de extra klimaatbelasting van gesneden groenten wordt gecompenseerd doordat er met deze producten minder voedsel wordt verspild. Misschien zijn gesneden groenten zo zelfs duurzamer. “Daar bestaat nog te weinig onderzoek over”, zegt Ribbers. “Maar omdat voedselverspilling veel zwaarder weegt dan verpakkingen, kan gesneden groente per saldo een lagere klimaatimpact hebben.” Duidelijk is in ieder geval dat voorgesneden groenten niet per se slecht zijn voor het klimaat. Ensink noemt nog twee voordelen op: “In zakjes voorgesneden groenten zitten soms ook delen van groenten die consumenten niet altijd gebruiken, zoals stukjes stronk van een bloemkool.” En in maaltijdpakketten zitten vaak groenten ‘die niet voldoen aan de marketingeisen, zoals te kleine bloemkolen en gedeukte paprika’s.’ Uiteindelijk is de duurzaamste keuze het beste te maken op basis van zelfkennis. Als je ongesneden groenten volledig kunt verwerken in maaltijden, dan is een krop sla meestal duurzamer dan reepjes. Maar ben je een slechte of drukke kok, dan kan voorgesneden groente kopen een goed idee zijn om voedselverspilling te voorkomen.</p>]]></description>
      <guid>https://www.trouw.nl/duurzaamheid-economie/is-een-krop-sla-duurzamer-dan-een-zakje-slareepjes~b3a4144a/</guid>
      <pubDate>Tue, 27 Jan 2026 00:00:00 +0100</pubDate>
    </item>
    <item>
      <title><![CDATA[Deze skincare routine werkt wel echt, is niet te duur en belast de aarde niet te veel]]></title>
      <description><![CDATA[<p>Een crème tegen rimpels, een serum voor een egale huid of een zalfje tegen donkere kringen. Het schap met huidverzorgingsproducten kan overweldigend zijn. De keuze is enorm en alle potjes beloven hetzelfde: een stralende huid. Alleen al in Nederland behaalde de huidverzorgingsmarkt in 2024 een recordomzet van zo’n 600 miljoen euro. Sociale media als TikTok en Instagram staan vol video’s over de ideale dagelijkse verzorging voor de huid: #skincareroutine. Al die huidverzorgingsproducten hebben impact op het klimaat; verpakkingen zijn niet recyclebaar, er wordt veel water gebruikt om ze te maken en vervuilende ingrediënten komen in de natuur terecht. Bovendien dienen alle beloftes voor een jonge en stralende huid met een korreltje zout te worden genomen, zegt dermatoloog Thomas Rustemeyer van het Amsterdam UMC. Dus de vraag is: welke skincareproducten hebben daadwerkelijk effect op de huid, besparen geld én beperken de belasting van het milieu? De explosieve groei van de cosmetische industrie gaat gepaard met toenemende plasticproductie en chemische vervuiling. Veel huidverzorgingsproducten worden verkocht in verpakkingen die na gebruik direct worden weggegooid. Plastic is slecht afbreekbaar en blijft, als het niet correct wordt ingezameld, jarenlang in het milieu aanwezig. Het wordt gemaakt van aardolie en in 2019 veroorzaakten de wereldwijde productie en verbranding van plastic samen ongeveer 850 miljoen ton CO2. Voor de natuur geldt: hoe minder producten hoe beter. En het goede nieuws is, dat is ook beter voor de huid. Overmatig gebruik van huidverzorgingsproducten kan averechts werken, zegt Rustemeyer. “De huid wordt bevolkt door miljoenen bacteriën en virussen. Daarmee leven we in een natuurlijk evenwicht. Wie voortdurend reinigt, scrubt en ontvet, verstoort die gezonde populatie”, zegt hij. Was je gezicht met lauw water in plaats van zeep en reinigingsproducten. Te koud water kan de huid irriteren en te warm water wast de goede vetten weg. Als je veel make-up draagt of de huid toch schoon wil maken, kies dan een milde reiniger zonder alcohol. Ook heeft je huid baat bij het smeren van een zonnebrandcrème ’s ochtends. Die beschermt de huid tegen uv-licht van de zon, wat de kans op huidaandoeningen vermindert en huidveroudering tegengaat, zegt Rustemeyer. Wie rimpels te lijf wil gaan, komt al snel uit bij retinol, zegt de dermatoloog. Deze variant van vitamine A kan fijne lijntjes verminderen doordat het de huid lichtjes verdunt. Dat werkt wanneer rimpels al zichtbaar zijn. Bij een jonge, gladde huid kan dezelfde verdunning juist schade veroorzaken. Nog een waarschuwing: gebruik retinol uitsluitend ’s avonds. In zonlicht kan de stof de huid irriteren en schade veroorzaken. Het gaat dus om één tot hooguit drie producten. Hoe voorkom je dat zelfs die paar middelen alsnog schade veroorzaken aan het milieu? Een aanzienlijk deel van de milieu-impact schuilt in de ingrediënten. Microplastics en resten van chemische stoffen uit cosmetica verdwijnen via het afvalwater in rivieren en zeeën. Daar hopen ze zich op in ecosystemen, met gevolgen voor dieren en risico’s voor de volksgezondheid. Als je zonnebrand koopt, zegt Milieu Centraal, let dan op dat er geen oxybenzine in zit. Dit uv-filter draagt bij aan kleurverlies en aantasting van het koraal, doordat het via afvalwater in de natuur terechtkomt, of omdat je met zonnebrand in de zee zwemt. Crèmes, serums, en zalfjes kunnen meer ingrediënten bevatten waar je waakzaam op moet zijn. “Een dag- of nachtcrème moet in ieder geval niet te veel onnodige ingrediënten bevatten”, zegt een woordvoerder van Milieu Centraal. Is je crème knalroze, ruikt die sterk naar kokos? Laat het potje dan vooral staan. Geur- en kleurstoffen zorgen voor extra milieu-impact, en kunnen de huid irriteren. Een belangrijk ingrediënt in veel crèmes en lotions is palmolie. Voor de aanleg van palmolieplantages worden regelmatig tropische regenwouden gekapt. Dat leidt tot verlies van biodiversiteit, bedreigt diersoorten en veroorzaakt veel CO2-uitstoot doordat bossen verdwijnen of worden platgebrand. Tegelijk is palmolie een zeer efficiënt gewas, zegt Milieu Centraal: het levert veel meer olie op per hectare landbouwgrond dan andere plantaardige oliën. Volledige vervanging door soja- of kokosolie zou nog meer grond vereisen. Palmolie in een product is niet zo’n probleem, maar zorg wel dat er een keurmerk op zit, raadt Milieu Centraal aan, zodat je weet dat het duurzaam geproduceerd is. Laat ook cosmeticaproducten met ingrediënten die beginnen met ‘perfluoro-’ of ‘polyfluoro-’ liever staan. Die verraden vrijwel altijd de aanwezigheid van pfas: stoffen die nauwelijks afbreken, zich opstapelen in het milieu en in verband worden gebracht met schadelijke effecten op mens en natuur. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids. Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/deze-skincare-routine-werkt-wel-echt-is-niet-te-duur-en-belast-de-aarde-niet-te-veel~b77a8313/</guid>
      <pubDate>Tue, 20 Jan 2026 00:00:00 +0100</pubDate>
    </item>
    <item>
      <title><![CDATA[Elektrisch poetsen of toch met de hand? Zo poets je je tanden duurzamer]]></title>
      <description><![CDATA[<p>Twee keer per dag, twee minuten. Tandenpoetsen is een vast onderdeel van de dagelijkse routine. Een beetje tandpasta, het borsteltje van links naar rechts en van onder naar boven bewegen. Je mond spoelen, en klaar. Maar ook tandenpoetsen heeft impact op het milieu. De tandenborstel, meestal van plastic, wordt vaak vervangen. En in tandpasta en andere mondverzorgingsproducten zitten soms microplastics, hele kleine plastic deeltjes om tanden extra goed te schrobben. Volgens de Verenigde Naties (VN) stroomt elke dag een hoeveelheid plastic ter grootte van zo’n 2000 vuilniswagens de zee in. Mondverzorgingsproducten vormen slechts een klein deel van die wereldwijde plasticvervuiling. Maar ze zijn wel een goed voorbeeld van kort levende wegwerpproducten. Wie elke drie maanden een nieuwe tandenborstel gebruikt, komt in een mensenleven uit op honderden borstels per persoon. Het kan dus geen kwaad om kritisch te kijken naar je tandenpoetsroutine. Maar hoe poets je groen terwijl je je mond gezond en je tanden wit houdt? Neem je tandenborstel eens onder de loep. Onderzoekers van University College London en Trinity College Dublin onderzochten de duurzaamheid van vier varianten: de gewone handtandenborstel, een handtandenborstel met vervangbare kunststof borstels, de bamboetandenborstel en de elektrische tandenborstel. Ze vergeleken de milieubelasting met een levenscyclusanalyse, een methode om de volledige milieu-impact van een product te meten. Van productie tot afval. Wat bleek? De handtandenborstel met een vervangbaar borsteltje komt als meest duurzaam uit de bus. Wie met deze borstel poetst, maakt de groenste keuze, volgens het onderzoek. De bamboeborstel krijgt de tweede plek, indien het gehele borsteltje afbreekbaar is en geen nylonharen bevat. De elektrische tandenborstel scoort het slechtst, op ruime afstand van de andere opties. De onderzoekers lieten mondhygiëne buiten beschouwing. Dat is deels terecht, zegt tandarts en duurzaamheidsadviseur bij de KNMT Angelica Setiaman. “In principe maakt het niet veel uit waarmee je poetst, als je het maar goed doet.” Toch is dat voor veel mensen wel makkelijker met een elektrische tandenborstel, die een groot deel van het poetswerk overneemt. Het kleinere, ronde borsteltje bereikt bovendien vaak beter de lastige hoeken in de mond. Haar advies: volg vooral dat van je tandarts. Wie elektrisch poetst, kan dat toch zo duurzaam mogelijk doen. Dat zegt Bas Flipsen, universitair docent industrieel ontwerpen aan de TU Delft. Zijn eerste advies: laad de tandenborstel niet dagelijks op. “Dat is meestal niet nodig. Het kost onnodig stroom en is slecht voor de batterij.” Minder vaak opladen verlengt bovendien de levensduur van de borstel. Gaat een elektrische tandenborstel kapot, dan is de batterij vaak de boosdoener. Wie handig is, kan die zelf vervangen, al vereist dat soldeerwerk en moet de borstel daarna weer waterdicht zijn. Een alternatief is de Borstelbeer, waar de batterij volgens Flipsen voor ongeveer dertig euro kan worden vervangen, of je kan met een reservebatterij naar het repaircafé om °m daar te laten vervangen. Dat kost een tientje. Is de tandenborstel echt aan het einde van zijn leven, lever hem dan in bij een speciaal inzamelpunt. Tandpasta is er in allerlei vormen: de bekende plastic tube, varianten in glazen potten en zelfs kleine poets-tabletten. Die laatste zijn vaak iets duurzamer, zegt tandarts Angelica Setiaman. Maar check goed of er fluoride in je tandpasta zit. “Dat is de belangrijkste stof in tandpasta. Het beschermt tegen gaatjes”, zegt Setiaman. In veel biologische tandpasta’s ontbreekt fluoride. Sommige tandpasta’s bevatten microplastics, hele kleine stukjes plastic. Fabrikanten voegen ze toe om tanden extra grondig te reinigen. Al sinds 2023 zouden microplastics uit cosmetica en verzorgingsproducten moeten zijn verdwenen, maar in de praktijk gebeurt dat lang niet overal, volgens tandarts Setiaman en de Consumentenbond. Hoe gevaarlijk microplastics zijn voor mensen, wordt nog onderzocht. Wel benadrukt de Wereldgezondheidsorganisatie dat kunststoffen niet in het milieu thuishoren. Wie ze wil vermijden, kan kiezen voor een tandpasta zonder microplastics. Die zijn op de ingrediëntenlijst vaak te herkennen aan namen als polyethylene (PE) en polyethylene glycol. Twijfel je, of wil je ook andere verzorgingsproducten controleren, dan biedt de app Beat the Microbead uitkomst. Door de ingrediëntenlijst te scannen, laat de app zien of een product microplastics bevat. Dat geldt voor alle cosmeticaproducten. Ook de verpakking van je tandenborstel of tandenpasta telt mee.  Volgens Jaap den Doelder, hoogleraar polymeertechnologie aan de Technische Universiteit Eindhoven, is vooral van belang of het product gerecycled kan worden. “Let op het recyclingsymbool op de verpakking”, zegt hij. Belandt de tube bij het plasticafval en het doosje in de papierbak, dan kan het materiaal meestal worden hergebruikt. Gaat het bij het restafval, dan wordt recyclen lastig of onmogelijk. Naast het tandenpoetsen raden veel tandartsen aan om te flossen. Houten tandenstokers zijn daarbij vaak het duurzaamst, volgens Setiaman. Al werkt dit niet voor elk gebit. Veel mondwaters zijn voor dagelijks gebruik niet nodig, zegt Setiaman. Ze vervangen het poetsen niet en kunnen (vooral als ze alcohol bevatten) bij langdurig gebruik zelfs nadelige effecten hebben. Alleen bij specifieke klachten of op advies van een tandarts kan mondwater tijdelijk zinvol zijn. In andere gevallen geldt: hoe minder onnodige producten, hoe beter, voor je mond en het milieu. Een groene poetsroutine verliest zijn waarde als hij leidt tot slechter poetsen, benadrukt Setiaman. Want vullingen, kronen en andere behandelingen hebben een veel grotere milieu-impact dan dagelijks onderhoud. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug.</p>]]></description>
      <guid>https://www.trouw.nl/duurzaamheid-economie/elektrisch-poetsen-of-toch-met-de-hand-zo-poets-je-je-tanden-duurzamer~bdeea8e7/</guid>
      <pubDate>Tue, 13 Jan 2026 00:00:00 +0100</pubDate>
    </item>
    <item>
      <title><![CDATA[Hert, wild zwijn of gans: is wild duurzamer dan vlees uit de bio-industrie?]]></title>
      <description><![CDATA[<p>Klaas Evenhuis is jager en verkoopt wild, bijvoorbeeld via de EkoPlaza. Droge worst van wild zwijn. Pastrami van wilde gans. Rookworst van hertenvlees. Verrassend: ook vegetariërs kopen zijn Wild van Wild-producten. “Die zeggen: ik hou niet van de bio-industrie.” Maar als dieren een mooi leven hebben gehad en vanwege natuurbehoud worden geschoten, lusten ze volgens Evenhuis graag een herten-rookworst op hun stamppot. Ook Kaj de Jager is kritisch op dieren die dicht op elkaar in stallen staan, op krachtvoer en kunstmest. Samen met twee vrienden jaagt hij, en ze verkopen wild in hun winkel De Predetariër. “We noemden onszelf gekscherend weleens de vegan jagers.” Ook hij zegt: wild is hartstikke duurzaam. De NOS meldt dat wild in Nederland populairder wordt – vorig jaar zou 10 procent meer zijn verkocht dan het jaar ervoor. Maar is wild ook echt duurzamer dan vlees uit de bio-industrie? Dat is een lastige vraag. Neem de klimaatimpact. Van koeien, varkens en kippen maakte het RIVM nauwkeurige schattingen. 3,7 kilo CO2-uitstoot per kilo kip, 7,1 per kilo varken, 18,7 per kilo biefstuk. “Maar van wild bestaan dit soort cijfers nauwelijks”, zegt Reina Vellinga van het RIVM. Positief is dat voor wild geen ‘nieuwe dieren’ gemaakt worden, anders dan in de landbouw. Mensen fokken koeien zodat zij vlees kunnen eten – en die koeien stoten extra broeikasgassen uit. Herten, ganzen en wilde zwijnen zijn er al. De uitstoot van hun scheetjes wordt daarom vaak niet toegerekend aan het eten van wild. Wel voegt jagen andere uitstoot toe, vooral de auto die naar het jachtgebied en slachthuis moet. Hierdoor zit de klimaatimpact van bijvoobeeld wilde haas per kilo vlees volgens één Nederlandse studie tussen varken en kip in. Voor jagers is het evident dat wild duurzamer is, niet alleen om klimaat maar ook om dierenwelzijn en biodiversiteit. Neem ganzen, zegt Evenhuis. “Voor onze landbouw hebben we in Nederland heel veel eiwitrijk gras. Daardoor krijgen we te veel ganzen, het is een soort McDonald’s voor ze.” Ganzen zorgen voor problemen voor het verkeer, veroorzaken schade bij boeren of kunnen ecosystemen verstoren. “Dus moeten ze beschoten worden.” Van de pakweg 300.000 ganzen die jaarlijks geschoten worden, zegt De Jager, wordt minder dan de helft gegeten. “Het is een restproduct. Als mensen vaker gans eten en rund laten liggen, is dat veel duurzamer.” Hetzelfde zou gelden voor herten en wilde zwijnen die in Nederland geschoten worden om hun aantal niet te hoog op te laten lopen. Toch moet je goed opletten in de winkel. Wild is geen beschermde term. De Ruig-shop-in-shops in 36 vestigingen van groothandel Sligro verkopen ook hertenvlees van boerderijen op Nieuw-Zeeland. Evengoed bio-industrie, zeggen de jagers, met daar bovenop de CO2-impact van het vrachtschip. Ook eend in supermarkten komt vaak van boerderijen. “Soms worden hun magen volgepompt met krachtvoer, zodat hun lever zestig keer groter wordt”, zegt Evenhuis. Fazanten worden dan weer met miljoenen per jaar in Engeland gefokt en uitgezet voor de plezierjacht. “Die dieren kunnen precies één dag vliegen, sommige jagers schieten er drieduizend op een dag.” Oftewel, zegt De Jager: bio-industrie. Als je wild wilt eten, kijk dan goed op de verpakking naar het land van herkomst, en of er ‘wild’ of ‘tam’ staat. Of ga naar een poelier of jager die kan vertellen waar het vlees vandaan komt. Ook op wild uit Nederland is kritiek. Dierenrechtenorganisaties zijn fel tegen het schieten van dieren voor bijvoorbeeld verkeersveiligheid. Erwin Vermeulen van Animal Rights Nederland vindt het een positief signaal dat mensen die wild eten ‘zich een beetje afkeren van de bio-industrie’. Maar volgens Vermeulen, zelf veganist, is wild ‘net zo onethisch’. “In slachthuizen vindt het doden van dieren, ondanks de misstanden, gecontroleerd plaats. Bij wild weet je nooit hoe het is geschoten. De enige die erbij was, is de jager.” Dat ook hier misstanden zijn, blijkt uit de jacht op ganzen, die met hagel worden beschoten. Volgens de Dierenbescherming heeft één op de vijf ganzen in Nederland hagel in zijn lijf. “Soms vliegen de dieren verder en creperen ze elders alsnog”, zegt Vermeulen. Op dieren schieten om populaties te managen? Absurd, vindt de Animal Rights-man. “Laat de natuur het zelf oplossen.” En als een dier toch geschoten wordt? “Geef ze dan terug aan de natuur. Dan heb je een gesloten cirkel, waarbij andere dieren en insecten gebruikmaken van de voedingsstoffen.” Volgens jagers zijn de opvattingen van Vermeulen te extreem. Maar interessant is dat ook zij kritisch zijn over de hoge vleesconsumptie en de achteloosheid waarmee veel Nederlanders elke dag vlees wegwerken. “Ik eet twee keer per week vlees, bijna altijd zelf geschoten”, zegt Evenhuis. “We moeten allemaal veel minder vlees eten. Dit gaat wel over dierenlevens.” Als de jager mensen spreekt die wel vlees eten uit de bio-industrie, maar geen wild, gaat hij graag de discussie aan. Maar mensen die helemaal geen vlees eten? “Daar heb ik niets op tegen.” Volgens de NOS steeg de verkoop van wild vorig jaar met 10 procent. Ook verkoper De Jager ziet de populariteit iets groeien, maar hij heeft een nuance: 90 procent wordt nog steeds rond kerst verkocht. “In de rest van Europa is het gebruikelijker om het hele jaar door wild te eten, Nederland is de uitzondering.” Dat ook Nederlanders iets vaker wild kopen, is dat vanwege duurzaamheid? Het is niet de hoofdreden, zegt Monique Starreveld van Ruig, dat wild verkoopt in Sligro’s. Volgens onderzoek vindt 46 procent van de ondervraagden wild ‘gezond en duurzaam’. Maar meer dan de helft is ‘neutraal’ (42 procent) of vindt van niet (12 procent.) Waarom mensen dan wel vaker wild kopen? Doorslaggevend is de gestegen prijs van normaal vlees, zegt Starreveld, en dat consumenten meer variatie, smaak en beleving willen. “Duurzaamheid is een bijkomend voordeel.” Anders dan vlees uit de bio-industrie dat altijd beschikbaar is, schieten jagers dieren in bepaalde maanden van het jaar. “Een reebok schiet je vanaf 1 mei”, zegt Evenhuis. “En reegeiten niet want die hebben dan net kalfjes, dus die schiet je in de winter.” Wild wordt vaak ingevroren en later in het jaar verkocht. Welke soorten wild worden in januari, februari en maart geschoten, en zou je vers kunnen eten? “Op dit moment hebben we veel wilde eenden, herten en reeën. Vanaf februari worden er veel meer ganzen geschoten.”</p>]]></description>
      <guid>https://www.trouw.nl/duurzaamheid-economie/hert-wild-zwijn-of-gans-is-wild-duurzamer-dan-vlees-uit-de-bio-industrie~b5d7010a/</guid>
      <pubDate>Mon, 5 Jan 2026 00:00:00 +0100</pubDate>
    </item>
    <item>
      <title><![CDATA[‘Dubai’, ‘oviebol’ of naturel: welke oliebol is het duurzaamst?]]></title>
      <description><![CDATA[<p>Met een ronde snack in de ene hand en een glas champagne in de andere kan het nieuwe jaar niet meer stuk. Gezellig, maar ook oliebollen hebben een milieu-impact. Denk aan de ingrediënten, het frituurvet en de energiekosten die nodig zijn voor de grote jaarlijkse baksessie. Dat loopt op: naar schatting worden elk jaar 90 tot 100 miljoen oliebollen verkocht en veel mensen bakken ook thuis. Kan de traditie duurzamer? Onderzoek naar de ecologische voetafdruk van oliebollen is ver te zoeken. De bollen staan bijvoorbeeld niet in de database waarin het RIVM de milieubelasting van voedingsmiddelen bijhoudt. Wel is het mogelijk om naar de ingrediënten van de snack te kijken, legt RIVM-onderzoeker Reina Vellinga uit: “Dat zijn op zichzelf niet de meest milieubelastende ingrediënten.” Een oliebol bestaat vooral uit tarwebloem en melk, met een beetje ei, gist en zout. Olie is nodig om te frituren en wordt deels door de bol opgenomen. “Ei, melk en olie hebben meer milieu-impact dan tarwe, maar het is nog steeds weinig vergeleken met vlees”, zegt Vellinga. Tel je de milieu-impact van de ingrediënten en het frituren bij elkaar op, dan kun je volgens de onderzoeker een grove schatting maken van de ecologische voetafdruk van oliebollen. Trouw nam de proef op de som en berekende dat een kilo naturel oliebollen ongeveer 2,39 kilo CO₂-uitstoot veroorzaakt. Vergeleken met kaas of vlees is dat weinig: een kilo Edam kost bijvoorbeeld bijna 9 kilo CO₂, een kilo runderbiefstuk bijna 27. Toch loopt de uitstoot van oliebollen op door de grote hoeveelheden die rond de jaarwisseling gebakken worden. Eén bol kost grofweg 155 gram CO₂. Vermenigvuldig je dat met zo’n 100 miljoen verkochte oliebollen, dan kom je uit op 15,5 miljoen kilo CO₂. Dat is ongeveer evenveel als de jaarlijkse uitstoot van 912 Nederlandse huishoudens. En dan zijn verpakkingsmateriaal, poedersuiker en krenten of rozijnen niet meegerekend, net als de uitstoot van oliebollen die thuis gebakken worden. Hoe brengen we die uitstoot omlaag? Door sobere bollen te kiezen. Krenten, rozijnen, appel of poedersuiker voegen allemaal een klein beetje milieu-impact toe. Harder gaat het bij luxe bollen als de Dubai-oliebol. “De pistache en chocola in die bol belasten het klimaat veel meer dan rozijnen of krenten”, zegt Vellinga. En ook graankeuze kan een verschil maken: een volkoren oliebol is net iets duurzamer omdat de verwerking van deze granen tot meel iets efficiënter is. Wat ook helpt, is kiezen voor vegan oliebollen. Melk draagt het meeste bij aan de klimaatimpact van een oliebol in het standaardrecept dat het RIVM hanteert. “Over het algemeen hebben dierlijke producten een grotere invloed op het milieu dan plantaardige producten”, zegt Paulien van der Geest van kenniscentrum Milieu Centraal. “Als je dus oliebollen kunt bakken zonder melk of ei, is dat beter voor het milieu.” De Nederlandse Vereniging voor Veganisme (NVV) houdt een lijst bij van verkopers die veganistische oliebollen bakken. Volgens de NVV zijn oliebollen van oorsprong vegan en wijken vooral bakkerswinkels hier van af. Maar of de traditionele oliebol echt vegan was, is lastig te achterhalen – er bestaat überhaupt discussie over de oorsprong. Bakkers hebben in ieder geval een goede reden om melk en ei aan hun oliebollen toe te voegen, legt Daniëlle Uljee uit, voorzitter van de Nederlandse Brood- en Banketbakkers Ondernemersvereniging (NBOV). “Oliebollen waren van oorsprong een simpel product gemaakt van de resten van rozijnen-krentenbollen. Bakkers zijn ei en melk toe gaan voegen om de oliebollen luchtiger en malser te maken en ze een kortere afbeet te geven.” Oliebollen worden zo iets krokanter en blijven volgens Uljee langer lekker, wat juist kan helpen verspilling tegen te gaan. Ook olie speelt een grote rol in de duurzaamheid van de zoete traditie. Bij het frituren wordt een groot deel van de olie niet opgenomen door de bollen, terwijl de geconcentreerde vloeistof een aardige klimaatimpact heeft. Zonnebloemolie veroorzaakt per kilo bijvoorbeeld meer dan twee keer zoveel uitstoot als melk. Raapzaadolie en daarna soja-olie hebben een nog grotere voetafdruk en olijfolie spant de kroon: “Die heeft ook de grootste impact op waterverbruik en landgebruik”, zegt Vellinga. Bakken in zonnebloemolie, zoals veel recepten aanraden, is een van de minder belastende keuzes. Beter is om olie grotendeels te vermijden. Oliebollen kunnen ook in de airfryer gebakken worden of zelfs in de oven – de zogenaamde ‘oviebol’. Stel dat ovens, airfryers en frituurpannen evenveel energie verbruiken of op groene stroom werken, dan zijn de bollen zonder olie groener. Een mogelijk nadeel: ze lijken meer op broodjes dan oliebollen. Voor wie wél in olie bakt, is het belangrijk om die na het frituren op de juiste plek in te leveren. “Er kan bio-diesel van worden gemaakt”, zegt Van der Geest. Olie in de gootsteen of wc veroorzaakt verstoppingen en bij het restafval wordt het niet gerecycled. Hier is ruimte voor verbetering: 60 procent van het frituurvet van huishoudens wordt nu ingezameld volgens de brancheorganisatie van vetten en oliën (MVO). Op haar website frituurvetrecyclehet.nl kun je lokale olie-inleverpunten vinden. Al met al kun je duurzamer oliebollen eten door op ingrediënten en bereidwijze te letten. Kies voor het klimaat zo min mogelijk olie en zo weinig mogelijk (dierlijke) ingrediënten. Ongeacht de oliebolkeuze blijft één laatste tip het belangrijkste: “Bedenk goed hoeveel oliebollen je echt nodig hebt”, zegt Van der Geest. Elke gebakken oliebol die niet wordt opgegeten, is voor het klimaat een oliebol te veel. Als je eenmaal oliebollen in huis hebt gehaald, zijn ze vers het lekkerste om op te eten. Volgens de branchevereniging voor ambachtelijke bakkers, NBOV, kun je ze het beste in een luchtdichte verpakking bewaren, dan blijven ze buiten de koelkast een tot twee dagen lekker. Wil je ze langer bewaren, dan kun je ze ook invriezen. “De oliebollen die je ’s ochtends bij ons in de winkel haalt, zijn niet meer de oliebollen die je om twaalf uur ‘s avonds eet”, zegt Uljee. Volgens de bakker kun je de bollen daarom het beste een paar minuten in de airfryer of oven stoppen om ze weer op te frissen. “Doe ze nooit in de magnetron. Dan worden ze taai.” Blijf je toch met veel oude oliebollen zitten, dan kun je ze ook in een recept een tweede leven geven, legt Van der Geest uit. “Er zijn online veel recepten te vinden. Zo kun je er bijvoorbeeld broodpudding van maken en wentelteefjes of wafels voor een feestelijk ontbijt.” En ben je klaar met zoete snacks? Ook een oliebolsandwich met hartig beleg kan een idee zijn, net als een oliebolcracker. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/dubai-oviebol-of-naturel-welke-oliebol-is-het-duurzaamst~b4622fb8/</guid>
      <pubDate>Mon, 29 Dec 2025 00:00:00 +0100</pubDate>
    </item>
    <item>
      <title><![CDATA[Waar moet je op letten als je een kerstplant uitkiest? ‘Hulst en maretak zijn superduurzaam’]]></title>
      <description><![CDATA[<p>Kerststerren, kerstkransen, maretak of hulst: naast lampjes en kerstbomen zijn ook planten populaire kerstdecoraties. Gezellig, maar de teelt ervan beïnvloedt klimaat en natuur, bijvoorbeeld door kasverwarming en bestrijdingsmiddelen. Die impact kan oplopen: in december vorig jaar kochten Nederlandse winkels ruim 16 miljoen amaryllissen en bijna 7 miljoen kerststerren via bloemenveiling Royal FloraHolland. Welke kerstplant is de duurzaamste keuze? Planten met elkaar vergelijken op het gebied van duurzaamheid is ingewikkeld, legt Roline Broekema uit. Als onderzoeker bij Wageningen University &amp; Research (Wur) werkte ze aan een standaardmethode om de ecologische voetafdruk van EU-sierplanten in kaart te brengen. “Vooral het gebruik van meststoffen is belangrijk voor het klimaat”, zegt Broekema. Daarnaast spelen de ondergrond en eventueel vervoer per vliegtuig mee. Een andere factor is of de plant in een kas is geteeld of in de buitenlucht. Kassen hebben een hogere opbrengst per hectare, maar verbruiken ook meer energie. Ongeveer een derde van het aardgasverbruik van de glastuinbouw is toe te schrijven aan kassen met sierbloemen en -planten. De amaryllis en kerstster komen oorspronkelijk uit Zuid-Amerikaanse landen en Mexico; in Nederland worden die dus (in ieder geval deels) in kassen geteeld. “Het lukt veel telers om kerststerren bij steeds lagere temperaturen te kweken, wat energie bespaart”, benadrukt Adri Bom-Lemstra, voorzitter van branchevereniging Glastuinbouw Nederland. Ook stelt ze dat steeds meer Nederlandse telers, in plaats van aardgas, aardwarmte gebruiken voor het verwarmen van hun kassen. Ongeveer 15 procent van alle energie die de glastuinbouw in 2024 gebruikte, was duurzaam volgens cijfers van de Wur. Dit aandeel is aan het groeien. Het is niet altijd makkelijk te achterhalen of een kerstster of amaryllis uit de winkel met duurzame energie is geteeld of niet. Er bestaan verschillende keurmerken en initiatieven. Het keurmerk On the Way to Planet Proof stelt bijvoorbeeld eisen aan de uitstoot van telers en stimuleert hen groene energie te gebruiken. Kerstplanten die buiten geteeld worden, kosten vaak minder energie. Dat geldt voor hulst en maretak, die al eeuwen in Europa groeien. “Hulst en maretak zijn superduurzaam”, zegt Henri Potze van adviesbureau Greenhouse Sustainability. “Hulstkwekerijen werken met moederplanten waar ze de takken rond deze tijd van het jaar afsnoeien. Die groeien daarna weer terug. Hetzelfde gebeurt met de takken van de maretak.” De winterharde hulst en maretak hebben nog een voordeel voor het klimaat: het zijn taaie planten die weinig last hebben van insecten of ziektes. Dat betekent dat er ook weinig tot geen bestrijdingsmiddelen nodig zijn om ze te verbouwen, legt Potze uit. In 2022 onderzocht stichting Pesticide Action Network Netherlands een steekproef van zes kerststerren uit verschillende winkels. Vijf van de zes waren volgens de stichting een afrader: het lab vond verschillende resten van bestrijdingsmiddelen. Margriet Mantingh, voorzitter van de stichting, zegt dat het haar niet zou verbazen als dit soort resten nog steeds op kerststerren te vinden zijn. Bij hun jaarlijkse metingen die de stichting op andere bloemen en planten uitvoert, blijft de hoeveelheid bestrijdingsmiddelen fluctueren. Glastuinbouw Nederland bestrijdt dit beeld; volgens hen wordt bij de teelt van kerststerren en amaryllissen in kassen ‘nagenoeg geen’ chemische bestrijdingsmiddelen gebruikt. “De teelt van kerststerren heeft weinig last van ziekten of plagen. Telers gebruiken zo veel mogelijk biologische plaagbestrijders als sluipwespen en groene gewasbeschermingsmiddelen”, stelt voorzitter Bom-Lemstra. Alleen in uiterste noodgevallen zetten deze telers volgens de brancheorganisatie chemische bestrijdingsmiddelen ‘pleksgewijs’ in. Hoogleraar ecotoxicologie Martina Vijver (Universiteit Leiden) blijft kritisch en biedt de makkelijkste manier om discussie te vermijden: koop biologisch. “We kunnen het hebben over een specifiek chemisch bestrijdingsmiddel meer of minder. Maar je kunt het ook versimpelen naar ‘niet bespoten’ of ‘wél bespoten’ – oftewel biologisch of niet. En aan biologisch kun je als consument prima komen.” Mooi meegenomen: kunstmest wordt met biologisch ook vermeden. Nóg beter zijn kerststukjes en kransen die je zelf maakt, zonder nieuwe teelt. Bijvoorbeeld met dennentakken of ander snoeiafval uit eigen tuin. Let dan wel op met glitters of nepsneeuw, want daar zitten vaak microplastics in, adviseert Sanne Jansen van kenniscentrum Milieu Centraal. En heb je zelf geen tuin? Jansen: “Vraag eens of je bij een kerstboomhandelaar takken mee kan nemen – die liggen daar vaak overal.” Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/waar-moet-je-op-letten-als-je-een-kerstplant-uitkiest-hulst-en-maretak-zijn-superduurzaam~b443192e/</guid>
      <pubDate>Mon, 22 Dec 2025 00:00:00 +0100</pubDate>
    </item>
    <item>
      <title><![CDATA[Hoe blijf je deze winter warm zonder de verwarming voluit te laten loeien?]]></title>
      <description><![CDATA[<p>Niets is fijner dan thuiskomen in een warm huis terwijl het buiten stormt of vriest. Al is dat comfort niet vanzelfsprekend: 40 procent van de Nederlanders vindt dat hun huis onvoldoende is geïsoleerd, waardoor warmte snel verdwijnt, blijkt uit cijfers van het Centraal Bureau voor Statistiek (CBS). Een enigszins warm en comfortabel huis betekent in veel gevallen dus dat er flink gestookt moet worden. Niet voor niets gaat bijna de helft van de gemiddelde energierekening op aan verwarming, volgens Milieu Centraal. Slim verwarmen is dus niet alleen gunstig voor het klimaat, maar ook voor je portemonnee. Maar hoe verwarm je zo duurzaam mogelijk, zonder allerlei ingrijpende verbouwingen of investeringen? Met kleine ingrepen, valt er best wat winst te boeken. “Een voor de hand liggende, maar zeer efficiënte tip is de thermostaat lager zetten”, zegt Wina Crijns-Graus, universitair docent duurzame energie aan de Universiteit van Utrecht. Een klein temperatuurverschil scheelt al behoorlijk in het energieverbruik. Is het buiten 10 graden en kies je in plaats van de gebruikelijke 20 graden voor 18? Dan daalt je gasverbruik met ongeveer 20 procent. Verwarm alleen de ruimtes waarin wordt geleefd. Zet ’s ochtends bijvoorbeeld de radiator in je slaapkamer uit, of – als je een thermostaat hebt – op 15 à 16 graden. Ga je van huis, draai de verwarming dan helemaal dicht. “Het is wel belangrijk dat het binnen niet te koud wordt,” benadrukt Crijns-Graus. Koude muren en vloeren trekken namelijk vocht aan, wat kan leiden tot schimmelvorming. “En dan ben je verder van huis”, zegt ze. Milieu Centraal adviseert om de binnentemperatuur minimaal op 15 graden te houden. Om schimmel te voorkomen kun je voor een klein bedrag al een vochtmeter aanschaffen, zegt Crijns-Graus. “Dan kun je controleren of de lucht in huis niet te vochtig wordt.” Over het algemeen loont het om even kort en stevig te stoken, in plaats van de verwarming lang aan te laten staan terwijl de ruimte niet in gebruik is. In je slaapkamer kun je de verwarming dus het best een half uurtje voor je gaat slapen even laten loeien, en ‘m daarna weer uitzetten. Een convectorkacheltje of airco met warmtefunctie kan een uitkomst bieden als je slechts een deel van je woning wil verwarmen. Gebruik je maar een klein hoekje van een grote woonkamer of zit je de hele dag op dezelfde plek aan de keukentafel, dan is zo’n elektrisch kacheltje vaak zuiniger.  “Zorg wel dat je groene stroom inkoopt”, zegt Crijns-Graus. Maar moeten er meerdere ruimtes verwarmd worden of wil je de warmte voor een langere tijd vasthouden, dan blijft de verwarming de beste keuze. Een elektrisch kacheltje verwarmt lucht, maar de hitte verdwijnt zodra je de stekker uit het apparaat trekt. Radiatoren zijn van staal, en blijven daarom ook na het uitzetten nog even nagloeien. Bovendien is gas per eenheid goedkoper dan elektriciteit, zegt de universitair docent. En een knisperend haardvuur om de kamer op te warmen? Daar zijn de meningen over verdeeld. Milieu Centraal raadt het af. Bij het verbranden van hout komt fijnstof vrij. Dat is ongezond, vooral voor kinderen, ouderen, en mensen met longziekten. Bovendien vliegt bijna alle warmte via de schoorsteen weer naar buiten, zegt de kennisorganisatie. “In dichtbevolkte, stedelijke gebieden zou ik geen haard aan doen”, zegt Andy van den Dobbelsteen, hoogleraar duurzaam bouwen aan de TU Delft. “Buren hebben er dan te veel last van.” Maar tijdens de kerstdagen vinden veel mensen het gezellig. En er zijn ook biobrandstofhaarden, of haarden die warmte efficiënt vasthouden. Dan is het prima om het af en toe aan te zetten, volgens de hoogleraar. Kaarsjes produceren ook warmte, ongeveer 100 watt per vlam, zegt Van den Dobbelsteen. Dat is lang niet genoeg om een hele woning te verwarmen; dat is inefficiënt en bovendien ongezond. Maar tijdens een etentje of ’s avonds op de bank kunnen ze wel net dat beetje extra warmte geven. Het is sowieso een goed idee om een kerstdiner thuis te organiseren, zegt Van den Dobbelsteen. “Mensen kun je ook zien als een soort mini-kacheltjes”, zegt hij. Een gemiddeld persoon geeft in stilstand zo’n 100 watt warmte af en dat wordt 200-300 watt als ze dansen of bewegen. Nodig dus vooral wat bezoek uit. Dat heeft twee voordelen volgens Van den Dobbelsteen: “Het huis van de gastvrouw of -heer wordt voor een groot deel verwarmd door de mensen die er op bezoek zijn, en bij de huizen van de bezoekers kan de thermostaat in die tijd een stuk lager.” Warmte opwekken is één ding, maar het vasthouden is minstens zo belangrijk, benadrukt Crijns-Graus. Met enkele eenvoudige aanpassingen blijft de warmte beter in huis. Isolatiefolie op ramen kan helpen om kou buiten te houden, en folie achter radiatoren zorgt ervoor dat de warmte de kamer in wordt teruggekaatst. Ook nieuwe tochtstrips langs buitendeuren en ramen kunnen al veel schelen, zegt Crijns-Graus. Dikke gordijnen houden de kou buiten en de warmte binnen, zegt Crijns-Graus. Doe ze daarom dicht zodra het donker wordt. Overdag kun je juist profiteren van het beetje winterzon dat december nog geeft, want zelfs die levert merkbaar extra warmte in huis op, als de zon tenminste naar binnen schijnt. Wie de winter zonder kou en zo duurzaam mogelijk wil doorkomen, heeft dus best wat mogelijkheden. Draai de kachel een tandje lager, zoek naar alternatieve warmtebronnen en zorg dat de warmte die je opwekt binnenblijft. En anders doen een warme trui of een paar gebreide sokken ook wonderen. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug.</p>]]></description>
      <guid>https://www.trouw.nl/duurzaamheid-economie/hoe-blijf-je-deze-winter-warm-zonder-de-verwarming-voluit-te-laten-loeien~bd7db57e/</guid>
      <pubDate>Mon, 15 Dec 2025 00:00:00 +0100</pubDate>
    </item>
    <item>
      <title><![CDATA[Kabel of geen kabel: hoe duurzaam zijn draadloze apparaten?]]></title>
      <description><![CDATA[<p>Kabels en draden lijken uit te sterven. Tegenwoordig kun je muziek luisteren met een draadloze koptelefoon, je telefoon kabelloos opladen of het huis stofzuigen zonder snoer. Heel praktisch allemaal. Maar die draadloosheid heeft een prijs voor het milieu: de kabel wordt vervangen door extra batterijen en elektronica. Wat is duurzamer: draadloos of met draad? Elk jaar kopen Nederlanders miljoenen kilo’s aan elektrische apparaten. In 2024 brachten fabrikanten zo’n 654 miljoen kilogram aan apparaten op de markt, volgens cijfers van de overheid. Apparaten bevatten kostbare grondstoffen als koper, lithium of zelfs goud en zilver. De processen die nodig zijn om deze metalen te delven en te verwerken tot complexe onderdelen, kosten veel energie en zijn vervuilend. Volgens een studie van het World Economic Forum is de productieketen van elektronica goed voor iets minder dan 2 procent van de wereldwijde uitstoot van broeikasgassen. Bovendien is elektronisch afval een van de snelst groeiende afvalstromen volgens de Verenigde Naties. Meer dan 60 miljard kilo aan apparaten wordt wereldwijd elk jaar weggegooid, waarvan nog geen kwart gerecycled wordt. Als oude apparaten niet goed worden verwerkt, kunnen allerlei chemicaliën vrijkomen: schadelijk voor mens en milieu.  In Nederland wordt overigens veel meer gerecycled (62 procent van het elektrisch afval). Kijkend naar de productie, die bij apparaten meestal de grootste milieu-impact heeft, dan zijn draadloze apparaten vaak niet de beste keuze voor het klimaat. “De meeste milieu-impact hebben de printplaatjes en vooral de accu’s van apparaten”, zegt Bas Flipsen, universitair hoofddocent aan de TU Delft, gespecialiseerd in duurzaam industrieel design. In deze onderdelen zitten kostbare metalen. Draadloze apparaten bevatten batterijen en meer elektronica dan apparaten met snoer. Neem draadloze oortjes. Die hebben, naast batterijen, ook elektronica nodig om te verbinden met een telefoon. Daarnaast zijn knoppen nodig om het apparaat aan of uit te zetten en een poort of doosje om ze op te laden. De energie- en materiaalkosten van deze ‘extra’ onderdelen zijn al snel hoger dan die van een snoer – hoewel dat ook van koper is gemaakt. De ecologische voetafdruk van de draadloze oortjes van fabrikant Skullcandy was bijvoorbeeld gelijk aan 5,9 kilogram CO2, bijna twaalf keer zoveel als hun variant met draad. De voornaamste reden voor het verschil: de batterijen en elektronica. Ondertussen heeft de fabrikant de voetafdruk verlaagd, maar de uitstoot van draadloze oortjes blijft vijf keer zo groot als de 0,5 kilogram CO2 van de bedrade versie. Dat draadloze apparaten vaak meer onderdelen hebben, heeft voor het klimaat nog een ander nadeel: “Er is meer kans dat een onderdeeltje kapot gaat”, zegt Benjamin Sprecher, universitair docent duurzaam industrieel design aan de TU Delft. Dat geldt voor printplaten, maar ook voor de batterij. Die beperkt de levensduur, omdat deze verslijt met de tijd en gebruik. “Als de batterij kapotgaat en niet te vervangen is, werkt het hele apparaat niet meer”, zegt Sprecher. Volgens hem worden draadloze apparaten daarom vaak sneller weggegooid. Of vervanging of reparaties mogelijk zijn, verschilt per product. Bij veel apparaten is een (ingebouwde) accu of batterij vervangen lastig, zoals bij draadloze koptelefoons en oortjes. Bij deze producten is dit vrijwel onmogelijk, stelt de Consumentenbond. Zo zijn er meer apparaten als elektrische tandenborstels, bluetooth-speakers of vapes die lastig te repareren zijn en makkelijk worden weggegooid. Stichting Open, de organisatie verantwoordelijk voor de recycling van elektrische apparaten in Nederland, laat weten een grote stijging van ingebouwde lithium-accu’s te zien in de apparaten die zij inzamelen. Draadloos gereedschap heeft soms een accu die je er makkelijk op en af kan klikken en dus makkelijk vervangt. Toch denkt Franco Donati, universitair docent industriële ecologie aan de Universiteit Leiden, dat consumenten voor het milieu beter een boor met een kabel kunnen aanschaffen - of nog beter: huren of lenen. Consumenten gebruiken gereedschap in de praktijk weinig. Bij bedrijven die veel gereedschap met dezelfde accu-aansluiting intensief gebruiken, is de afweging anders. Hier kan het de moeite waard zijn om een nieuwe accu aan te schaffen en zo de levensduur van veel apparaten te verlengen, denkt Donati.Kabels gaan doorgaans langer mee dan batterijen. Maar ook een draad kan breken. “Als stofzuigers kapotgaan, komt dat vaak doordat de snoeren niet meer werken”, zegt Sprecher. Of een kabel makkelijk te vervangen is, verschilt per product. Een laatste reden waarom sommige draadloze apparaten een kortere levensduur hebben, heeft te maken met software. Denk bijvoorbeeld aan een thermostaat of cameradeurbel die je met een app bestuurt. Hoe lang je deze apparaten (met alle opties) kan gebruiken, heeft te maken met ondersteuning van de fabrikant. Zo stopte Google met de ondersteuning van sommige slimme thermostaten, waardoor deze niet meer met een app bediend kunnen worden. Software-ondersteuning is vrijwel nooit onbeperkt. Uiteindelijk draait de keuze tussen draadloos en bedraad om de vraag hoeveel gemak waard is. Draadloze apparaten kosten vaak meer grondstoffen en hebben meestal een kortere levensduur. Wie duurzaamheid belangrijk vindt, koopt dus een apparaat met snoer. En als het draadloos moet, let dan op reparatiemogelijkheden en goede software-ondersteuning. En in het geval van gereedschap: bel eens aan bij de buren. De productie van onderdelen heeft bij veel (vooral kleine) apparaten de grootste milieu-impact. Maar ook het gebruik heeft invloed. Over het algemeen zijn batterijen en accu’s minder efficiënt dan draden. Zowel tijdens het opladen als gebruik van het apparaat gaat een beetje stroom verloren, legt Franco Donati, universitair docent industriële ecologie aan de Universiteit Leiden uit. “Een lithium-ion batterij heeft bijvoorbeeld een energie-efficiëntie van rond de 90-95 procent,” zegt hij. Dit energieverlies kun je soms aan je apparaat voelen: “Alles wat warm wordt is per definitie verlies”, zegt Flipsen. “Dan is elektriciteit omgezet in warmte.” Ook bij het draadloos opladen van een telefoon of een tandenborstel is ersprake van verlies. Het is minder efficiënt dan opladen met een draad, laat Annelies Visser, energie-expert van kenniscentrum Milieu Centraal weten. Een draadloos oplaadstation genereert een wisselend magnetisch veld om een accu op te laden. Hierbij gaat energie verloren in de vorm van warmte. Die warmte kan de levensduur van de accu beperken. Heeft een apparaat ook de optie om met een draad op te laden, dan raadt Visser aan om daarvoor te kiezen. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/kabel-of-geen-kabel-hoe-duurzaam-zijn-draadloze-apparaten~b7f5466a7/</guid>
      <pubDate>Mon, 8 Dec 2025 00:00:00 +0100</pubDate>
    </item>
    <item>
      <title><![CDATA[Volkorenbrood is duurzamer dan witbrood, maar het gaat er vooral om wat je erop doet]]></title>
      <description><![CDATA[<p>Wat mag het zijn, vandaag? Een Liefde &amp; Passie spelt, een haverboekweit wit, een halfje desem bruin tarwe of toch liever een Les pains boulogne? Als onze welvaart ergens zichtbaar is – en de hang van de consument naar romantiek en authenticiteit – dan is dat bij de bakker. Jechiam Gural herkent dat verlangen naar nostalgie: “De bakkerij is noeste arbeid, zweten, dicht op het vuur zitten, het kneden van het deeg. Ambachtelijk brood bakken is te ruiken en te zien.” Gural coacht jonge mensen bij het Amsterdamse Baking Lab. Dat is een ‘bakkerslaboratorium’ waar een circulaire bakkerij bijhoort. Er worden workshops gegeven, bijvoorbeeld hoe je zelf brood bakt. “Maar wij ontwikkelen ook nieuwe recepten die verspilling van oud brood voorkomen.” Volgens het informatieplatform Brood.net, een initiatief van de Nederlandse bakkerijbranche, staat brood op nummer 1 in de top 10 van meest verspilde producten. Dat gebeurt zowel in de keten van bakkerijen en toeleveranciers als bij de consument thuis. Het komt bij brood immers aan op versheid. Een beetje brood moet lekker knapperig en vers zijn, anders gooien we het weg. Ook in bakkerijen en supermarkten gaan al die halfjes volkoren en casino’s wit maar één dag mee. Wat over is, wordt niet meer verkocht. Daarbij gaan niet alleen talloze kilo’s brood verloren, constateert Brood.net, maar ook de grondstoffen en energie die nodig waren voor de productie en distributie. Maar dat is niet het hele verhaal, meldt de website enthousiast. ‘Gelukkig krijgt het overgrote deel van dit overgebleven brood een tweede bestemming.’ Veel oud brood wordt bijvoorbeeld verwerkt tot veevoer, paneermeel en croutons. En anders reanimeren experimenteerders als Jechiam Gural het bijna-doodbrood in hun bakkerslaboratoria. “Brood dat niet is verkocht, wordt in de restwarmte van onze ovens uitgedroogd en geroosterd. Iedere nieuwe partij brood bestaat uit een klein percentage geroosterd ‘oud’ brood. Dat verbetert de smaak en zorgt er ook voor dat het brood langer vers blijft. Oud brood is een broodverbeteraar.” Ze maken er bij Baking Lab ook andere producten van, zoals quiches en bananenbrood. “We gebruiken oud brood zelfs als ingrediënt voor kimchi, een gefermenteerd gerecht uit Korea.” De broeikasgas-uitstoot van brood is relatief beperkt, onderzocht het RIVM in 2020. Eieren, vis, kaas en vooral vlees laten een veel grotere voetafdruk achter. De CO2-uitstoot (koolstofdioxide) van een kilo vlees is zo’n vijftig keer hoger dan de emissie van een kilo brood. Al is het ene brood het andere niet: volkorenbrood heeft een lagere milieu-impact dan witbrood en meergranenbrood, terwijl de milieubelasting van een krentenbol en croissant hoger is. Het RIVM stelt vast dat de graanteelt efficiënt is, maar een negatief effect heeft op de natuur. Vooral bemesting is niet zo’n schone zaak. Eenmaal in de bakkerij laat ook de verwerking van ingrediënten als rozijnen en noten milieusporen achter. En bakovens, die hoge temperaturen moeten leveren, staan bekend als energievreters. Het vervoer van bakkerswaren (van de fabriek naar de supermarkt of rechtstreeks van de winkel naar de consument) heeft in vergelijking met telen en bakken een relatief kleine invloed. Verpakkingen – meestal van plastic – zijn nooit een schone oplossing, maar bij versproducten ligt dat genuanceerd: een goede verpakking maakt brood langer houdbaar en draagt bij aan voedselveiligheid. De Nederlandse Vereniging voor de Bakkerij (NVB) werkt aan wat zij noemt ‘een toekomstbestendige bakkerijsector’. De branchevereniging organiseerde onlangs nog een bijeenkomst over recyclebare broodzakken en eetbare merklabels (gemaakt van meel) op verpakkingen. In een jaarlijks onderzoek naar voedselverspilling in de industriële bakkerijsector, die goed is voor ongeveer 80 procent van de markt, blijkt dat het aantal retouren in vier jaar tijd met 45 procent is gedaald. Laboratorium-coach Gural gelooft dat bewustwording over verspilling ook zit in het pure bakkerswerk, het voelen van het vak. De grote broodfabrieken hebben de romantiek eraf gehaald, vindt hij. “Door schaalvergroting zijn we het ambacht uit het oog verloren.” Er is niet alleen opgeschaald, maar ook ‘opgeschraald’, stelt hij. “Brood is in potentie een duurzaam product, maar door die opschraling kennelijk het meest verspillende product in de westerse maatschappij.” Branchevereniging NVB vindt de kritiek op massaproductie te makkelijk: “Supermarkt en bakker hebben elkaar gewoon nodig. We eten in Nederland samen zo’n 900 miljoen kilo brood per jaar. Dat is 50 kilo per persoon”, reageert NVB. Houd de productie liever lokaal, met korte ketens, zegt Gural. “In een traditionele ambachtelijke omgeving, waar de maker doorgaans respectvol met grondstoffen omgaat, is het weggooien van eten veel minder vanzelfsprekend.” Sterker nog, ze moeten er bij Baking Lab niet aan denken dat ze door de voorraad van gedateerde volkorens heen zijn: “Toen het oude brood een keer op was, ontstond er paniek in onze bakkerij.” De echte impact van brood, concludeert Brood.net ten slotte, hangt grotendeels samen met wat je erop smeert. Wie een meergranenbol belegt met humus of pindakaas en er een glas sojamelk bij drinkt, maakt toch minder los bij de natuur dan degene die een traditionele broodmaaltijd nuttigt met eieren, vleeswaren en kaas. We zijn nog nooit zo romantisch geweest, beweert filosoof Hans Kennepohl in zijn gelijknamige boek. Denk maar aan onze voorliefde voor ambachtelijk brood. Heb je een praktische vraag over milieubewust(er) leven? Mail naar groenegids@trouw.nl en wellicht zie je ‘m terug in een volgende Groene Gids Eerdere afleveringen leest u hier terug. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/volkorenbrood-is-duurzamer-dan-witbrood-maar-het-gaat-er-vooral-om-wat-je-erop-doet~b88f9f08/</guid>
      <pubDate>Mon, 1 Dec 2025 00:00:00 +0100</pubDate>
    </item>
  </channel>
</rss>
