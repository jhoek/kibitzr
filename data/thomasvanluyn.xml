<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Als Thomas van Luyn dictator was zou hij het he-le-maal anders doen]]></title>
      <description><![CDATA[<p>Ik snap dictators niet. Wel dat ze het willen zijn enzo – niemand vindt het leuk om te worden tegengesproken – maar ze gebruiken hun macht voor dingen waar president Van Luyn niet meteen een supergoed humeur van zou krijgen. Neem nou president Gurbanguly Berdymukhamedov van Turkmenistan. Die liet een gigantisch standbeeld van zichzelf neerzetten. Ik vind foto’s van mezelf al lastig om naar te kijken. Een plein waar iedereen uitgebreid naar mijn lijf kan staren, ik moet er niet aan denken. Wat Gurbanguly Berdymukhamedov dan weer wel leuk doet, is een naam kiezen waarvan je weet dat iedereen op de wereld er copypaste voor nodig heeft. Fun fact: reuzestandbeelden zijn een exportproduct van Noord-Korea. Dat is supergoed bedacht. Als je een handelsboycot van alle nette democratieën aan je broek hebt, moet je gewoon iets maken wat dictators willen hebben. Zelfs in het laatste puur communistische land is de handelsgeest nog springlevend, dat stelt toch gerust. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Over Noord-Korea gesproken: de familie Kim houdt enorm van stadions met mensen die allemaal tegelijk bordjes omdraaien zodat er enorme afbeeldingen ontstaan. Ik vind dat knap verzonnen, maar hoelang blijft dat boeiend? Als je toch een stadion kunt vullen met willoze burgers, laat ze dan iets moois zingen. Een meerstemmig koor is altijd mooi, altijd. En als je alle vals zingende mensen naar strafkampen stuurt, wordt het keigoed, denk ik. Repertoire: Bach, Queen en Eefje de Visser. Ja hoor eens, ik ben de baas. Chinese dictators zijn meer van de klappende congressen. Je weet dat ze geen keus hebben: laat ze dan het hele jaar oefenen op Spaanse flamencoritmes. En dat ze dan ook met hun hakken erbij stampen. Uit de maat? Hallo strafkamp. Hé, en die langsmarcherende legers: ik hou ook van oorlogstuig hoor, vliegtuigjes en tanks en coole wapens, maar het idee is dat zo’n defilé uren doorgaat, zodat de mensen denken: zo hé, da’s een groot leger. Kleinere dictators laten ze zelfs rondjes lopen, zodat het er meer lijken. Maar daar zou ik dus moeten staan kijken naar duizenden kerels die langslopen, en alleen hun vingers tegen hun pet doen als ze mij zien. Laat ze dan iets leuks doen. Ineens op hun handen lopen, salto’s maken. Of nee, dansen natuurlijk. Dat een heel bataljon Het Zwanenmeer dansend langskomt, fladderend op spitzen. En een brigade die komt twerken naar mijn erepodium, dat moet toch leuk indruk maken op mijn buitenlandse gasten. En natuurlijk een moonwalkend regiment, dat spreekt voor zich. Maar dat ze echt allemaal heel goed zijn. Echt heel héél goed. Ik denk dat het volk uit zijn dak gaat. Moeten ze veel oefenen natuurlijk, maar dat schijnt met marcheren sowieso het geval te zijn. Wat dictators ook doen is lelijk bouwen. Beton, vierkant, strak – ja je kunt van brutalisme houden en na honderd jaar is alles mooi, maar vrolijk word je er niet van. Ik zou het lekker laten staan, want nieuwbouw kost geld, maar ik zou wel met de kwast aan de slag gaan. Gewoon één wijk helemaal knalroze. Knal. En die grote paleizen: allemaal glitter. Van onder tot boven, helemaal in gekleurd glitter.  Oh en alle daken van mijn hoofdstad worden zo geverfd dat als je op Google Earth kijkt, je de tekst van Rapper’s Delight leest. De 12 inch-versie. Geselecteerd door de redactie</p>]]></description>
      <guid>https://www.volkskrant.nl/columns-opinie/als-thomas-van-luyn-dictator-was-zou-hij-het-he-le-maal-anders-doen~bcb3c6f1/</guid>
      <pubDate>Thu, 16 May 2024 00:00:00 +02:00</pubDate>
    </item>
    <item>
      <title><![CDATA[Men holde en masse naar de kust, om zich daar te laten geselen door glasscherp zand, de brandende zon en krijsende meeuwen]]></title>
      <description><![CDATA[<p>Geen dorp ter wereld ligt aan het strand, want vanouds willen mensen ver van de striemende wind, de bijtende kou en genadeloze zon wonen. Er zijn natuurlijk wel plaatsen bíj zee om redenen van visserij en scheepvaart, maar niet van harte. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Eind 19de eeuw kregen rijke mensen ineens een obsessie met gezonde dingen. Die moesten wel een beetje onprettig zijn, want alle prettige deden ze al, en nog steeds werden ze oud, lelijk en dood. Dus probeerden ze nieuwe dingen als geheelonthouding en koude baden. Een welgestelde dame kon zich desgewenst in een houten huisje op wielen de zee in laten trekken door een visserspaard. Daar, onttrokken aan het zicht van minder moderne burgers, dompelde mejuffrouw zich dan kortstondig in de ijskoude Noordzee, om meteen verkleumd de wagen in te klimmen teneinde zich te warmen aan het zonnetje, dankbaar dat het gestel deze behandeling had overleefd. Nu kon ze thuis met recht melden dat cholerie was afgewend, kwaede humeuren waren verdwenen en de aether weer de juiste verhouding phlogiston bevatte. Steeds meer welgestelde burgers probeerden het ook eens, die zee en dat strand, dat er immers zo rustiek uitzag op de schilderijen van Mesdag en Breitner. Het bleek er echter buitengewoon oncomfortabel, en er moest van alles worden meegenomen om zich tegen zon en wind te beschutten: rieten stoelen, parasols, dikke kinderen – alles wat een beetje hielp. Na de Tweede Wereldoorlog gebeurde er ineens van alles tegelijk: er kwamen Franse films uit met naakte meisjes erin, vliegtuigen begonnen op de Middellandse Zee te vliegen en Amerikanen testten atoombommen op het Bikini-atol, dat vervolgens zijn naam gaf aan de schaarse badkleding waarnaar men net als naar een atoomflits beter niet direct kon kijken omdat men wel eens blind zou kunnen worden (of een erectie kon krijgen in een wollen zwembroek, wat mogelijk nog erger was). In het koude grijze land waar dikke kleding en bruine baksteen ons van oudsher hadden beschermd tegen ons rotweer en onze onbeschaafdheid, leidde dat alles tot enorme verwarring. Gedesoriënteerd holde men en masse naar de kust, om zich daar te laten geselen door het glasscherpe zand, de brandende zon en de krijsende meeuwen. Men smeerde zich in met softijs en likte aan zonnebrand. Stringetjes doorsneden dikke cellulitiskonten, harige ballen hingen uit speedo’s. Iedereen nam tatoeages. Men dacht: als we nou maar luid onze muziek draaien en ons kokende bier drinken, wordt het vanzelf leuk – en dat was ook zo. Vooral de drank hielp enorm. Alleen als het koud en grijs was keerde het verstand terug bij de mensen. Dan bleven ze in het beschutte binnenland, zich niet bewust dat ze daar gelukkiger waren. Op zo’n dag liep ik laatst over het strand, en voelde er de functie die het van oudsher had, namelijk dezelfde als die van de woestijn: de uitgestrekte leegte waar de dolende wijsgeer vroeger heen ging om, ontdaan van alle alle geborgenheid, knettergek te worden van eenzaamheid en God te ontmoeten, die hem vervolgens aanraadde om op te houden met dolen, zijn shit together te krijgen, en iets met mensen te gaan doen. Een rij strandhuisjes stond ruggelings tegen de duinwand. Duur, dus begeerlijk. Ik stelde me voor er wakker te worden op een ochtend als deze, en de hele woeste leegte voor mezelf te hebben. En over de golven kwam een stem aanwaaien, en de stem sprak: nee joh, gek. Geselecteerd door de redactie</p>]]></description>
      <guid>https://www.volkskrant.nl/columns-opinie/men-holde-en-masse-naar-de-kust-om-zich-daar-te-laten-geselen-door-glasscherp-zand-de-brandende-zon-en-krijsende-meeuwen~b9cb38f6/</guid>
      <pubDate>Thu, 9 May 2024 00:00:00 +02:00</pubDate>
    </item>
    <item>
      <title><![CDATA[Het is een van de machtigste woorden op aarde: donut. Geef maar toe, nu heeft u er zin in eentje]]></title>
      <description><![CDATA[<p>Ik zeg ‘donut’ en nu heeft u zin in een donut. Het is een van de machtigste woorden op aarde. Ik wou het niet eens optikken, maar toen ik net nadacht over waar ik over zou schrijven, verscheen er eentje in mijn hoofd, en nu vind ik het heel moeilijk nog ergens anders aan te denken. Terwijl het maar één donut was, daar in Tokio. Dus trigger warning: ergens in dit stukje zit een donut. We zijn terug in Nederland. Normaal denk ik na zo’n verre reis: wat is alles toch lekker rustig en goed georganiseerd hier. Maar Tokio is zo veel rustiger en georganiseerder dan welke grote stad dan ook, dat ik nu een beetje lijd aan het Parijs-syndroom. Dat is de psychiatrische term voor de shock die Japanners in het buitenland ervaren, omdat het er zo veel viezer en rommeliger is dan in de film. Over de auteurThomas van Luyn is cabaretier, presentator en columnist voor Volkskrant Magazine. De donut was een matchadonut. Matcha is een beetje de gember van Japan. Die vergelijking gaat helemaal mank, ten eerste omdat Japan al een speciaal soort gember heeft, en ten tweede omdat matcha een soort thee is. Maar wat ik bedoel is dat matcha in Japan tegenwoordig opduikt in van alles, net als gember hier. Bij gemberijs kon ik me nog wel iets voorstellen, maar de gembershampoo in de supermarkt... enfin, waarom ook niet. Ook kiwi en mango zijn we in ons haar gaan smeren, het is een vrij land. Maar dat doen Japanners dus met matcha. Matchazeep, matchataart, matchakaarsen, noem maar op. Ik denk vooral omdat het zo groen is. Bijna day-glo. In de minimarket kocht ik een matcha-KitKat, die bij uitpakken in de duistere hotelkamer bijna licht gaf in het donker. Hij smaakte overigens gewoon naar KitKat (maar dan groen). De matchadonut kwamen we tegen bij Starbucks, waar hij bedekt met een laagje matchaglazuur groen lag te shinen in de vitrine. Hij bleek niet alleen knalgroen van buiten, maar zo mogelijk nog groener van binnen, zodat mijn zoon tevreden constateerde dat hij daarmee genoeg groente voor de hele week had binnengekregen. Gelukkig maar, want in tegenstelling tot geruchten eten ze in Japan niet alleen maar groente en vis. Vlees, vlees en nog eens vlees. En dat bovenop de lange vlucht heen en terug. Onze carbon footprint groeide even uit tot die van olifantenpoten. Wel zijn ze heel goed met fastfood. Ik kan niet beginnen uit te leggen hoeveel lekkerder een bak noedels met ei en uitjes is dan een hamburger. Ik zal een poging wagen: veel. Heel veel lekkerder. En veel sneller klaar bovendien. In 30 seconden heb je een kom udon voor je snufferd, voor een appel en een ei (die trouwens beide ook in shampoo zitten tegenwoordig) en waar je de hele dag van vol zit. Hetzelfde geldt voor de okonomiyaki-pannekoekjes en de rijst met kipschnitzel-in-kerrie waar de kantoorslaven zo dol op zijn. Gratis extra rijst, gratis extra noedels, en je schenkt kraanwater uit de kan met ijs. De droom van veel-voor-weinig-Hollanders, zou je denken. Misschien komt het nog. Je weet nooit wat mensen meenemen van zo’n reis, maar mijn zoon is blijkbaar geïnspireerd door zijn ervaringen in Japan, want hij komt net thuis met een ‘Kitkat Spring Break Extreme Donut’. Een hele mond vol, in alle opzichten. Geselecteerd door de redactie</p>]]></description>
      <guid>https://www.volkskrant.nl/columns-opinie/het-is-een-van-de-machtigste-woorden-op-aarde-donut-geef-maar-toe-nu-heeft-u-er-zin-in-eentje~b0ab70b8/</guid>
      <pubDate>Thu, 2 May 2024 00:00:00 +02:00</pubDate>
    </item>
    <item>
      <title><![CDATA[Het rotkind ging bij haar moeder klagen, om even later terug te komen met een beige lolly]]></title>
      <description><![CDATA[<p>Achterin de drogist stapte ik naar buiten, de brandtrap op. Mijn zoon dacht dat ik gek was geworden, want die uiterst voorkomende Japanners kunnen ineens verrassend boos worden als je iets doet wat niet mag. Maar verdorie, Google had gezegd dat hier het kattencafé hier was, en we stonden precies op het locatiedingetje van Maps – wat moet dat symbooltje trouwens voorstellen? Een plectrum? Een omgekeerde traan? Wij hadden gezocht met onze platte winkelstraatmentaliteit. In Tokio moet je in 3D denken; je moet omhoog en omlaag kijken. Hier kan een vintagekledingwinkeltje gewoon op de vijfde verdieping zitten. Of onder je voeten, zoals de animepoppetjesstraat onder station Shinjuku – sorry, dat is een zin waar  een hoop aan valt uit te leggen, lees er maar even overheen, we moeten snel door, want we hadden maar één week in deze wonderlijke stad, en mijn zoon had zo zijn agenda. Hoog op de lijst: een kattencafé. We hadden het ottercafé of het pinguïncafé gewild, maar die hadden wachttijden, en kattencafés waren overal. Over de auteurThomas van Luyn is cabaretier, presentator en columnist voor Volkskrant Magazine. Wij hadden ons een gezellige bruine kroeg voorgesteld, op de hoek van een rustiek steegje, vol lezende dames met poezen op schoot. Maar dit was Tokio, dus het café zat op de vierde verdieping van een modern winkelgebouw, boven een soort drogist die zo veel ongerelateerde troep verkocht dat hij er drie verdiepingen voor nodig had. Alsof de Kruidvat een fout pilletje had geslikt op een illegale rave, en waar men de volgende verdieping bereikte via de brandtrap – niet ongewoon in Tokio. De schoenen uit, de sloffen aan (want Japan), en zo betraden we een geheel beige kamer met grote ramen die uitkeken op de drukke stad. Er waren katten, en voor een klein bedrag kon je een evenzeer beige lolly kopen waar de katten graag aan likken. Er waren een paar zitjes, sommige voor katten, andere voor mensen, en dat was ’t. Het café-element bestond uit een koffieautomaat. De licht klassieke muziek en de soezende poezen maakten dat ik, na alle drukte van de stad, bijna meteen in slaap viel, en we betaalden per kwartier: de perfecte toeristenfuik. De poezen kwamen en gingen door een kattenluikje in een deur waarboven het woord ‘Staff’ stond, waarvan ik hoopte dat het een grap was want dan was-ie buitengewoon geestig. Het was natuurlijk ook mogelijk dat we in een vreemde Japanse tekenfilm waren beland, en dat de poezen het café daadwerkelijk runden, en dat als we te lang zouden blijven, wij straks zelf in katten zouden veranderen. De beesten waren nogal wat aandacht gewend, maar mijn zoon is een poezenfluisteraar, en al snel kwam er eentje naast hem zitten. Dit tot groot ongenoegen van een meisje dat haar zinnen op dezelfde poes had gezet. Verwoed begon ze met haar vingers te knippen en zoengeluidjes te maken. ‘Wat een rotkind’, zei ik hardop. Mijn zoon elleboogde mij, want je weet op vakantie nooit of ze je niet toevallig verstaan, ook niet in Japan. Het rotkind ging bij haar moeder klagen, om even later terug te komen met een beige lolly, die ze voor de neus van onze kat heen en weer begon te zwaaien, net zo lang totdat ze ’m bij ons had weggelokt. Ik hoopte dat de poezen haar plots zouden optillen, en met haar zouden weghollen door het kattenluikje, waarachter ik de fabriek vermoedde waar rotkinderen worden verwerkt tot poezenlolly’s. Die dingen gebeuren in Japan. Geselecteerd door de redactie</p>]]></description>
      <guid>https://www.volkskrant.nl/columns-opinie/het-rotkind-ging-bij-haar-moeder-klagen-om-even-later-terug-te-komen-met-een-beige-lolly~b939df40/</guid>
      <pubDate>Thu, 25 Apr 2024 00:00:00 +02:00</pubDate>
    </item>
    <item>
      <title><![CDATA[Ik zou de extreme geordendheid in Tokio verstikkend moeten vinden, maar het tegendeel is waar]]></title>
      <description><![CDATA[<p>De straten in Tokio zijn onwerkelijk schoon. Blijkbaar gooit iedereen zijn afval netjes weg. Maar waar? Ik zie geen prullenbakken. Een mens kan maar zo lang met een verkreukeld waterflesje in zijn hand lopen. Als ik in de verte een stuk straatmeubilair ontwaar, houdt mijn zoon me tegen: ‘Het is nóóit een prullenbak.’ Hij heeft gelijk. Altijd blijkt het bij nadere inspectie een elektriciteitskastje of een ander vaag ding te zijn. We staan al enige tijd te wachten bij de oversteekplaats. Een rood mannetje blijft hier namelijk heel lang rood. Waarom? Omdat het kan. Niemand loopt door rood. Ook niet ’s nachts, of in een lege straat. Ook niet als het in die lege straat pijpenstelen regent. Men wacht. Over de auteurThomas van Luyn is cabaretier, presentator en columnist voor Volkskrant Magazine. Als het regent steekt trouwens iedereen, maar dan ook iedereen een paraplu op. Omdat hun prachtige nette kleren niet vies mogen worden. Mijn god, wat kleden de Tokioërs zich keurig. Om door een ringetje te halen, iedereen. Het mannetje blijft nog wel even rood, dus ik heb alle tijd om het prullenbakkenmysterie aan het internet voor te leggen. Op mijn phone tik ik: ‘No bins Tokyo?’ Het internet antwoordt prompt: No hoor. No bins, vergeet het, nowhere bins in Tokio. De Tokiolees is nou eenmaal zo proper dat hij die niet nodig heeft. Afval stop je immers gewoon in je tasje, en neem je mee naar huis. Trouwens: welk afval? De Tokiaan heeft niks om weg te gooien, omdat hij nooit vretend als een hork over straat loopt. Mijn zoon en ik voelden ons aanvankelijk  barbaren  in deze extreem beschaafde wereld, maar we hebben snel bijgeleerd. Ook wij nemen het bonnetje inmiddels met twee handen aan, en ook wij maken daarbij een buiginkje. Het voelt prettig, beleefd zijn zonder dat je een rariteit bent zoals in Nederland. Daar moet je normaal doen. Het licht springt op groen, en iedereen begint te lopen. Gegroepeerd, zodat ze elkaar niet voor de voeten lopen. Als vertegenwoordiger van mijn land zou het mijn plicht moeten zijn om de kriebels te krijgen van al die goede manieren, al die properheid en netheid. Ik zou deze extreme geordendheid verstikkend moeten vinden. Maar het tegendeel is waar. Ik vind het een verademing, een vakantie van het lompe, onverschillige egoïsme van de Nederlanders. Mijn innerlijke reactionair  zit te spinnen van genot. Och, kon Nederland maar zo zijn. Wat er gebeurt als je buiten de lijntjes loopt, merkte ik in de buurtsuper tegenover ons hotel. Ik liep van de verkeerde kant naar de kassa, en drong zo onbedoeld vóór. Ook omdat iedereen in de rij anderhalve meter afstand hield van zijn voorganger, zodat het er niet uitzag als een rij. Niet vanwege covid dus, maar omdat afstand houden nu eenmaal ordelijker is dan dringen. Een vierkant  mannetje in pak versperde mij plots de weg. Mij strak aankijkend hakte hij een streep door de lucht, als een karatechop, eindigend in een uitgestoken vinger die wees naar de plek waar ik had moeten staan. Zijn lichaamstaal straalde onverbiddelijkheid uit: als ik mijn Hollandse ‘bemoei je met je eigen zaken’-smoel had getrokken, had ik een mep gekregen, honderd procent. ‘Sumimasen’ prevelde ik, met een licht buiginkje, en schuifelde naar de aangewezen locatie. Gelijk heeft-ie, dacht ik.  Orde hersteld. Geselecteerd door de redactie</p>]]></description>
      <guid>https://www.volkskrant.nl/columns-opinie/ik-zou-de-extreme-geordendheid-in-tokio-verstikkend-moeten-vinden-maar-het-tegendeel-is-waar~bd86f6f3/</guid>
      <pubDate>Thu, 18 Apr 2024 00:00:00 +02:00</pubDate>
    </item>
    <item>
      <title><![CDATA[Welke passagier heeft recht op de middenleuningen in het vliegtuig? Het werd een lange reis]]></title>
      <description><![CDATA[<p>Het minder vliegen lukt me aardig, maar niet naar Tokio. Ik overwoog nog aan te monsteren op een containerschip, maar dat is nog vervuilender. Althans, volgens mijn zoon, en aangezien we de trip voor zijn 18de verjaardag maakten, kreeg hij gelijk. Jammer, want ik zag uit naar de prikkelarme maanden op zee. Ik heb bij de Chinese vliegmaatschappij twee stoelen uitgekozen waarvan één met raampje: zodat de zoon een uitzicht zou hebben, en het hoofd ergens tegenaan kon rusten bij het slapen. Maar toen we gingen zitten, bleek het raampje ondoorzichtig vanwege de zweetvegen en vetplekken van eerdere passagiers, hetgeen hem zowel het uitzicht als het hoofdsteunelement ontnam. Het was rechtop zitten geblazen. Ik had daar voor mezelf alle vertrouwen in, want dat was een vaardigheid die ik mij reeds op de middelbare school tijdens de aardrijkskundelessen had eigen gemaakt. Over de auteurThomas van Luyn is cabaretier, presentator en columnist voor Volkskrant Magazine. De horde die genomen moest worden echter, was mijn buurman, de gangpadpassagier. Om plaats te nemen moest hij opstaan, maar hij deed hardnekkig of hij ons niet zag. Ons herhaaldelijk ’Hello? Mister?’ negeerde hij. Hij was Chinees dus misschien dacht hij te kunnen doen alsof hij ons niet begreep. Dus blafte ik ‘Weiwei xiansheng!’. Ik heb maar één jaar Chinees gestudeerd, en het komt eigenlijk nooit van pas, behalve nu. Meteen hees hij zich uit zijn stoel. Dat kostte hem moeite, want zijn omvang was enorm. Daar kon hij niets aan doen, maar een strijd om bewegingsvrijheid leek, tijdens deze lange vlucht, onvermijdelijk. Het werd een ellebogengevecht om de leuning tussen ons in. Ik ben het eens met Jerry Seinfeld die betoogde dat de middenpassagier het recht heeft op beide armleuningen. Immers, de raampjespassagier heeft het uitzicht en de hoofdsteun (in theorie dan), en de gangpadzitter heeft een vrije tocht naar de wc, snelle toegang tot de bovenhoofdse bagage en beenruimte voor één been. Tijdens een lange vlucht kan hij achteloos opstaan, strekken en wandelen. Dan moet je die ene armetierige leuning afstaan, vind ik. Maar dat vond hij duidelijk niet. De hele vlucht lang voerden wij een verwoed en openlijk sumo-gevecht der ellebogen. Hij had natuurlijk meer massa, maar mijn lange armen maakten het mogelijk meer van mijn lichaamsgewicht op de leuning te krijgen dan hij, waardoor mijn onderarmen meer grip hadden dan de zijne. Zijn omvang echter was zodanig, dat hij met zijn schouders mij opzij kon duwen, zonder mijn kant op te leunen. Anders gezegd reikte zijn breedte tot ver over niemandsland heen, tot ver binnen mijn territorium. Dat kon ik natuurlijk niet over mijn kant laten gaan, dus liet ik vanuit mijn onwrikbare onderarm mijn elleboog licht naar buiten steken. De goede man had een flinke beschermende laag, maar een elleboog net onder de rib, dat móést pijn doen. Hij sloeg terug door te doen alsof hij in slaap viel MET ZIJN HOOFD OP MIJN SCHOUDER! Het was een ijzersterke zet. Hoe kon ik die aanval passief-agressief afslaan? Mijn tegenzet was brutaal, maar net normaal genoeg om onschuld te kunnen veinzen. Ik drukte op de knop van de leuning, en met een ruk kwam mijn stoel overeind. Zijn hoofd werd bijkans de andere kant op gelanceerd. Zo ging het op en neer, helemaal naar Shanghai, waar onze overstap was. Ik had geen oog dicht gedaan. Gesloopt was ik, maar ik kwam als winnaar uit de strijd tegen een heel, heel zware tegenstander. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/welke-passagier-heeft-recht-op-de-middenleuningen-in-het-vliegtuig-het-werd-een-lange-reis~bb65a790/</guid>
      <pubDate>Thu, 11 Apr 2024 00:00:00 +02:00</pubDate>
    </item>
    <item>
      <title><![CDATA[Sta mij toe u Het Verhaal Van De Keer Dat Mijn Vrouw Een Omelet Wou Maken te vertellen]]></title>
      <description><![CDATA[<p>Een goed verhaal krijg je niet door wát je meemaakt, maar hóé. Sta mij toe u Het Verhaal Van De Keer Dat Mijn Vrouw Een Omelet Wou Maken te vertellen. Ik herinner het me als de dag van gisteren. Waarschijnlijk omdat het gisteren was. Ze wilde een omelet gaan maken, dus zei ze: ‘Ik ga een omelet maken.’ Op de filmschool leren ze dat dit de ‘expositie’ van het verhaal is: het schetsen van de situatie zoals die was, voordat de actie losbarst. Vaak is die situatie  heel gewoontjes: INTERIEUR, DAG. Een succesvolle zakenvrouw beweegt zich in haar keuken, en krijgt de opwelling om een omelet te maken. Haar man, ondertussen, zit aan de keukentafel op zijn laptop usb-kabeltjes te vergelijken. Over de auteurThomas van Luyn is cabaretier, presentator en columnist voor Volkskrant Magazine. Die alledaagsheid helpt de kijker zich te identificeren met de personages. Dat had ik ook kunnen zijn, denk je dan onbewust, ik wil ook wel eens een ei bakken, en dat is bijna hetzelfde als een omelet. Ik moet hierbij wel zeggen dat dit idealiter gebeurt via het ‘show, don’t tell’-principe: de personages moeten zo min mogelijk uitleggen, de kijker moet het snappen aan de hand van de geboden actie. Daar hield mijn vrouw zich dus niet aan toen ze hardop aankondigde dat ze een omelet ging maken. Maar regels zijn er om gebroken te worden, zeker in de kunst. Maar plotseling... Ja, want nu de beginsituatie is geschetst, gaan we naar het ‘Maar plotseling...’-moment. Er moet nu iets dramatisch gebeuren, anders hadden we  geen verhaal gehad. De toeschouwer moeten denken: O jee! Of op z’n minst: Hè...? Dat heet, in de verhaalleer, het ‘initiërende voorval’. In Het Verhaal Van De Keer Dat Mijn Vrouw Een Omelet Wou Maken gebeurde dat toen ze ijskast opende. Vrijwel meteen slaakte ze een ijselijk: ‘Nee!’ Ik schrok mij van alles. Een hoedje, apelazarus, de tyfus, noem maar op. ‘Wat? Wat?’, riep ik uit. Vanachter de ijskastdeur antwoordde ze: ‘We hebben geen eieren meer!’ Ik moet leren minder te schrikken. Maar, te mijner verdediging, het is moeilijk om rekening te houden met de mogelijkheid dat ‘Nee!’ niet per se hoeft te wijzen op een levende rat in de ijskast, maar ook bijvoorbeeld op een onverwacht tekort aan eieren. ‘O’, zei ik. En om duidelijk te maken dat ik haar emotionele schok geenszins wilde bagatelliseren, voegde ik daar een diepgevoeld ‘Balen’ aan toe. De held van het verhaal  (het moge duidelijk zijn dat ik dat niet ben) moet altijd een tegenslag overwinnen, en dat doet hij/zij vaak door diep in zichzelf te graven. Of in de ijskast, zoals onze heldin, die diep in de ijskast begon te graven. Daar verschoof ze wat tupperware, en riep toen stralend uit: ‘O, kijk! We hebben wél eitjes!’ Het bracht haar een ongekende blijdschap, eentje die veel groter was dan bij mij het geval zou zijn bij het aantreffen van eieren. Daaraan herken je de goede verhalenverteller. Diepte- en hoogtepunten, beleefd en doorvoeld, in situaties waarin anderen ze niet zouden vinden. En ik, het publiek, had een achtbaan aan emoties beleefd, eentje die eindigde met dat alles goed was gekomen, een zogenaamd ‘happy end’. De held versloeg het monster/overleefde de schipbreuk/vond de benodigde eieren. Daarna reed hij weg op zijn paard/zoende hij het meisje/bakte ze een omelet. Geselecteerd door de redactie</p>]]></description>
      <guid>https://www.volkskrant.nl/columns-opinie/sta-mij-toe-u-het-verhaal-van-de-keer-dat-mijn-vrouw-een-omelet-wou-maken-te-vertellen~b006b182/</guid>
      <pubDate>Thu, 4 Apr 2024 00:00:00 +02:00</pubDate>
    </item>
    <item>
      <title><![CDATA[Ik kan niet het gevoel onderdrukken dat er iets verloren is gegaan met het verdwijnen van de hurkplees]]></title>
      <description><![CDATA[<p>Tot mijn stomme verbazing wisten mijn kinderen niet wat een hurkplee was. Vooral van de oudste verbaasde me dat, aangezien hij elk van zijn zeventien zomervakanties in Frankrijk was geweest. ‘Jawel, dat weet je best’, sputterde ik, ‘Zo’n plee zonder pot! Dat je twee zeg maar voetsporen hebt voor je voeten en dat je dan moet hurken en je poep moet mikken in een gaatje...’ ‘Papa stop.’ Ja, natuurlijk, we zaten te eten. Ik ben een slechte vader. Hoe we op het hele onderwerp kwamen was me ontschoten, maar nu liet het me niet meer los. Hij moest er verdorie toch wel eentje gezien hebben? Jawel, want ik wist nog dat ik hem een keer moest uitleggen hoe zo’n ding werkte. En dat ik toen niet mee naar binnen mocht, omdat hij zichzelf daarvoor te groot vond. Ik stond op het punt hem daaraan te herinneren, toen ik besefte dat ook zijn vriendin aan tafel zat. Ik ben echt een heel, heel slechte vader. Toegegeven, ik had al heel lang geen hurkplee meer gezien. Met enig wringen van mijn hersenen herinnerde ik me dat mijn laatste confrontatie ermee langs de snelweg was bij een aire. Snikheet was het geweest, en de spoeling had het niet gedaan. Classic hurkplee. Het was toen niet in me opgekomen om het moment te koesteren. Dat je in het leven nooit weet of iets de laatste keer zal zijn, daar was ik me altijd bewust van geweest – maar niemand had me ooit verteld dat dit ook voor vieze hurkplees gold. Toch waren nadien alle Franse sanitaire stops bij moderne wc’s geweest; vorig jaar zelfs bij een soort individuele space-cabines met zelfspoelend vermogen, ledverlichting en airco. Absoluut een enorme verbetering ten opzichte van het hurkverleden, onmiskenbaar, maar toch: ik kan niet het gevoel onderdrukken dat er iets verloren is gegaan. Ieder land kan tenslotte techno-wc’s neerzetten. Maar hurkplees, dat had alleen Frankrijk. Had Unesco niet moeten ingrijpen? Zo wordt alles in de wereld hetzelfde. Straks kun je ook nog op normale tijden eten in Frankrijk; je moet er niet aan denken. Uit het niets zei mijn vrouw: ‘En wc’s met een verdiepinkje zie je ook niet meer.’ Mijn zoon stond zwijgend op, pakte zijn bord op en dat van zijn vriendin,  en verdween richting zijn kamer, gevolgd door zijn verontschuldigend glimlachende  vriendin. Mijn vrouw is een heel slechte moeder. Maar ze had gelijk. Het poepinspectieplateau is ook aan het uitsterven. Begrijpelijk, want het is natuurlijk frisser als alle onsmakelijkheid meteen verdwijnt. Aan de andere kant is het spijtig, want het nakijkmomentje kan verrekte  handig zijn. Menige thuisdiagnose is zo gesteld, menig dokter kon waardevolle informatie krijgen van een patiënt. Scheelde allemaal tijd en geld, en misschien wel mensenlevens. En wanneer je nu iets wilt controleren, moet je helemaal... maar misschien zit u zelf te eten. Was die fecale tussenstop ook een zuiver Nederlands fenomeen? Want dan moeten we het alsnog aanmelden als werelderfgoed. En weer terugbrengen. Net als de hurkplee. Die zou een comeback kunnen maken in Franse restaurants en brasseries, heel hipster Nederland zou ervoor uitlopen. Altijd van zichzelf genderneutraal geweest trouwens, die Franse plees, omdat ze geen bril hebben waarop geplast kan worden. Rolstoelvriendelijk zijn ze natuurlijk niet echt. Hoewel, misschien juist wel. Want je kunt natuurlijk naast de voetsteunen wielsporen aanleggen. En met een paar handgrepen... nee ik snap het, u heeft gelijk, sorry, ik ben een heel slechte columnist. Over de auteurThomas van Luyn is cabaretier, presentator en columnist voor Volkskrant Magazine. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/ik-kan-niet-het-gevoel-onderdrukken-dat-er-iets-verloren-is-gegaan-met-het-verdwijnen-van-de-hurkplees~b242f415/</guid>
      <pubDate>Thu, 28 Mar 2024 00:00:00 +01:00</pubDate>
    </item>
    <item>
      <title><![CDATA[Als willen moeten wordt, gaat de lol er al snel af]]></title>
      <description><![CDATA[<p>Stel, ik heb twee prullenmandjes. Boven de ene hangt een bordje: ‘Moet, maar wil ik niet’, en boven de andere ‘Zin in, maar mag nu niet’. Op een papiertje schrijf ik ‘sokken kopen’, en ik maak er een propje van. In welke van de twee mandjes zal ik het gooien? Nou, precies, en zo gaat het nou met alles. Neem nou dit stukje. Ik had met mezelf afgesproken dat ik naar de sportschool zou gaan, maar daar had ik geen zin in, dus  ben ik lekker even aan het tikken. Maar het had echt precies andersom kunnen zijn. Dat ik in de sportschool had gezeten omdat het stukje af moest. Het is belachelijk. Over de auteurThomas van Luyn is cabaretier, presentator en columnist voor Volkskrant Magazine. Maar vandaag was ik voor die sportschool  te moe, want toen ik mezelf gisteravond het bed in probeerde te jagen omdat het laat was, ging ik toch nog héél even een prelude van Bach overschrijven op de computer, in een programma waarbij ik elk van de drie stemmen een eigen kleurtje kon geven, zo leuk. Nou, daarop zat ik dus tot diep in de nacht te zwoegen. Mijn ogen traanden, de computer liep vast, telkens bleek ik fout geteld te hebben waardoor de maten niet klopten – het was, kortom, een helse klus, die ik alleen maar kon volhouden dankzij mijn domme verzet tegen mijn bedtijd. En luister, als ik die partituur had moeten maken voor mijn werk, dan had ik het nooit kunnen opbrengen om zo laat ermee bezig te zijn. Dan was ik waarschijnlijk liever een knokfilm gaan kijken. Tenzij ik die film moest zien om er een recensie over te schrijven, dan was ik liever een goed boek gaan lezen. Maar als ik dat boek had moeten lezen om er een praatje over te houden... enfin, u voelt ’m. Die waanzin begint op school denk ik. Ik las liever een boek dan dat ik huiswerk maakte – totdat ik dezelfde boeken voor school moest lezen, daarna raakte ik geen boek meer aan. Dus wat moet ik zeggen tegen mijn jongste, die een carrière als professioneel gamer overweegt? Gezien vanuit zijn empirische bevinding dat gamen duizend keer leuker is dan school, is dat een heel goede keuze. Behalve dan dat de lol ervanaf gaat, wanneer het werk wordt. Ja, dan kan ik net zo goed zeggen dat elke baan kut is. Ik weet niet hoe dit mechanisme heet, maar het is een ding. Laten we het de ‘willen-moetenomdraaiing’ noemen, en het  is mooi gedemonstreerd door een psycholoog (wiens naam ik nu niet gegoogled krijg, dus misschien heb ik hem verzonnen) die last had van een plukje kinderen dat elke dag bij hem belletje trok. Hij wist: dat doen ze omdat het niet mag. Wat zou er gebeuren als het wel mag? Sterker nog, als het moet? Dus gaf hij, elke keer dat ze belletje trokken, een dollar aan ze (in mijn hoofd was het een Amerikaan). Over een periode van een maand verlaagde hij het bedrag steeds een klein beetje. Tot het nog maar tien cent was, toen kwamen belletjetrekkers niet meer opdagen. Niet voor een lullige tien cent. Goed, het stukje is helaas af, dus nu moet ik echt gaan sporten. Maar jeetje, kijk nou, die ramen, die zijn al maanden niet gelapt. Geselecteerd door de redactie</p>]]></description>
      <guid>https://www.volkskrant.nl/columns-opinie/als-willen-moeten-wordt-gaat-de-lol-er-al-snel-af~b64cfd90/</guid>
      <pubDate>Thu, 21 Mar 2024 00:00:00 +01:00</pubDate>
    </item>
    <item>
      <title><![CDATA[Geconfronteerd met mijn twee schitterende lefgozertjes, voelde ik een steek van afgunst, nostalgie en gemiste kansen]]></title>
      <description><![CDATA[<p>In Utrecht heette het een lefkettinkje. Misschien in de rest van Nederland ook, maar daar kwam ik nooit. Als je zo’n kettinkje droeg, was je een lefgozer. Bijvoorbeeld iemand die met losse handen fietste. Of het alfabet kon boeren. Of heroïne verscheepte en mensen omlegde. Toen ik 11 was had ik een chopperfiets en doedelde ik graffiti, en daarmee was ik gekwalificeerd om een lefketting te dragen. Ik maakte het kettinkje van de badstop los, hing het om mijn nek en keek in de spiegel. Het stond me geweldig. Beetje mooiboy, beetje straat – precies goed. Op het gymnasium echter, werd er op kettinkjes neergekeken. Te patserig, te kinderachtig. Omdat ‘erbij horen’ het belangrijkste vak is op de middelbare school, deed ik het af en zo kwam er een eind aan mijn lefgozerschap. Er was nog wel een enkele strandvakantie waarin ik na vele halfblote dagen zo bruin en verwilderd was, dat een lederen touwtje met wat kralen een goede aankoop leek voor de surfdude die ik me voelde. Maar eenmaal terug in Nederland verdween mijn kleur, en daarmee de branie die de vakantieveter rechtvaardigde. En toen. Eerst kocht mijn vrouw op vakantie een leren veter voor onze oudste zoon, die perfect stond onder de verwilderde blonde krullenbol. Vervolgens vroeg de jongste om een zilveren kettinkje, dat hij terstond kreeg, en ook hem fenomenaal stond. Geconfronteerd met mijn twee schitterende lefgozertjes, voelde ik een steek van afgunst, nostalgie en gemiste kansen. Was ik niet een Utrechts straatschoffie? Wat hield me tegen? Nou ja, dat wist ik eigenlijk wel: goede smaak. Kettinkjes zijn voor patsers, hiphoppers, bodybuilders en influencers. Toch? Ik zou zoiets nooit voor mezelf kopen. Dus liet ik de hint vallen bij mijn vrouw. Eén keer slechts, maar het was genoeg. Voor mijn verjaardag had ze een heuse afspraak gemaakt bij een poepchique juwelier. Die mogelijkheid was nooit bij me opgekomen; ik zou nooit hoger mikken dan badstopniveau. Er was een beveiliger, een deur die openging en weer achter ons sloot voordat de volgende geopend werd. Binnen glom en fonkelde alles. We werden meegenomen naar een discreet hoekje, kregen de vraag wat we wilden drinken, een mevrouw kwam bij ons zitten, legde een platte doos op tafel en lichtte het deksel. Binnen, op een bedje van wit satijn, lagen een stuk of zes gouden kettinkjes. Ik panikeerde. Ik ben vreselijk slecht in kiezen, zeker tussen dingen die allemaal goed zijn. De mevrouw zag het. ‘Neem je tijd’, zei ze, ‘echt, al neem je een uur.’ Dus dat deed ik. Toen de keuze was gevallen, moest er afgerekend worden. ‘Houd je oren maar even dicht’, zei mijn vrouw. Ik deed braaf alsof, en viel bijna van mijn stoel toen ik de prijs hoorde. Dat had echt veel goedkoper gekund bij de Zara, dacht ik nog. Toen we weer buiten stonden, ervoer ik een ongekende emotie. Nooit had ik vrouwen begrepen die dure dingen willen van hun man. Ringen, kettingen, oorbellen – dure shit, raar ouderwets ritueel. Maar daar staande, met om mijn nek precies het sieraad waar ik al vele, vele jaren stiekem naar had verlangd, dat veel duurder was dan ik mezelf waard vond, sprongen de tranen mij in mijn ogen, en kon ik alleen maar mijn vrouw omhelzen en mijn dank prevelen. Over de auteurThomas van Luyn is cabaretier, presentator en columnist voor Volkskrant Magazine. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/geconfronteerd-met-mijn-twee-schitterende-lefgozertjes-voelde-ik-een-steek-van-afgunst-nostalgie-en-gemiste-kansen~b69adcfc/</guid>
      <pubDate>Thu, 14 Mar 2024 00:00:00 +01:00</pubDate>
    </item>
  </channel>
</rss>
