<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Normale mensen schipperen en sjoemelen met hun principes]]></title>
      <description><![CDATA[<p>Honing is niet vegan. Dat klinkt als een flauw slimmigheidje van niet-vegan wijsneuzen om vegans te pesten – zoals we vroeger met ‘maar jij draagt leren schoenen’ vegetariërs voor hypocriet uitmaakten. Een waardeloos verwijt, overigens. Normale mensen schipperen en sjoemelen met hun principes. In alles consequent zijn is iets voor dwangneuroten en terroristen.</p>
<p></p>
<p>Nou heeft het veganisme geen bijbel met vegan spijswetten, dus je mag zelf bepalen waar de grens van ‘dierlijke producten’ ligt. Vlees is natuurlijk gewoon vlees, melk is melk, ei is ei. Maar nu heb ik een vegan kookboek voor me liggen (met de pakkende titel</p>
<p></p>
<p>Vegan</p>
<p></p>
<p>), en daar staat dus expliciet in dat ook honing voor vegans niet eetbaar is. En het ís natuurlijk strikt genomen een dierlijk product, maar is dat een reden om het te mijden?</p>
<p></p>
<p>De motivatie voor mijn wankele vegetarisme is niet de zoölogische indeling van organismen, maar het leed dat gepaard gaat met het in de schappen krijgen van vlees. Wanneer een kip echter in alle vrijheid en gezondheid een ei legt en een uurtje later constateert dat het verdwenen is, lijkt ze mij niet enorm van streek. Tenminste, de kippen wier eieren ik raapte op de Franse</p>
<p></p>
<p>ferme</p>
<p></p>
<p>leek het niet te boeien. Het zou natuurlijk kunnen dat ze vanbinnen een beetje triest zijn, maar aan de andere kant: ze zijn ook echt behoorlijk dom. Lief, maar dom. Lang verhaal kort: ik eet bio-eieren, omdat ik denk dat die kippen niet zielig zijn. Mijn mailbox zal nu volstromen met talloze voorbeelden van biologische-kippenleed, want dierenactivisten zijn uiterst gul met informatie. Tegen hen zou ik zeggen: de fundering onder mijn biologische-eierenstandpunt is robuust. Voor millieu-argumenten ben ik kwetsbaarder, dus richt uw pijlen daarop.</p>
<p></p>
<p>Hoe dan ook, ik eet dus steeds vaker vegan, Zo kwam het vegan kookboek mijn huis in, en nu weet ik dat een veganist geen honing hoort te eten. Nou zie ik niet een-twee-drie hoe bijenhouden serieus schadelijk is voor het milieu, dus ik neem aan dat het om redenen van zieligheid is. Het vraagt een bril met een bijzondere lens om dat te onderscheiden. Natuurlijk zal er met ze gehannest worden, maar pijn lijden... Ik heb een levendige fantasie, maar zelfs voor mij is het moeilijk om me een ongelukkige bij voor te stellen. Wordt die lusteloos? Gaan de vleugeltjes hangen? Insecten geven me nu eenmaal weinig om mijn gevoel op te projecteren. Hun gebrek aan aanhankelijkheid is legendarisch, hun onverschilligheid om met één uitgerukt pootje verder te trippelen is door menig kleuter goed gedocumenteerd, en sociale narigheden zoals pesterijen en buitensluiting (man, die kippen!) komen zover ik weet niet voor. Het kunnen natuurlijk binnenvetters zijn, maar dat lijkt me sterk. Het bewustzijn is de plek waar leed wordt ervaren, en ik zie het bij insecten niet. Ik zou ze schuldvrij kunnen eten als het niet zo ontzettend jakkie was.</p>
<p></p>
<p>Maar ik oordeel niet. Er zijn ook mensen die alleen fruit eten dat op de grond valt, want anders is het stelen van de boom. Die geen groente van de grond scheuren omdat het planten pijn doet. Dat komt door een mooie kwaliteit die we hebben, en daar moet je ook weer niet te veel over schamperen.</p>
<p></p>]]></description>
      <guid>https://volkskrant.nl/columns-opinie/normale-mensen-schipperen-en-sjoemelen-met-hun-principes~b613b056/</guid>
      <pubDate>Thu, 17 Mar 2022 00:00:00 +00:00</pubDate>
    </item>
    <item>
      <title><![CDATA[Na een honderdtal vergeefse pogingen de kade op te klimmen, kwam mijn zoon kijken waar ik bleef]]></title>
      <description><![CDATA[<p>Een bootje is zoiets als een kind of een hond: je weet dat het onverstandig is eraan te beginnen, maar voor je het weet heb je er een. Er loopt een grachtje niet ver van ons huis, en daar ligt sinds deze week ons roestige sloepje, dat in onze fantasie vanzelf tot zonovergoten picknicks op verscholen watertjes zal leiden.</p>
<p></p>
<p>En aanvankelijk bleek de realiteit niet eens zo weerbarstig. De snijdende wind en beukende golven die we moesten trotseren om hem naar ons buurtje te varen, namen we voor lief. Ik zette mijn verkleumde gezin netjes af bij een steiger alvorens ik naar ons ligplekje voer, alwaar ik mijn beste touwknoopimitatie deed bij de vastmaakdinges. Tot zover pure zeemanskunst, en ik was trots dat ik alweer een nieuw talent in mezelf had ontdekt.</p>
<p></p>
<p>Nou weet iedereen dat grachten een stuk lager liggen dan de straat – het zou gek zijn als het andersom was – maar ik had de consequenties daarvan niet doorgedacht. Toen ik namelijk op de rand van mijn bootje ging staan om mezelf de kant op te hijsen, duwde ik die zijde van de boot dieper het water in, waardoor de kade relatief hoger werd. De oprijzende kade, op zijn beurt, bood geen enkele houvast – geen boomwortel, geen stoeprand, niets. Eén uitstekende straatklinker was genoeg geweest om mijn vingers achter te haken, maar hoewel ik tien keer per dag struikel over die dingen, had ik nu blijkbaar aangelegd bij een biljartlaken van een straat.</p>
<p></p>
<p>Na een honderdtal vergeefse pogingen kwam mijn zoon kijken waar ik bleef. Ik loog dat alles goed ging, en dat ik alleen nog even het dekzeil wou opzetten. De fout die ik daarbij maakte, was dat ik hem de motor liet meenemen. Nu kon ik noch de kade opklimmen, noch stiekem naar een makkelijker klauterwand varen.</p>
<p></p>
<p>Ik besloot het probleem voor me uit te schuiven door van de nood een deugd te maken en het dekzeil daadwerkelijk op te zetten. Stel u voor dat u een ouderwetse scheerlijnentent moet opzetten waarvan u niet weet wat de voor- of achterkant is. Doe daar nu een stevige bries bij. Lastig hè? Maar wacht, u moet hem opzetten tijdens een aardbeving, de grond golft onder uw voeten en u moet het schuifelend op uw kont zien te doen. En o ja, u moet leunend over een afgrond de lusjes vast zien te maken aan iets wat u niet kunt zien. Had ik al verteld van de aardbeving?</p>
<p></p>
<p>Het ding paste voor geen meter. Hoe ik ook sjorde, geen enkel lusje kwam uit boven een van de nippels op de boeg. Na een uur hannesen was ik gefrustreerd genoeg om schijt te hebben aan de hoge kade. Ik stapte op de bootrand, en zette op goed geluk af. Wonder boven wonder vonden mijn ellebogen de kade, en spartelend hees ik mezelf omhoog.</p>
<p></p>
<p>Moedeloos ging ik met mijn benen over de rand zitten en aanschouwde de situatie beneden mij. De opening in het dekzeil waaruit ik mezelf had gelanceerd, kon ik vanaf hier niet meer dicht krijgen. Het zou inregenen. Dat betekende hozen. Tenminste, als ik ooit weer de boot in kwam, want mezelf er voorzichtig in laten zakken was vanaf deze hoogte onmogelijk. Na lang, heel lang nadenken, zag ik het onvermijdelijke onder ogen: om er weer in te komen, zou ik een bootje moeten huren.</p>
<p></p>]]></description>
      <guid>https://volkskrant.nl/columns-opinie/na-een-honderdtal-vergeefse-pogingen-de-kade-op-te-klimmen-kwam-mijn-zoon-kijken-waar-ik-bleef~bbe26b92/</guid>
      <pubDate>Thu, 10 Mar 2022 00:00:00 +00:00</pubDate>
    </item>
    <item>
      <title><![CDATA[Door al die kliekjes is mijn koelkast geen voorraadkast, maar een voorgeborchte van de vuilnisbak]]></title>
      <description><![CDATA[<p>Dat ik een koelkast vol plastic bakjes heb – dat is nou typisch een van die dingen die ik nooit had zien aankomen. Sommige dingen zijn zó burgerlijk dat ze voor de jongvolwassene buitenaards lijken, en een plastic bakje met een koud prakje erin, die horreur zou ik mij niet laten gebeuren. Het is bijna fysiek: al mijn zintuigen trekken zich ervan terug, al mijn uitstulpingen schrompelen naar binnen. Het is de culinaire evenknie van de nagels op het schoolbord.</p>
<p></p>
<p>Maar als je van kinderen iets leert, dan is het wel efficiëntie. Iedere dag opnieuw bedenken wat er gekookt gaat worden, de boodschappen doen, koken, onwillige kinderen dwingen iets nieuws te proberen – fuck that shit. De eerste keer dat je een restje spaghetti bolognese uit de vriezer haalt en opwarmt, voelt alsof je er zojuist vijf levensjaren bij hebt gekregen. En voor je het weet sta je elke maandag een hele emmer bolognese, een vat chili con carne of een container stamppot te maken.</p>
<p></p>
<p>Het is echter een hellend vlak. Want zodra bewaren gaat lonen, begint weggooien zonde te voelen. Dat is nog zeer begrijpelijk met een grote lasagne of zo, die krijg je nooit op en is over een week nog even lekker. Maar inmiddels heb ik bakjes in de koelkast met daarin twee happen rijst en één blokje tofu erop. Waarvan ik weet dat ik die nooit ga opeten. Dus dan is de koelkast geen voorraadkast meer, maar een tussenstap in het afvaltraject, een voorgeborchte van de vuilnisbak. En het is niet alsof we dat niet weten. Mijn vrouw zegt soms letterlijk tegen mij: doe maar in een bakje, ik gooi het morgen wel weg. Serieus.</p>
<p></p>
<p>Die efficiëntie, waar je het ooit voor deed, die begint ook af te kalven. Want het is gedoe hoor: al die bakjes moeten opgescharreld worden, de kliekjes erin gekwakt, en afgedekt in de koelkast geplaatst. Dat afdekken, daar hadden we ooit...</p>
<p></p>
<p>Even: op ditzelfde moment dat ik dit tik, stopt mijn zoon – ik zwéér het – een bakje shoarma van gisteren in de magnetron. Goed, ik ga door:</p>
<p></p>
<p>Dat afdekken, daar hadden we ooit passende dekseltjes voor. Maar op de een of andere manier zijn die allemaal, ik herhaal, allemaal kwijt. De passende dekseltjes dan hè? De niet-passende dekseltjes, daar hebben we stápels van, in allerlei vormen en maten. Die liggen allemaal in een grote la te wachten tot ooit de bijbehorende bakjes weer opduiken. Hoe vaak ik al niet die dekseltjes op een plastic bakje met een flotsj prut heb proberen te drukken, hetgeen vaak bijna lukte maar net niet, totdat ik opgaf en er een lap aluminiumfolie overheen drapeerde.</p>
<p></p>
<p>Aangezien we niet alle kliekjes daags erna verorberen, en er ondertussen wel nieuwe restjes gecreëerd worden, groeit deze kliekjesberg gestaag. Een onoverzichtelijk labyrint van bakjes in verschillende vormen, afgedekt met plastic, aluminium, schoteltjes en bordjes, ontneemt het zicht op kaas, boter en melk – de dingen die we dus tien keer per dag tevoorschijn moeten halen zeg maar. De administratie daarvan is minder dan perfect, waardoor ik steeds huiveriger word iets open te maken. Je weet nooit wat je aantreft, en welke overheidsinstantie je moet bellen om het veilig af te voeren. Wat sommige mensen dan doen is post-its met inhoud en datum op de bakjes plakken.</p>
<p></p>
<p>Wat ik zeg. Dingen die ik nooit zag aankomen.</p>
<p></p>]]></description>
      <guid>https://volkskrant.nl/columns-opinie/door-al-die-kliekjes-is-mijn-koelkast-geen-voorraadkast-maar-een-voorgeborchte-van-de-vuilnisbak~bac919d6/</guid>
      <pubDate>Thu, 3 Mar 2022 00:00:00 +00:00</pubDate>
    </item>
    <item>
      <title><![CDATA[Veel mensen, waaronder ikzelf, zouden baat hebben bij een snufje narcisme]]></title>
      <description><![CDATA[<p>Van een beetje narcisme is nog nooit iemand doodgegaan. Sterker nog, het lijkt mij een heerlijke aandoening. Nóg sterker: ik denk dat velen, waaronder ikzelf, baat zouden hebben bij een snufje – niet meer dan een snufje – narcisme. Gewoon, dat je nét denkt: wat boffen de mensen toch met mij. Lijkt me toch prettiger je voordeur uitstappen.</p>
<p></p>
<p>Dat snufje, dat kunnen ze misschien extraheren uit het hersenvocht van die vruchtbaarheidsartsen die zichzelf zo effectief gebben voortgeplant. Ik ben geobsedeerd door hun jaloersmakende zelfingenomenheid. Zo’n dokter zit in zijn lab en denkt van: tja, ik kan wel dat donorzaad gebruiken, maar laten we eerlijk wezen: hoe groot is de kans dat daar zo’n geweldige kerel uitrolt als ik? Niet alleen ben ik een ontzettende knapperd die toevallig cum laude is gepromoveerd op het handenwasprotocol in fertilisatieklinieken – welnee, dat is het niet eens wat mij zo bijzonder maakt. Het is eerder dat iedereen zo dol op mij is. Dat verklaart waarom mensen zo om meer van mij zitten te springen.</p>
<p></p>
<p>Nou kan ik helaas maar op één plek tegelijk zijn. En ja, als ik de wereld echt een betere plek wil maken – nog beter dan mijn aanwezigheid alleen al oplevert – dan ben ik het haast aan anderen verplicht mijn genen zo veel mogelijk door te geven. Eigenlijk zou het asociaal zijn om het zaad van... even kijken in zijn dossier... deze doctorandus in de sociale geografie – haha, nou ja, als het hem maar van de straat houdt. Hetgeen ik ten zeerste betwijfel, want de roep om sociaal geografen zal niet oorverdovend klinken, tenminste lang niet zoals de roep om, laten we zeggen, fertilisatieartsen. Vooral eentje die een hole-in-one zou hebben geslagen op St Andrews, als de wind niet ineens was opgestoken. En wanneer ik zie wat een geluk ik teweegbreng bij elke borrel die ik opluister, dan zou het eigenlijk een misdaad tegen de menselijkheid zijn om de genen van deze minkukel, wiens grootste prestatie is dat hij heeft kunnen ejaculeren in een potje, om die genen door te geven in plaats van de mijne.</p>
<p></p>
<p>Als je een aanstaande moeder de keuze kon geven, wiens kind zou ze dan liever hebben: dat van een ongeschoren rukker, of van een knappe dokter? Nou, precies. Ah, hier is nog een leeg potje. Even een portret van mezelf erbij voor de seksuele stimulatie….</p>
<p></p>
<p>Dan zit je toch wat lekkerder in je vel, stel ik me zo voor.</p>
<p></p>
<p>Eigenlijk is het heel sneu dat ik niet kan zien hoe mijzelf honderd keer voortplanten een goede zaak zou zijn. Dat getuigt toch van betreurenswaardig weinig eigenwaarde. Kom op Thomas, dat zou toch geweldig zijn, als je zo veel kinderen maakte? Stel je eens voor hoeveel min of meer amusante columnisten (m/v) dat zou opleveren, hoeveel acceptabele pianisten, hoeveel meesterlijke vaatwasserinruimers (want daar ben ik heel, heel goed in).</p>
<p></p>
<p>Dat de narcist een tevreden mens is, blijkt ook uit een uiterst eenvoudige klinische methode die psychologen gebruiken om narcisme vast te stellen: je kunt het ze gewoon vragen. Als je een narcist vraagt of hij narcist is, schijnt hij dat ronduit te bevestigen. ‘Ja inderdaad, nu je het zegt, haha, ja ik ben best wel een narcist. Leuk hè? Wil je een kind?’</p>
<p></p>
<p>Daar spreekt iemand die niet in de</p>
<p></p>
<p>Happinez</p>
<p></p>
<p>hoeft te lezen over hoe je van jezelf kunt leren houden.</p>
<p></p>]]></description>
      <guid>https://volkskrant.nl/columns-opinie/veel-mensen-waaronder-ikzelf-zouden-baat-hebben-bij-een-snufje-narcisme~b5cb2dd2/</guid>
      <pubDate>Thu, 24 Feb 2022 00:00:00 +00:00</pubDate>
    </item>
    <item>
      <title><![CDATA[De acteur is de meest nutteloze persoon op elke filmset]]></title>
      <description><![CDATA[<p>Wie zich nuttig wil voelen, moet niet in films gaan spelen. De acteur is de meest nutteloze persoon op elke filmset. De regisseur is druk aan het overleggen en instrueren, de cameraman verschuift en verfijnt constant zijn camerabouwsel, de geluidsman draait aan knopjes en frummelt met microfoons, de lichtman hangt lichtbakken onder allerlei hoeken en plaatst filters en frutsels, haalt dan alles weer weg en bouwt weer iets heel anders, mensen lappen ramen (omdat ze anders spiegelen), verplaatsen bloemenvaasjes 5 centimeter en weer terug. En op een gegeven moment beslissen regisseur en cameraman dat alles anders moet, en dan gaat iedereen de boel verplaatsen en opnieuw instellen, afregelen, oppoetsen en vastplakken. Filmcrews zijn ongelofelijk stoer. Overuren bestaan niet, kou voelen ze niet, eten doen ze pas als het shot gelukt is. Niemand klaagt, iedereen werkt, werkt, werkt.</p>
<p></p>
<p>Behalve de acteur.</p>
<p></p>
<p>De acteur doet niets.</p>
<p></p>
<p>Dus voel ik me nutteloos op zo’n set. Ik mag niet in de weg lopen, me nergens mee bemoeien en niks aanraken. Vooral helemaal niks aanraken. Alles om me heen is óf gevoelige techniek, óf zorgvuldig geplaatst decorstuk. God verhoede dat ik een koekje uit een schaal pak, want die koekjes lagen de vorige scène ook al precies zo, en als er ineens één koekje ontbreekt in de volgende scène, dan moet de hele film opnieuw worden geschoten.</p>
<p></p>
<p>Je zou kunnen denken: ga dan een boek lezen Thomas, of wandelen. Maar dat kan niet, want om de vijf minuten moet je ergens gaan staan. Alleen maar dat: staan. Precies op één plekje en nergens anders. En dan vooral niet bewegen of kletsen. Mensen zijn aan het werk, dus Thomas: even niet klieren. Kun je een klein stukje naar links? Klein stukje terug? Meer terug? Nu weer naar links – daar. Plak ’m daar maar af jongens; Thomas, jij mag weer weg. Maar blijf in de buurt, je bent zo weer nodig.</p>
<p></p>
<p>Dan, na uren nutteloos rondhangen in de periferie van bevlogen vaklui die hun ding doen, komt eindelijk je moment om te shinen: je mag je tekst zeggen! Je gaat staan op je merkje, en de energie verandert volkomen. Iedereen stopt met bewegen. Staat dit aan? Staat dat uit? Iedereen klaar? Stilte op de set! We lopen. En... actie!</p>
<p></p>
<p>Rust.</p>
<p></p>
<p>Je neemt je tijd, je leeft je in. Je probeert te voelen en te denken wat er op dat moment gevoeld en gedacht moet worden, je ademt in, je opent je mond, en...</p>
<p></p>
<p>‘Stop!’, roept de geluidsman. Hij hoort iets. Niemand weet wat – een ruisende verwarming, de borrelende maag van een figurant of gewoon de stemmen in zijn eigen hoofd. Dan roepen drie mensen achterelkaar ‘we zijn gestopt!’, en iedereen komt weer in beweging. De acteur kan onverrichter zaken weer uitademen.</p>
<p></p>
<p>Speelfilms duren lang om te maken, en dit is dus waarom. Er wordt gewoon bijna niet gefilmd, er worden eigenlijk alleen maar dingen verplaatst, afgesteld en gepoetst. Hoe groter de productie, hoe meer er verplaatst en gepoetst moet worden. Acteurs uit grote Hollywoodproducties zijn zó anderhalf jaar uit hun leven kwijt met rondhangen. Als ik daar ooit voor word gevraagd, ga ik er een baantje bij eisen: vloeren dweilen, of kostuums strijken. Ik ben dol op strijken.</p>
<p></p>]]></description>
      <guid>https://volkskrant.nl/columns-opinie/de-acteur-is-de-meest-nutteloze-persoon-op-elke-filmset~b4f21d87/</guid>
      <pubDate>Thu, 17 Feb 2022 00:00:00 +00:00</pubDate>
    </item>
    <item>
      <title><![CDATA[Hoe werkt Instagram in godsnaam, vraagt Thomas zich af?]]></title>
      <description><![CDATA[<p>Er ging een wereld open voor Thomas van Luyn op het alwéér vernieuwde Instagram.</p>
<p></p>
<p>Twitter is simpel: Je hebt een gedachte en die tetter je de wereld in. Af en toe kijk je of andere mensen nog iets getetterd hebben, en dat is het. Dat valt voor iedereen te bevatten, en daarom is het dan ook het social medium of choice van de hoogvolwassen medemens die misschien wat minder met het tijdsgewricht mee marcheert en wat meer wil kunnen bouwen op voorspelbaarheid. Aan Twitter verandert nooit iets, het volgt geen enkele trend, het blijft gewoon wat het is: tetterende mensen.</p>
<p></p>
<p>Maar toen moest pappa van zijn manager op Instagram. Dat was ooit net zoiets simpels als Twitter, maar dan met plaatjes. Je liet mooie fotootjes zien aan de wereld, en kon kijken of iemand anders nog een mooi fotootje had gemaakt. Dat vonden mensen zo leuk dat Facebook dacht: straks gaan mensen geen fotootjes meer kijken op facebook. Dus Facebook kocht Instagram voor een miljard, en met dat geld kon Instagram z’n app opblazen tot bijbelse proporties. Bijvoorbeeld toen Snapchat een ding werd, dat je een reeks fotootjes kon plaatsen die snel weer verdwenen, kon Instagram dat jatten en als Stories in de app proppen. Ook toen TikTok doorbrak, een app waarop je eindeloos door korte filmpjes kunt scrollen tot je knettergek wordt en gaat gillen en spartelen als je ouders zeggen dat je moet stoppen (althans zo werkt het in huize Van Luyn) dacht Instagram: die gaan we ook namaken en erin proppen, en dat werd Reels.</p>
<p></p>
<p>Zo kwamen er steeds meer frutsels en frummels aan Instagram te hangen, dus toen ik de app voor het eerst in jaren weer aanzwengelde, riep ik hetzelfde als de Engelse bioloog die voor het eerst een vogelbekdier zag: welke rommelkont heeft dit aan elkaar geplakt? Ik beschouw mezelf als redelijk digi-vaardig, maar ik werd geconfronteerd met een app die navigeerde als een dronken bromvlieg. De tijdlijn is niet chronologisch en slechts losjes gebaseerd op wie ik volg. Een swipe kan naar van alles leiden, maar nooit naar wat ik hoop. Ik kan allerlei lollige stickers, muziekjes en teksten toevoegen aan mijn Stories-reeks, maar niet aan een los bericht, ook al gebruik ik er dezelfde foto als in mijn Story. Ik kan in allebei een videofragmentje schuiven, maar dat mag ik weer niet in Reels, terwijl dat toch het videofragmentonderdeel was, want dat moet je live schieten van Instagram.</p>
<p></p>
<p>Ja, als ik warrig klink, komt dat omdat ik dat ook ben. En als ik bejaard klink, is dat alleen omdat Instagram me dat laat voelen. Er zit zo veel symbooltjes in de lay-out, dat Instagram de twijfelachtige eer heeft de eerste app te zijn die me noopt een leesbril op te snorren. En bedankt. En ja, natuurlijk, als ik de boel eenmaal onder de knie heb, gaat het allemaal reuze vanzelf, maar het is geen toeval dat YouTube vol met</p>
<p></p>
<p>tutorials</p>
<p></p>
<p>staat, met titels als</p>
<p></p>
<p>Hoe werkt Instagram in godsnaam?</p>
<p></p>
<p>, waarbij je de tutorials nog moet zeven op uploaddatum want elke instructie die ouder is dan twee maanden, is inmiddels gedateerd, omdat ze de wasmand aan ‘functionaliteiten’ (functies! Die dingen heten functies!) weer eens overhoop hebben gehaald.</p>
<p></p>
<p>Ondertussen vermaak ik me heus wel met het maken en plaatsen van leuke dingetjes op Instagram, daar niet van, maar mijn handen jeuken om het in te richten op een noob-vriendelijke manier. Ik weet hoe. Bel me, Instagram.</p>
<p></p>]]></description>
      <guid>https://volkskrant.nl/columns-opinie/hoe-werkt-instagram-in-godsnaam-vraagt-thomas-zich-af~b0450393/</guid>
      <pubDate>Thu, 10 Feb 2022 00:00:00 +00:00</pubDate>
    </item>
    <item>
      <title><![CDATA[Wat zou u doen met 8 miljoen euro per uur?]]></title>
      <description><![CDATA[<p>Even aanzetten tot haat, hoor. Is niet zo netjes en strafbaar bovendien, maar kom op: Jeff Bezos is een nutteloze zak hooi, en misschien moeten we daar eens een einde aan maken. Niet aan zijn leven natuurlijk – er zijn zo veel niksnutten in de wereld die geen vlieg kwaad doen – ik bedoel een einde aan het hele Jeff Bezosschap, die nutteloze rijkdom. Ik lees namelijk net dat hij 200 miljard euro aan ditjes en datjes heeft. Kan ook 199 miljard zijn, of 201 miljard – ligt eraan of je zijn kamelenuitbeenderij meerekent of niet, dat soort dingen. Maar goed, omdat vermogen vanzelf groeit, komt er per uur 8 miljoen euro bij.</p>
<p></p>
<p>8 miljoen euro per uur.</p>
<p></p>
<p>Even een witregel, zodat u even kunt nadenken wat u met 8 miljoen per uur zou doen.</p>
<p></p>
<p>Nee, ik kwam er ook niet uit. Na een villa in Frankrijk en een nette auto ben ik door mijn ideeën heen. Een zinnig mens denkt dan misschien van nou, dan ga ik maar eens anderen cadeautjes geven. Welnu, een week later heeft iedereen die u kent en aan wie u geen hekel heeft een eigen paleis en een privéjet. Wat nu? Gaat u scholen bouwen? Malaria oplossen? Heel Amerika een ziekteverzekering geven? Mooi, u bent een goed mens. En bovendien heeft u, al geeft u nu 192 miljoen euro per dag weg, nog steeds uw vermogen van 200 miljard niet aangeraakt. Appeltje voor de dorst, zullen we maar zeggen.</p>
<p></p>
<p>Enfin. Jeff Bezos bouwt een lul en lanceert zichzelf ermee de ruimte in.</p>
<p></p>
<p>Het is niet helemaal zijn schuld. Het lijkt me sterk dat iemand nog tegen hem zegt: ‘Jeff, gast, doe es effe dimmen want zo geweldig ben je niet’. Mensen verwarren rijkdom nou eenmaal met kwaliteit, en als iemand zo veel geld heeft, dan moet het haast wel een supermens zijn. Ik stel me voor dat, als niemand me ooit zou tegenspreken en ik mijn elke, werkelijk elke gril zou kunnen bevredigen, ik best wel een beetje raar zou worden in mijn hoofd. Als iedereen zou denken dat de zon uit mijn reet scheen, wie zou ik dan zijn om dat tegen te spreken? Zou ik nog kranten lezen waarin jaloerse intellectueeltjes klagen dat ik talloze winkels heb weggeconcurreerd en dat ik een van de slechtste werkgevers in de westerse wereld ben? Ik denk het niet. Ik zou een lul bouwen en mezelf de ruimte in schieten.</p>
<p></p>
<p>Dat is wat me het meest stoort, die nutteloosheid ervan. Elon Musk biedt tenminste nog mooie vergezichten met zijn energietransitie en Marskolonies, Bill Gates is vol op het filantropie-orgel gegaan, maar Bezos is zo... nutteloos. Ik bedoel, hoe zonde is het, om 200 miljard te laten stromen naar iemand die zichzelf de ruimte in schiet zonder één wetenschapper mee te nemen? Daar hebben we met z’n allen helemaal niets aan. Mijn voorstel is dat we eens per jaar mogen stemmen van welke ultramiljardair we alles afpakken en dat dan in onderwijs en zorg steken. Moet je eens zien met wat een goede ideeën Bezos dan komt.</p>
<p></p>]]></description>
      <guid>https://volkskrant.nl/columns-opinie/wat-zou-u-doen-met-8-miljoen-euro-per-uur~b99d74be/</guid>
      <pubDate>Thu, 3 Feb 2022 00:00:00 +00:00</pubDate>
    </item>
    <item>
      <title><![CDATA[‘Normaal zou ik het door de vingers zien, maar het is nu speerpuntbeleid’, zei de agent]]></title>
      <description><![CDATA[<p>Mijn vrouw belde: de politie was gekomen om te zeggen dat het alarm van mijn auto al urenlang stond te loeien. Ze stond ernaast, hoorde ik aan het krijsende alarm op de achtergrond. ‘Ja meneer, ik doe mijn best!’, riep ze ineens. Niet tegen mij, vermoedde ik, want zulke teksten zegt ze helaas zelden tegen mij. Ze had het tegen de boze buurtbewoner die de politie had gebeld, en die zijn woede nu koelde op mijn vrouw, die er niets aan kon doen. De auto reageerde in zijn alarmpsychose namelijk niet meer op de afstandsbediening: hij zat op slot, bleef op slot en krijste. Ik hing op, sprong op de fiets en racete naar huis. Ik zag een rood stoplicht, vertraagde, keek links en rechts de lege lockdownstraten in en versnelde weer. Toet toet: politie. Piepend kwam ik tot stilstand, stapte af en stond met mijn ID al bij de politieauto voor de agent zijn portier ook maar had geopend. Mijn enige doel was elke discussie te mijden teneinde de boete zo snel mogelijk te incasseren en door te kunnen naar mijn belaagde vrouw.</p>
<p></p>
<p>De agent was jong en sloom – een vreemde combinatie. Hij wilde dan ook niet meteen ter zake komen, maar liever mij eerst een standje geven. Hoe gevaarlijk het was wat ik deed, en dat mijn haast het niet waard was om voor doodgereden te worden. Dit was niet het moment om erop te wijzen dat op de weg geen enkel verkeer was behalve mijn fiets en zijn auto. In plaats daarvan knikte ik, en zei dingen als ‘u heeft gelijk’, en ‘ik begrijp het’. Hij besloot met: ‘Normaal zou ik het door de vingers zien, maar het is momenteel speerpuntbeleid.’ Zo kun je het noemen dacht ik, behalve dan dat iedereen weet dat januari gewoon altijd bekeurmaand is. Zelfs wanneer het korps overwerkt en onderbezet is en de agenten op hun tandvlees lopen vanwege alle wappierellen, dan is de bekeurmaand nog steeds een heilige maand voor de politie.</p>
<p></p>
<p>Dat zei ik niet, want gelukkig hoef je in dit land niet alles te zeggen wat je denkt. Zwijgend wachtte ik tot zijn ongeïnspireerde preek voorbij was, en slikte de boete van 178 euro zonder te piepen, wetende dat de verbaliserende agent net zo weinig controle had over de omstandigheden als ik.</p>
<p></p>
<p>Sorry kinderen, geen toetjes meer tot de zomer.</p>
<p></p>
<p>Met hernieuwde woede trapte ik de pedalen rond tot ik arriveerde bij de plaats des onheils. Mijn vrouw overhandigde mij de nutteloze sleutels en snelde naar huis om hond en kinderen bij te staan.</p>
<p></p>
<p>Wachtend op de wegenwacht kreeg ik nogal wat aandacht. Ik zat namelijk in</p>
<p></p>
<p>Wie Is De Mol?</p>
<p></p>
<p>, een ontzettend tof en populair televisieprogramma. Nu was het Amsterdam Lights Festival, en wandelen langs lichtgevende kunstwerkjes was deze avond het enige vermaak in een straal van honderd kilometer. Een stoet van duizenden mensen trok voorbij, waarbij mijn loeiende en knipperende auto nieuwsgierig werd bekeken – het zou immers zo maar kunst kunnen zijn. Voor mij was het een herinnering aan het feit dat er miljoenen mensen naar dat programma kijken, een populariteit die ik eigenlijk alleen merkte wanneer ik zonder mondkapje naast een loeiend autoalarm stond waar duizenden mensen langsslenterden en ik niet weg kon omdat de wegenwacht er binnen nu en anderhalf uur kon zijn. Het werd heel gezellig.</p>
<p></p>]]></description>
      <guid>https://volkskrant.nl/columns-opinie/normaal-zou-ik-het-door-de-vingers-zien-maar-het-is-nu-speerpuntbeleid-zei-de-agent~be4f7e10/</guid>
      <pubDate>Thu, 27 Jan 2022 00:00:00 +00:00</pubDate>
    </item>
    <item>
      <title><![CDATA[Met hond Cosmo hebben we opnieuw een hulpeloze peuter die onze hele agenda bepaalt]]></title>
      <description><![CDATA[<p>Sinds we een kind hebben geadopteerd, zullen we steeds moeten besluiten of we ’m meenemen op vakantie of gewoon thuis opsluiten met iemand die ’m laat poepen en voert. Je kunt wel zeggen ‘het is maar een hond’, maar Cosmo dicteert hoe we ons leven herinrichten. Terwijl we verdomme net op het punt waren gekomen dat we tegen onze kinderen konden zeggen dat we normale grotemensendingen gingen doen dus dat ze maar even zichzelf moesten redden. Hier is pizzageld, daar is je Nintendo: doei.</p>
<p></p>
<p>Met Cosmo hebben we opnieuw een hulpeloze peuter die onze hele agenda bepaalt. Zoals toen we dachten van goh, zullen we met z’n allen een hotelletje doen, de keuze door zijn bestaan enorm beperkt bleek. Het mocht niet te ver zijn, want een achterbank met twee kinderen en een hond kan rumoerig worden op lange ritten, en het moest een onderkomen zijn waar Cosmo op de kamer mocht slapen. Plus dat een stedentrip nergens op zou slaan met zo’n beest, het zou sowieso van wandelenstein worden.</p>
<p></p>
<p>Het werd hotel Van der Valk Apeldoorn, oftewel ‘De Cantharel’. Van der Valk, dat was vroeger een keten berucht om zijn schimmige personeelsbeleid en herbruikbare kersjes op de appelmoes. Nu zijn de tijden veranderd en is vrijwel alle horeca krankzinnig veel verbeterd de afgelopen decennia, maar het was met enig angst en beven dat ik instemde met deze bestemming – en dat deed ik enkel omdat ik vanwege voornoemde hond geen alternatief kon verzinnen. En hier moet ik even een</p>
<p></p>
<p>trigger warning</p>
<p></p>
<p>geven: mensen die slecht tegen loftuitingen kunnen, moeten hier maar stoppen met lezen. Zelf heb ik er ook grote moeite mee dat ik niets dan goeds heb te melden over De Cantharel. Bovendien is het toch te gek voor woorden dat ik aardige dingen zeg zonder dat ik er geld voor krijg, of ten minste gratis overnachtingen. Maar eerlijk is eerlijk: het was fenomenaal. Kan ook te maken hebben met onze gedateerde lage verwachtingen, maar mijn vrouw en ik pruttelden als een bejaard stelletje dingen als ‘wat een smaakvol behang’ en ‘wat een fijne handdoeken’. Onze kamer was op de begane grond, en we konden zo met Cosmo de tuin in om te hollen en te kakken (Cosmo dan) en met andere honden te spelen. Paardenmensen (ik ken ze niet) konden er zelfs hun paard onderbrengen. Ik stel me even voor hoe lastig het is om op vakantie te gaan met je paard (en hoe groot de mand op je kamer dan moet zijn), en heb een hernieuwd respect voor ze.</p>
<p></p>
<p>Maar het</p>
<p></p>
<p>unique sellingpoint</p>
<p></p>
<p>van De Cantharel was de enorme hoop bomen en bergen zand waar het tussen lag. Allemaal hopeloos onvruchtbare grond waar niemand ooit iets mee kon, zodat ze er maar een natuurpark van gemaakt hebben dat nu de Hoge Veluwe heet. Cosmo is een lieve schat, die zijn best doet ons de indruk te geven dat hij gelukkig is bij ons. Maar losgelaten op het Natte-Neuzenpad (</p>
<p></p>
<p>don’t ask</p>
<p></p>
<p>) schoot hij als een komeet de heide over, zigzagde tussen bomen door, groef metersdiepe gaten waarin hij helemaal verdween en gooide zich met overgave plassen en modderpoelen in. Nog nooit heb ik een wezen, mens of dier, zo gelukkig zien wezen zonder drugs. Onze vakanties zullen minder ambitieus worden, maar we hebben er wel een nieuwe attractie bij.</p>
<p></p>]]></description>
      <guid>https://volkskrant.nl/columns-opinie/met-hond-cosmo-hebben-we-opnieuw-een-hulpeloze-peuter-die-onze-hele-agenda-bepaalt~bdec8272/</guid>
      <pubDate>Thu, 20 Jan 2022 00:00:00 +00:00</pubDate>
    </item>
    <item>
      <title><![CDATA[Bij Thomas thuis hangen ze zelf de slingers op (vier keer per jaar)]]></title>
      <description><![CDATA[<p>Dat je zelf de slingers moet ophangen op het feestje dat het leven schijnt te zijn, klinkt niet bemoedigend voor wie weleens slingers heeft moeten ophangen. In ons huishouden is dat vier keer per jaar. Het gebeurt ’s avonds laat wanneer het betreffende feestvarken in zijn bed ligt, teneinde hem of haar ’s ochtends te kunnen verrassen met wat daags daarvoor nog een eenvoudige huiskamer was, maar nu met vereende krachten is getransformeerd in een heus festivalterrein. Reuze feestelijk, maar dat gaat niet vanzelf. Eerst moet het verjaardagskratje uit de berging worden gehaald, om daarna hartgrondig degene te vervloeken die alle versiering zo slordig erin heeft terug gepropt. Papieren slingers zijn domweg niet te ontwarren uit hun vliegertouw zonder cruciale delen kapot te scheuren. Die kun je wel met plakband repareren, maar lekker mooi hangen doen ze niet meer. De charme van een slinger is immers het herhalende patroon, en als daar ineens een gat, een knijp of een draai in zit valt dat meteen op. Plus dat plakband alles lelijk en goedkoop eruit laat zien. Stel u een ei van Fabergé voor. Nu eentje met plakband erop. Ziet u?</p>
<p></p>
<p>De plastic vlaggenslinger is aanzienlijk duurzamer, behalve dan dat er genoeg plastic soep van valt te koken om de hele Sargassozee mee te vullen. En qua uitstraling is plastic een beetje, welnu, plastic. Meer iets voor de luchtplaats van een gevangenis dan voor de huiskamer. Maar goed, als alle papieren slingers kapot of verkreukeld zijn (en dat zijn ze), ben je blij dat je de plastic backup hebt. De volgende uitdaging is dat er bevestigingspunten gevonden moeten worden voor de uiteinden. Ons huis is verrassend arm aan uitstekende spijkers en plafondhaken, waardoor wij ons gedwongen zien te improviseren. Aan de ene kant gebruik je dan een raamklink (die kan dan niet meer open, maar daar maal je om half twaalf ’s avonds niet meer om) en aan de andere maak je ’m vast aan, zeg, een fles wijn. Of een kookboek. Of iets anders dat wankel en onhandig is.</p>
<p></p>
<p>Als de slingers eenmaal hangen is het de beurt aan de ballonnen. Tip: nooit ballonnen kopen met frummels erin, zoals sterretjes en confetti. Ten eerste heb je niets aan frummels, want je ziet ze niet: het is niet alsof ze sierlijk blijven dwarrelen als de ballon ergens hangt. Ten tweede hebben ballonnen de neiging om te knappen, door toedoen van de hond, de kinderen of uit pure balorigheid, en dan blijf je de frummels nog jaren overal vinden. Gesteld natuurlijk dat het je lukt ze op te blazen. Bij sommige ballonnen kun je jezelf een longembolie blazen zonder dat de omvang ook maar een millimeter toeneemt, maar dat terzijde. De grootste uitdaging blijft het opblazen van de gouden cijfers die de bereikte leeftijd weergeven. Die hebben een uniek systeem, waarbij je een rietje op de juiste plek door het plastic heen dient te drukken om ze op te blazen. Dat lijkt moeilijk maar dat is het niet; het is onmogelijk. Sinds kort is het plastic rietje vervangen door eentje van karton, zodat je het grote plastic ding milieuvriendelijker kunt opblazen.</p>
<p></p>
<p>Tot slot dan, als alles klaar is (en de supermarkt dicht) blijk je zes kaarsjes te hebben voor de taart van een zoon die 10 wordt.</p>
<p></p>]]></description>
      <guid>https://volkskrant.nl/columns-opinie/bij-thomas-thuis-hangen-ze-zelf-de-slingers-op-vier-keer-per-jaar~b0c210bf/</guid>
      <pubDate>Thu, 13 Jan 2022 00:00:00 +00:00</pubDate>
    </item>
  </channel>
</rss>
