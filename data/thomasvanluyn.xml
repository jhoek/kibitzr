<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[In de sauna had Thomas een goed gesprek met een werkloze acteur, de moedeloosheid droop in grote zweetdruppels van hem af]]></title>
      <description><![CDATA[<p>In de sauna zat een man. Hij was, vertelde hij, een werkeloze acteur: twee woorden die samengaan als ‘nogal’ en ‘wiedes’. Hij sprak me aan. ‘Lekker gesport?’ Zelf bloot zijn is al eng, maar dan ook nog een gesprek voeren met iemand die ook in zijn blote jodocus dan wel haar blote foef is, vind ik lastig. Ik weet nooit goed waar ik mijn ogen moet laten. Je moet iets kiezen, anders dwalen ze naar waar nieuwsgierigheid ze leidt. Voor je uit staren is onbeleefd, maar alleen maar in de ogen staren is ook creepy, in zo’n kleine ruimte. Gelukkig vertelde hij snel dat hij een acteur was. Daarmee haalde hij alle gêne uit de lucht. Acteurs zijn namelijk enorm op hun gemak met hun eigen (en elkaars) lijf, vanwege de vele grensoverschrijdende lessen die ze op de toneelschool hebben gevolgd. Het viel me nog mee dat hij niet bij me op schoot ging zitten. Serieus, dat doen ze, die acteurs. Bij elkaar op schoot zitten. De hele tijd. We wisselden ditjes en datjes uit. Hij had een groepsles bodypump gehad, ik had in de gewichten gehangen. Dan heb je het al snel over ‘doelen’. Voor mij was dat het tegengaan van de totale verpudding van mijn lichaam, voor hem bleek het om humeurverbetering te gaan. Daarop bekende ik dat ik ook weleens in de put zat, waarop we beiden nog openhartiger werden over onze worstelingen met onze respectievelijke demonen. Gewoon, een goed gesprek, tussen twee bezwete, naakte mannen. Hij zat in een dalletje, want het schreeuwend personeelstekort in Nederland geldt niet voor acteurs. De meesten die ik ken, doen dan ook bedrijfstrainingen. Lastige klant spelen, of ontevreden werknemer. Ik hoor van vrienden dat ze meestal steengoed zijn. Da’s mooi, maar dan gun je ze leukere rollen. Die zijn echter schaars, en een vaste dienstbetrekking is maar voor een handjevol bofkonten weggelegd. De onzekerheid van mijn blote gesprekspartner is dan ook de norm voor acteurs. En wanneer je kinderen hebt, een hypotheek en een vrouw wier goede adviezen een steeds dwingender karakter krijgen, kun je makkelijk moedeloos worden van het gapende gat tussen droom en daad. En dat droop van hem af, moedeloosheid, in grote zweetdruppels. Ik vroeg me af waar het bij mij was goed gegaan. Misschien is mijn mazzel wel precies datgene waar ik altijd over klaag: dat ik niet weet wat ik wil. Ik ben altijd maar achter iedereen aan gelopen die wat van me wilde. Toen iemand cabaret met me wilde maken, ging ik dat doen. Iemand vroeg me voor een tv-programma, was ik ineens op tv. Iemand vroeg me columns te tikken, en nu sta ik op deze bladzij. Heel leuk en opwindend allemaal, maar wanneer ik bijvoorbeeld een komiek ontmoet die dat al zijn hele leven wilde worden, ben ik jaloers; geen twijfel, geen worsteling. Je zou haast vergeten dat voor iedereen die zijn droom heeft nagejaagd en gevangen, er duizend anderen met dezelfde droom zijn die hebben misgegrepen. Ik raadde de blote acteur aan om zijn eigen dingetjes te gaan maken. Bijvoorbeeld Hamlet spelen, en alle rollen zelf doen. Op een camping. En dan op YouTube zetten. Hij keek me aan, en ik dacht: als hij me nu vraagt of ik meedoe, loop ik er zó achteraan.</p>]]></description>
      <guid>https://volkskrant.nl/columns-opinie/in-de-sauna-had-thomas-een-goed-gesprek-met-een-werkloze-acteur-de-moedeloosheid-droop-in-grote-zweetdruppels-van-hem-af~bda29216/</guid>
      <pubDate>Thu, 23 Feb 2023 00:00:00 +00:00</pubDate>
    </item>
    <item>
      <title><![CDATA[Thomas liep een Amerikaanse acteur tegen het lijf en probeerde met alle macht cool te blijven]]></title>
      <description><![CDATA[<p>Thomas was ervan overtuigd dat hij iemand zag die hij uit een Amerikaanse serie kent. Voordat hij er erg in had, had hij zijn hand al uitgestoken. In de lobby van de schouwburg zag ik die ene met die baard uit Ted Lasso. Als u de serie niet gezien heeft, geeft niks, ik heb zo veel niet gezien. The Sopranos bijvoorbeeld. Kun je heel oud mee worden. Hoe dan ook: Ted Lasso is een superleuke Amerikaanse serie, en fun fact: twee van de hoofdrolspelers kregen het idee ervoor toen ze een seizoen meedraaiden bij een Amsterdamse comedyclub. Dat laatste vervulde me met een volkomen ongepaste trots, die er niet minder op werd toen bleek dat een vriendin van mijn vrouw die ene met die baard kende, omdat zij op haar beurt weer een vriendin had die iets met hem had gehad of zo. Dat betekende, in dit kleine land, dat het niet ondenkbaar was dat ik hem ooit tegen het lijf zou lopen. Ik nam mij voor dat als dat ooit gebeurde, ik cool zou blijven. Dat mislukte. Het was na een kindervoorstelling. In de foyer liep die ene met die baard ineens langs me, en voor ik er erg in had, had ik mijn hand al uitgestoken − dat doe ik eigenlijk alleen wanneer ik verlegen ben, en dat wil vermommen door te doen alsof ik een hartelijke handenuitsteker ben. ‘Hoi’, zeg ik dan, ‘ik ben Thomas’. Niet origineel maar het dekt de lading. Het werkt meestal prima, omdat noch ik, noch de ander de tijd krijgt om na te denken of we dit wel willen. Die ene met die baard stak onwillekeurig ook zijn hand uit, en we waren al aan het schudden voordat we ons afvroegen waarom. In mijn hoofd zag ik de aftiteling van Ted Lasso met zijn naam als schrijver en bedenker, en het was een kwestie van tijd voordat ik ging blozen en stotteren. ‘I like your work’, zei ik maar. ‘Thank you’, zei hij, ‘I like your work too.’ Hoorde ik dat nou goed? Maakte hij een geintje? Dat was niet ondenkbaar, want hij had kinderen bij zich, en als die Nederlands waren was er een kans dat die waren blootgesteld aan mijn kinderprogramma, alleen: waren het wel zijn kinderen? Veel tijd om na te denken had ik niet, want wou het niet raar worden moest ik nu iets zeggen. Ik koos voor: ‘We have a mutual friend’. Een blunder. Want in de paniek wist ik niet meer wie van mijn vrouws vriendinnen hem nou beweerde te kennen en hoe. Ik besloot maar meteen vol in de aanval te gaan, dan was ik er snel vanaf. Een compliment, daar moet je niet omheen draaien, dat vinden mensen altijd leuk. Dus voordat hij kon vragen wie die mutual friend dan was, zei ik: ‘I just wanted to say, I really like Ted Lasso.’ Een frons verscheen op zijn gezicht. ‘Uhm…’ Het leek alsof het licht veranderde, de schaduwen op zijn gelaat verplaatsten zich en ineens zag hij er heel anders uit. ‘I think you’re confusing me with someone’, zei hij. En nu hoorde ik dat hij niet Amerikaans was, maar Iers. Dit begon heel raar te worden. ‘No problem,’ hoorde ik mezelf zeggen, wat helemaal nergens op sloeg, en ik maakte me snel uit de voeten. Wat doet een Ier bij een Nederlandse kindervoorstelling? Waren het wel zijn kinderen? Waar kende hij mij van? En vooral: stond ik zojuist enorm raar te doen? Ja hè? Shit, daar was ik al bang voor.</p>]]></description>
      <guid>https://volkskrant.nl/columns-opinie/thomas-liep-een-amerikaanse-acteur-tegen-het-lijf-en-probeerde-met-alle-macht-cool-te-blijven~b0afc2a1/</guid>
      <pubDate>Thu, 12 Jan 2023 00:00:00 +00:00</pubDate>
    </item>
    <item>
      <title><![CDATA[De dakgootman zette het hele wereldbeeld van Thomas op losse schroeven]]></title>
      <description><![CDATA[<p>Waarom moeilijk doen als het ook makkelijk kan? Thomas wist niet wat hij meemaakte toen de dakgootverzekeringinspecteur langskwam. De dakgoot klapperde. De dakgootman kwam kijken en maakte een offerte. Ik belde de verzekering die het verzekerde, en de verzekering zei: we sturen een man om te komen kijken of de vorige man wel goed heeft gekeken. Die tweede man, die heeft mijn hele wereldbeeld op losse schroeven gezet. Hij had een vrolijke das, dito humeur, en zei ‘Lekker’ op elk aanbod. Koffie? Melk en suiker? Koekje? Lekker! Zijn nopjes, daar was hij in. Na tien zorgeloze minuten kletsen, sloeg hij met vlakke handen op de tafel en zei: ‘Zullen we dan maar?’ We liepen naar boven, hij stak zijn iPhone uit het raam, maakte precies één foto van de dakgoot en zei: ‘Zit wel snor hoor’. En weg was hij. Hij had geen vragen gesteld, geen kritische blik geworpen, was niet eens uit het raam gaan hangen, en ik vermoed dat hij nooit naar de foto heeft gekeken. Het was of ik water zag branden. Zo kon het dus ook. Ik verkeer altijd in de waan dat je dingen zo goed mogelijk moet doen. En dat als iets makkelijk is, dat het dan blijkbaar beter moet. Nooit denk ik eens: nou, makkie, niets meer aan doen. Zit wel snor zo. Elke seconde die mij is vergund om op eventuele lauweren te rusten, vul ik meteen met het wegen van alternatieven. Nergens komt dat zo schrijnend tot uiting als in mijn relatie met de routeplanner. Die zegt duidelijk: ‘Over 1.500 meter, sla rechtsaf.’ Goed, dat is vreselijk slecht Nederlands (waarom niet gewoon: ‘rechts afslaan?’), maar het is wel lekker makkelijk, en ik hoef in principe even niet na te denken. In die stilte, die ruimte voor eventuele rust en tevredenheid denk ik meteen: ja, over 1.500 meter, maar volgens mij kan ik ook nu al déze afslag nemen. EN DAT DOE IK DAN. Dus het kale feit dat iets makkelijk is, maakt dat ik denk dat het anders moet. Dat is, in goed Nederlands, fucked up. En het is ook niet alsof het tot iets leidt. Het is altijd een omweg, en meestal moet ik weer helemaal terug om gewoon weer de routeplanner te volgen. Dat zou deze man nooit doen. Zijn hele voorkomen schreeuwde: het mág ook makkelijk zijn. Je hoeft heus niet, wanneer je veel van dakgoten weet, meteen een dakgotenbedrijf te beginnen, spreadsheets bij te houden en dingen te zeggen als ‘willen is kunnen’ en ‘stilstand is achteruitgang’ (twee aantoonbaar onjuiste beweringen). Je kunt ook zeggen: ambitie is gewoon een ander woord voor ontevredenheid. Je hoeft niet steeds het wiel te willen uitvinden. Daar ga je maar van tobben: zit er wel iemand op dit wiel te wachten? Is dit wiel niet te rond? Banden of geen banden? Weet ik wel zeker dat het niet op ski’s kan? Hm, misschien is ski’s uitvinden wel meer iets voor mij. Daar heeft de dakgootverzekeringsinspecteur geen last van, want hij had een baan die duidelijk ruim binnen zijn capaciteiten lag. Met koekjes erbij. Lekker. En zo zal hij zijn leven uitrijden, gewoon volgens de routeplanner, en veilig en uitgerust op zijn eindbestemming aankomen. Daar tegenover staat dat de moeilijkdoeners en wieluitvinders met al hun omwegen en doodlopende straten véél meer hebben gezien. Voornamelijk bedrijfsterreinen, maar toch.</p>]]></description>
      <guid>https://volkskrant.nl/columns-opinie/de-dakgootman-zette-het-hele-wereldbeeld-van-thomas-op-losse-schroeven~b6658c0a/</guid>
      <pubDate>Thu, 29 Dec 2022 00:00:00 +00:00</pubDate>
    </item>
    <item>
      <title><![CDATA[Lief, vrolijk, vriendelijk: Operetta Land is een énige voorstelling (en dat is niet ironisch bedoeld)]]></title>
      <description><![CDATA[<p>Helemaal zeker wist Thomas van Luyn het niet, maar het hoge woord is eruit: hij houdt van operette. Het applaus sterft uit, het publiek begint te accepteren dat het doek definitief dicht is. Terwijl de rij voor mij overeind begint te komen, wendt een man zich tot zijn vriend en zegt met een zucht die diep, diep van binnen komt: ‘Dit wil je toch elke dag.’ Ik weet waarop hij doelt, en had het niet beter kunnen zeggen. Wat we net gezien hebben was, in één woord, énig. Echt énig. Dat woord gebruik ik nooit, en ik ken ook niemand van onder de 80 die het woord zonder ironie kan gebruiken. Ik maak het ook niet zo vaak mee dat ik iets ervaar dat enig ís. Maar deze operette was echt énig. Lief, vrolijk, vriendelijk, en op geen enkele wijze gerelateerd aan welke realiteit buiten het stuk dan ook. De woorden ‘Rutte’ of ‘gasrekening’ of ‘dat mag je tegenwoordig niet meer zeggen’ vielen nergens. Het publiek was toen het ging zitten bezorgd geweest over de wereld, en stond nu rozig en vrolijk weer op. Spieren die lang strak hadden gestaan, waren voor het eerst in tijden weer los en zacht geworden. Ik zou Operetta Land dan ook van harte aanbevelen, ware het niet dat hij al voorgoed is uitverkocht, dus laat maar zitten. De voorstelling deed mij een aantal conclusies trekken. Ten eerste dat er veel te weinig escapisme van enige kwaliteit wordt gemaakt. Het kan aan mijn elitaire wereldje liggen, maar iedereen die ik goed vind, toont zich in zijn of haar werk bezorgd / kwaad / beangstigd door alles wat er in de wereld aan de hand is. Soms lassen ze even een momentje in om met zichzelf in de knoop te zitten, maar echt opgeruimd wordt het nooit. Dat sluit akelig goed aan bij mijn eigen belevingswereldje, en zo wordt het wel heel moeilijk een fris perspectief op mijn bestaan te krijgen. Ten tweede: ik hou geloof ik van operette. Ik weet het niet zeker, want ik ben er nauwelijks aan blootgesteld. Het is nou niet echt iets waarmee je wordt doodgegooid. Het zal wel weer een protestants dingetje zijn. Nederlanders boven de rivieren vertrouwen emoties zonder intellectueel gewicht niet. Daarom heb ik zelf moeten ontdekken dat ik van musicals hou, een kunstvorm die in Nederland zelden vrij van ironie wordt opgevoerd. U wilt niet weten (of misschien wel, maar ik ga het toch niet vertellen) hoeveel musicalregisseurs en -producenten ik heb gesproken die zeggen dat ze ‘eigenlijk’ niet zo van musicals houden – waarmee ze geloof ik bedoelen dat ze eigenlijk niet zo van emoties houden. Of misschien zijn ze bang voor imagoschade, wie zal het zeggen. Het is natuurlijk onmogelijk een heel genre slecht te vinden. Dat is zoiets als zeggen dat je niet van jazz houdt, of van schilderkunst, of van rap. Wanneer ik iemand die denkt niet van musicals te houden vertel dat er meer is dan Cats en de The Lion King, krijg ik het aloude en oerdomme antwoord dat het raar zou zijn wanneer acteurs ‘ineens in zingen uitbarsten’. Dat is zoiets als zeggen dat het raar is dat ze bij een toneelstuk ineens in praten uitbarsten, of dat ze bij een ballet ineens in dansen uitbarsten. En ja, het kan heel escapistisch zijn. Hoeft niet, ik heb musicals gezien over 9/11 en over zelfmoord, maar ik hou ook van een jongen en een meisje en een happy end. En laten operettes daarmee nou volzitten.</p>]]></description>
      <guid>https://volkskrant.nl/columns-opinie/lief-vrolijk-vriendelijk-operetta-land-is-een-enige-voorstelling-en-dat-is-niet-ironisch-bedoeld~b4d28df1/</guid>
      <pubDate>Thu, 8 Dec 2022 00:00:00 +00:00</pubDate>
    </item>
    <item>
      <title><![CDATA[Wat doet het met je als je oude spullen weggooit? En mag ik oude liefdes zomaar bij het oud papier zetten?]]></title>
      <description><![CDATA[<p>Thomas van Luyn komt bijna om in de opgeborgen spullen. Tijd dus om die voorwerpen uit het verleden op te ruimen. Maar hoe doe je dat eigenlijk? Wat mijn verleden me gebracht heeft, is vooral een hoop troep. Het zit opgeborgen in kratjes, vuilniszakken, schoenendozen en in eigenlijk alles waar iets anders in past. Dat ligt allemaal in de berging. Wat mij in de gelegenheid stelt om te zeggen dat deze in opbergers verborgen berg opgeborgen is in de berging, hetgeen ik buitengewoon bevredigend vind. Ik kijk er nooit naar, en denk er nooit aan – dat is immers het hele punt van shit in dozen stoppen en uit het zicht stouwen. Het probleem met het verleden is echter dat je er met het verstrijken van de jaren steeds meer van hebt. Ook de historische artefacten van mijn vrouw en kinderen worden steeds talrijker, met als gevolg dat de berging langzamerhand onbegaanbaar is geworden en er niets meer bij kan. Tijd dus om weg te gooien wat weg mag. Hoe pak je zoiets aan? Wat ik doe: ik open de dichtstbijzijnde doos, kijk erin, ontwaar duizend foto’s, brieven, speelgoed, strips, recensies, afschriften, mondharmonica’s, ping-pongbatjes en dartpijltjes, en dan ga ik eens even flink en daadkrachtig moedeloos bij de pakken neer zitten. Want dit is één doos, en zo heb ik er er nog twintig. Plus de dingen die niet in dozen passen: de flippers, de ukelele, de badmintonrackets, de bureaulamp. Ik heb dit al een paar keer eerder meegemaakt in mijn leven. Ik neem me voor zo’n beetje alles weg te gooien, maar wordt dan overmand door wat ik niet anders kan beschrijven dan morele vraagstukken. Mag ik mijn oude liefdes weggooien? Die vriendinnen had ik vooral in de tijd dat een mens zijn foto’s nog liet afdrukken. De mooiste plakte je in fotoboeken, de rest propte je in enveloppen en doosjes. Al die vakanties, al die rare verjaardagsfeestjes met vreemde families – ik kijk er helemaal nooit naar. Maar mag ik die meiden zomaar bij het oud papier zetten? Dat voelt toch een tikje respectloos. En neem nou deze narrenmuts... Deze wat? Narrenmuts, als in: de muts van een nar. Ik speelde namelijk ooit een nar in een schooltoneelstuk, en droeg daarbij een roze-en-geel-gestreepte narrenmuts met belletjes aan de punten. Ik heb er geen sentimentele gevoelens bij, en tenzij ik ooit nog de begrafenis van iemand die ik heel erg haat mag bijwonen, zal ik ’m nooit meer dragen. Maar weggooien? Mág dat wel? Net als al die cassettebandjes, videobanden en dvd’s. Ze weggooien zou lekker opruimen, maar ze staan vol met werk dat ik op tv en radio heb gedaan, en het zou toch zonde zijn als het Thomas van Luynmuseum zonder zou moeten. Of dit eenogige rode knuffelbeest hier. Als kind had ik twee knuffels waarvan ik hield (Beertje en Pluisaap), maar deze hier herinner ik me eigenlijk nauwelijks – hij had niet eens een naam. Maar een oude knuffel weggooien? Dan kun je net zo goed je eigen wieg verbranden. Zo is het al vaker gegaan in mijn leven, en dus tors ik al die herinneringen mee van ouderlijk huis naar studentenkamer naar appartement naar huis. Het nooit enige blik waardig gunnend, totdat ik een en ander wil opruimen, en erachter kom dat ik het niet kan. Niet omdat ik eraan gehecht ben, maar omdat ik bang ben dat dat me een slecht mens maakt.</p>]]></description>
      <guid>https://volkskrant.nl/columns-opinie/wat-doet-het-met-je-als-je-oude-spullen-weggooit-en-mag-ik-oude-liefdes-zomaar-bij-het-oud-papier-zetten~b59e0c65/</guid>
      <pubDate>Thu, 1 Dec 2022 00:00:00 +00:00</pubDate>
    </item>
    <item>
      <title><![CDATA[Bij de Zweedse meubelgigant droomt Thomas weg over alles wat hij had kunnen zijn]]></title>
      <description><![CDATA[<p>Thomas ging naar Ikea en waande zich in Disney. Waar was hij ook alweer voor gekomen? Welke van de Zweedse meubelgiganten is uw lievelings? Ja, de mijne ook. We zouden alleen gaan kijken naar een mini-keukentje voor het kantoor van mevrouw Van Luyn. Echt, alleen maar even door de keukens hollen, hup, erin en eruit. Hoe lang kan dat nou duren? Nou, een uurtje of twee, weet ik uit ervaring. Er zit een hele wetenschap achter hoe ze je, ondanks je voornemens, zo lang mogelijk in de zaak houden en zo veel mogelijk laten zien. Er zijn wel afsnijdroutetjes, maar alleen de gevorderde Ikea-ganger kan die ontwaren, en dan nog gebruik je ze niet. Werkelijk iedereen in het Pretpark der Burgerdromen laat zich braaf langs alle attracties geleiden. Afdwalende schapen worden zachtjes terug de kudde in geholpen door een stoeltje of een poefje dat op hun dwaalspoor staat. Ook ik laat me met liefde meevoeren met de stroom. Hoewel, liefde, misschien is weemoed een beter woord, want ik krijg knopen en knotten in mijn maag van al die levens die ik had kunnen leiden wanneer ik al die paradijsjes van klein geluk zie, ontworpen door ongelofelijk kundige inrichters. Wat is het geheim? De ontbrekende plafonds? Slimme lichtval? Als ik mijn huis precies zou inrichten als hier, met exact dezelfde spullen, dan nog zou het eruitzien als fletse goedkope massaproductie. Hier echter straalt alles hoop uit, en klein geluk. Voor mij dan. Ikea-haters kunnen er depressief of boos van worden, omdat ze hun onvolmaaktheden niet onder ogen willen komen, hun onvermogen dat schrijnend voelbaar wordt in deze volmaakte wereld. Die mensen houden ook niet van Disney. Ik ervaar eerder ‘aspiratie’ – datgene wat ik zou willen zijn. Een leukere vader, een lievere echtgenoot, een ambitieuzere werker, een opgeruimder mens. Zelden vertaalt het zich in ‘inspiratie’, dat ik denk: ik ga dit of dat anders doen. Decennia aan Ikea-ervaring hebben mij geleerd dat ik door een luchtspiegeling loop, een wereld die ik nooit zal kunnen bewonen. Geeft niet. Ik hou ook van Disney. Laat mij maar wegdromen, wegzakken in een neplederen bank en kijken naar de statige notenhouten gefineerde boekenkast slash tv-meubel. Of leunen op de statafel in de zonovergoten keuken waaraan ik altijd goedgeluimd zou ontbijten, als ik een man zou zijn die zo’n statafel had, met het gezin dat daarbij hoorde. Als ik rijk genoeg was en ruimte genoeg had, zou ik alle kamers hier in een van mijn vele huizen laten nabouwen, en elke dag doen alsof ik zo iemand was. Het wordt nooit alleen één dingetje kijken. Al voordat we bij de keukenafdeling waren, hadden we een gele indoorwinkeltas meegegrist om roze kussentjes, een slaset en een bamboe schermverhogertje voor mijn computer in te stoppen, want die konden we allemaal niet laten liggen. En een rolmaat. Hoe vaak zit je nou niet ineens te springen om een rolmaat? Zeker als je toch al meubeltjes nodig had. Jongens, ze zijn zo slim. Op de keukenafdeling zelf waren we snel klaar. Alles bij elkaar had het toch een dik uur geduurd, zeiden we nog tegen elkaar, alsof dat een verrassing was. En we deden net alsof we nu over vijf minuten in de auto zouden zitten. Maar ergens wisten we natuurlijk dat beneden nog klein keukengrut wachtte, kleedjes, lampjes, planten, en vooral: kleine opbergers. Och, ik houd zo oneindig veel van kleine opbergers.</p>]]></description>
      <guid>https://volkskrant.nl/columns-opinie/bij-de-zweedse-meubelgigant-droomt-thomas-weg-over-alles-wat-hij-had-kunnen-zijn~b99405e0/</guid>
      <pubDate>Thu, 24 Nov 2022 00:00:00 +00:00</pubDate>
    </item>
    <item>
      <title><![CDATA[Onze drang om beter te zijn dan een ander is debiel, maar het heeft ook voordelen]]></title>
      <description><![CDATA[<p>Vooral kinderen zijn supergoed in wedstrijdjes verzinnen, maar ook Thomas weet nog wel een briljant competitiesysteem. Er is niets waar je geen wedstrijdje van kunt maken. Ik weet zeker dat er ergens wedstrijden ‘vaatwasser inruimen’ zijn, ‘fietsband plakken’ of ‘dekbed-in-overtrek-krijgen’. Ik hoef niet eens te googlen of die wedstrijden echt bestaan, dat doen ze, ik weet het en u ook. Onze drang om beter te zijn dan een ander is zo debiel, het maakt ons niet eens uit waarin. Paalzitten, onderwaterbiljart, snellezen: je kunt er altijd een competitie in beginnen, divisies aanleggen, in gewichtsklassen indelen. Overigens, voor de beginners: meteen het overtrek over je hoofd trekken, handen in de hoeken steken, punten van het dekbed beetpakken en de hele rats in één keer binnenstebuiten keren. Ja, ik ben er vrij goed in. In mijn gewichtsklasse dan hè. Zelfs mensen die ‘niks met sport hebben’, die het een slechte zaak vinden, al die competitiedrang, die daar niet aan meedoen – die mensen nemen het op tegen mensen die er nóg minder aan meedoen. Je kunt je terugtrekken uit het jachtige stadsleven en in een dorpje gaan wonen, maar dan ben je toch een watje vergeleken met het gezin dat hun eigen blokhut heeft gebouwd in Patagonië. Tijdens een wedstrijdje doe je meer je best dan normaal, en daar kun je je voordeel meedoen. Ik hoef alleen maar te denken dat ik meedoe aan de wereldkampioenschappen Column Tikken, en ineens komen de woorden vlotter en tikken mijn vingers verwoeder en met minder spelfouten. Serieus waar, ik ben het me nu aan het inbeelden en het werkt. Voor de WK Deadlines Halen zal ik me nooit kwalificeren, maar een mens moet zijn grenzen kennen. Voor professioneel basketbal ben ik niet lang genoeg, dat is geen schande. Vroeger deed ik de hele tijd fantasiewedstrijdjes. Zo lang mogelijk adem inhouden in bad, zo lang mogelijk zonder handen fietsen, van zo hoog mogelijke traptreden springen – allemaal in een goed gevuld stadion, uiteraard. En wanneer ik thuis de trap op rende, verbeeldde ik me dat de scouts van de nationale selectie ‘traphollen’ meekeken hoe snel ik was – wat echt bizar snel was. Soms liet ik mijn moeder tellen: éénentwintig, tweeëntw… en dan was ik al boven. Anderhalve seconde per trap hè? Niet gek, voor de een-na-kleinste van de klas. Sowieso zijn kinderen supergoed in wedstrijdjes bedenken. Op de lagere school hadden we ‘muurtjevechten’. Dat muurtje stond om de zandbak heen en daarop beoefenden wij een combinatie van judo en sumo, waarbij het de bedoeling was je tegenstander van het muurtje af te duwen en zelf erop te blijven staan. De winnaar was dan ‘koning’ en mocht daarna de volgende uitdager ontvangen. De verliezer moest weer helemaal achteraan de rij uitdagers gaan staan, zinnend op wraak en winnende strategieën, totdat hij weer aan de beurt was om de koning te ontmoeten, en diens kroon af te pakken. Het was een briljant competitiesysteem dat overal ingevoerd moet worden. Ajax blijft kampioen, totdat het een keer van Heracles verliest (wat af en toe gebeurt), en dan moet het weer onderaan de Eredivisie beginnen, totdat Ajax weer aan de beurt is om het tegen Heracles te proberen – alleen staat nu NEC er, want iedereen wint weleens een keertje, zelfs NEC.</p>]]></description>
      <guid>https://volkskrant.nl/columns-opinie/onze-drang-om-beter-te-zijn-dan-een-ander-is-debiel-maar-het-heeft-ook-voordelen~b1b5381e/</guid>
      <pubDate>Thu, 17 Nov 2022 00:00:00 +00:00</pubDate>
    </item>
    <item>
      <title><![CDATA[Een lifehack is pas een lifehack als ’ie een Brevet van Waardetoevoeging (BvW) heeft]]></title>
      <description><![CDATA[<p>Alleen serieuze handigheidjes kunnen worden beoordeeld door de Commissie Life Hack (CLH). Je banaan aan de onderkant openmaken is geen lifehack. Dat probeer je één keer, en daarna ga je weer over tot de orde van de dag. Ik vind dat er een commissie zou moeten zijn die bepaalt welke foefjes de term ‘lifehack’ mogen dragen. Alleen levensverbeterende handigheden komen in aanmerking. Zoals bijvoorbeeld het benzinetankpijltje. Het wat? Het benzinetankpijltje! Toen ik net mijn rijbewijs had, bezat ik nog geen eigen auto, dus ik wist nooit aan welke kant van de auto het benzineklepje zat. Met als gevolg dat ik altijd in paniek raakte wanneer ik een tankstation naderde. Want stel dat ik de verkeerde kant koos, en dan met alle macht de slang over de auto heen moest trekken? Dan zou iedereen zien dat ik geen echte automobilist was. Serieus, daar was ik bang voor. Soms wil ik terug in de tijd en mezelf heel hard in de ballen schoppen. Hoe dan ook: ik had een keer een geluidsman bij me die, nadat ik weer eens met een rood hoofd de pompslang om de auto heen had moeten trekken, mij op het bestaan van het benzinetankpijltje wees. Ik weet werkelijk niet of iedereen dat allang weet of dat het nieuws voor u is, maar op de benzinemeter staat het symbooltje van een benzinepomp. Aan de kant waar het benzineslangetje hangt, daar zit op uw auto het klepje van de tank, namelijk rechts. Tenzij er een klein pijltje bovenaan het pompje naar links wijst: dan zit de tankdop daar. Zo ingrijpend en emotioneel was dit nieuws voor mij, dat ik het aanvankelijk niet durfde te geloven: geluidsmannen zijn immers berucht om hun slechte gevoel voor humor. Het bleek gelukkig echt waar te zijn, en sindsdien rijd ik vol vertrouwen direct naar de juiste pomp. Ik ben zelfverzekerder, voel me gezonder en mijn seksleven is enorm verbeterd. Kijk, zo’n tip krijgt van de Commissie Life Hack (CLH) een Brevet van Waardetoevoeging (BvW), een voorwaarde om de term lifehack te mogen dragen. Vergelijk dat nou eens met zeep op je brillenglazen smeren zodat ze niet meer beslaan als je theedrinkt. Dat zag ik serieus ergens langskomen onder de titel lifehack. Je moet dan eerst een stuk zeep vinden, je brillenglazen ermee insmeren, je thee drinken, en dan de zeep er vanaf halen want anders zie je wazig. Theedrinken wordt zo een stuk ingewikkelder en tijdrovender – het tegengestelde van een lifehack dus, concludeert de CLH, die het stempel ‘Levensvervuiling’ verdient, en niet meer in print, audio of video mag verschijnen. Maar nu wil ik bij de CLH het volgende ter beoordeling indienen: ik zocht een laptophoes, want in mijn koffertje kreeg mijn laptop krasjes en vlekjes. Ik googlede ‘laptophoes’, en werd meteen aangevlogen door honderdduizend identieke spuuglelijke hoezen van vervuilend neopreen à 24,95. Vol walging sloeg ik mijn laptop dicht, en zag in een flits dat het ding bijna precies even groot was als een A4’tje! In een roes van inventiviteit fietste ik naar de Hema en kocht er een doodgewone bruine, kartonnen dossiermap met elastiekjes. Thuisgekomen concludeerde ik met gepaste zelfingenomenheid dat mijn laptop er precies in paste. Sindsdien oogst ik talloze complimenten in koffiezaken en bij vergaderingen. Zo’n map kost bijna niks, is er in alle formaten en kleuren, en als hij straks is versleten, kan hij zo de papierbak in. Ik vind het zeker drie lifehacksterren waard. Minstens.</p>]]></description>
      <guid>https://volkskrant.nl/columns-opinie/een-lifehack-is-pas-een-lifehack-als-ie-een-brevet-van-waardetoevoeging-bvw-heeft~b7cdb07e/</guid>
      <pubDate>Thu, 10 Nov 2022 00:00:00 +00:00</pubDate>
    </item>
    <item>
      <title><![CDATA[Weiland of meertje: voor Thomas ligt ook in de vakantie een milieudepressie op de loer]]></title>
      <description><![CDATA[<p>Zat ik nét weer in mijn werkritme, moest de herfst alweer worden gevierd. Die vakanties ook altijd. Zo’n ouderwetse kostschool, dat lijkt me wel wat. Eind augustus pakken de koters hun koffertje, en dan zie je ze niet tot de Kerst. Na Oud en Nieuw is het weer toedeledokie, en heb je het rijk alleen tot de zomer. Afijn, alle vriendjes van de kinderen waren op vakantie, dus wij moesten ze vermaken. Het voelde nog te kort op de zomervakantie om ver weg te gaan, dus keken we naar huisjes in Nederland, want als het zulk pokkeweer is, zijn er huisjes zat en is de prijs laag. We vonden online een mooi Fries vakantieparkje. We konden kiezen tussen zicht op het weiland of zicht op het water. Beide vond ik deprimerend. Dat weiland trek ik niet, want ik word knetterdepressief van al dat raaigras. Raaigras, dat is het gras waar ze langzamerhand al het normale gras mee hebben vervangen. Van een afstandje ziet het er lekker frisgroen uit, maar wie het betreedt ziet iets vreemds: de sprietjes staan allemaal precies een centimeter of twee uit elkaar. Als een soort van goedkope Turkse haartransplantatie. De grond daartussen is kaal. Hoe ze dat doen, Joost mag het weten, maar echt: geen klavertje of madeliefje te bekennen. Het is een woestijn met groene sprietjes. Als ik daar de hele dag naar moet kijken, dan heb ik geen vakantie, dan zit ik enkel te vechten tegen mijn milieudepressie, en als een oude man te foeteren dat in de weilanden van vroeger nog weleens wat groeide. En dan moet ik weer denken aan hoe er deze zomer op de voorruit van mijn auto, nadat ik op en neer naar Zuid-Frankrijk was gereden, precies nul insecten zaten, terwijl ik tien jaar geleden nog bij elk tankstation moest poetsen. Maar uitzicht op het meertje is ook niet goed, want dan ga ik denken aan óf het neerslagtekort, óf het neerslagoverschot, óf aan de stijgende zeespiegel. Tenminste, als ik mij al niet afvraag waarom alle boten nog steeds op diesel varen, en de grote schepen op stookolie, en hoe moeilijk het verdomme kan zijn om die zonnepanelen nou op de daken van Nederland te zetten in plaats van op die weilanden waarvan je ook natuur had kunnen maken. En dan ga ik googlen hoeveel een weiland kost want dan wil ik het laten overwoekeren met onkruid, en dan kom ik er weer achter dat dat niet mag in Nederland, want een agrarische bestemming is een agrarische bestemming en dan heb je maaiplicht. MAAIPLICHT! En laat ze al die zonnepanelen nou gebruiken om waterstof te maken, dat deed mijn scheikundeleraar verdomme al in de tweede klas, zo ingewikkeld is dat niet mensen, godsamme. Dat lied, Vluchten kan niet meer, uit welk jaar was dat? Nou, lang geleden in ieder geval. Dus waar ZEIKTEN ze over? Je had nog helemaal geen milieu toen, geen vliegschaamte, geen volgebouwde costa’s of gesmolten gletsjers. De bergen hadden nog sneeuw, de rivieren nog water en Frankrijk stond niet elk jaar in de fik. Vluchten kon uitstekend, en je hoefde niet eens ver: je sprong op de fiets, en van waar ook in Nederland was je in een half uurtje in een 19de-eeuws coulisselandschap. Maar nu dan, hè? Hè? Hè? Nou, ik zal het u zeggen: Mongolië. Daar gaan we komende zomer heen. Mongolië.</p>]]></description>
      <guid>https://volkskrant.nl/columns-opinie/weiland-of-meertje-voor-thomas-ligt-ook-in-de-vakantie-een-milieudepressie-op-de-loer~baecbba8/</guid>
      <pubDate>Thu, 3 Nov 2022 00:00:00 +00:00</pubDate>
    </item>
    <item>
      <title><![CDATA[Een avond tussen beroemdheden, maar wie is zij ook al weer?]]></title>
      <description><![CDATA[<p>Op een fraai feest met opgedirkte mensen raakt Thomas in verwarring over welke beroemdheden hij eigenlijk goed kent. Er was een gala, dus er waren complimentjes want ik had een smoking aan. Het vleit me, maar ik hoor er soms een toon van verbazing in: o, je kunt er wél leuk uitzien. Ja, dat kan ik. Er leuk uitzien is het gedeelte van zo’n avond waar ik weinig moeite mee heb. Handleiding voor de man: men schere, trekke nette kleren aan, klaar. Het is het andere deel, de mensen, daar ben ik een stuk slechter in. Al mijn inspanningen ten spijt blijf ik gewoon zwaar gehandicapt als het gaat om namen en gezichten. Dat is normaal al genant genoeg, maar zeventienmaal zo erg wanneer het gaat om grote namen met beroemde gezichten. Want zo’n gala was het, beroemde mensen zo ver het oog reikte, allemaal opgedirkt tot Hollywoodiaanse proporties. Een lust voor het oog, echt, maar wanneer je normaal al moeite hebt op iemands naam te komen, brengen al die galajurken en glamourkapsels wel heel veel extra informatie met zich mee, die ik gewoonweg niet snel genoeg kan verwerken. Zo kwam er een spectaculair opgetuigde vrouw op me af, wier beroemdheid ik wel herkende, maar waarvan ook weer, hoe ze heette en hoe goed we elkaar kenden kon ik onmogelijk oprakelen. Zij echter, was één en al smiles, knuffels en complimenten over mijn werk. Dan moet je wel een ontzettende lul zijn om te zeggen: ‘Eh... help me even. Wie ben je ook alweer?’ Nee, je knuffelt terug, lacht en knikt, en ondertussen trek je haastig alle laatjes van je geheugen open en rommel je naarstig door de inhoud, zonder te weten waarnaar je zoekt. Ondertussen moet je wel blijven luisteren naar wat er wordt gezegd, want er kunnen hints vallen, en je moet je niveau van openhartigheid afstemmen op een gedeeld verleden – dat je niet kent. Ik word dan soms duizelig van het multitasken. Het zijn momenten als deze waarop je blij bent met een net pak, en een glas om je hand wat te doen te geven. Op het gala was één man die me de hele avond leek te achtervolgen. Elke hoek die ik omsloeg, zag ik hem weer naar me kijken, lachen en zwaaien, en soms klopte hij me in het voorbijgaan op mijn rug, of gaf hij me een familiair kneepje in de arm. Heel onschuldig allemaal, maar als je een droom hebt die zo gaat, word je toch ongemakkelijk wakker. Tegen de tijd dat de A-locatie sloot, liep ik met vreemden mee om verder te drinken op de B-locatie. Toen we daar werden uitgegooid, wankelde ik met nog vreemderen mee naar de C-locatie. Tegen die tijd was mijn enige houvast dat ik mensen in smokings en galajurken moest volgen, dan zou alles goedkomen. Toen ook de C-locatie sloot, besloot het gezelschap dat er doorgezopen moest worden in een tent die pas opent als andere tenten sluiten, en moest ik maken dat ik wegkwam. In de verwarring was mijn hartelijke stalker in een gevecht verwikkeld geraakt met zijn jas, dus ik pakte behulpzaam even zijn goodiebag uit zijn handen. Ik maakte even een praatje met de uitsmijter, en toen was ik hem kwijt. Dus nu heb ik de goodiebag van een waarschijnlijk beroemd iemand in mijn gang staan, met allemaal mooie dure dingetjes erin, en weet ik niet wat ik moet doen.</p>]]></description>
      <guid>https://volkskrant.nl/columns-opinie/een-avond-tussen-beroemdheden-maar-wie-is-zij-ook-al-weer~b9c8bf08/</guid>
      <pubDate>Thu, 27 Oct 2022 00:00:00 +00:00</pubDate>
    </item>
  </channel>
</rss>
