<?xml version="1.0" encoding="utf-8"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Waarom ‘een plupje koude melk’ in Thomas’ koffie niet altijd koud hoeft te zijn]]></title>
      <description><![CDATA[<p>Ik wil koffie. Noem me voorspelbaar, noem me vastgeroest, maar als je koffie aanbiedt, zeg ik ja. Als je me de keuze geeft tussen koffie en thee, zeg ik eerst heel lang ‘Eh...’, maar het wordt altijd koffie. Tot zover geen problemen. Maar als je vraagt of ik daar dan ook iets in ‘heb’ (ik hou ervan hoe dat woord een onveranderlijke routine suggereert), zeg ik altijd ‘een plupje koude melk’, en dat leidt altijd tot een ongemakkelijke situatie, omdat mensen die melk heel graag willen opwarmen. ‘Nee nee’, zeg ik, ‘koude melk is prima.’ ‘Prima’ vinden mensen een moeilijk begrip, ‘prima’. Een prima niveau van welbevinden is niet de gelukservaring die ze met hun gastvrijheid ambiëren. Het volledige antwoord zouden ze nog erger vinden, dat zou namelijk luiden: ‘Ik leun een heel klein beetje naar warme melk, maar echt miniem. Mijn voorkeur voor warme melk is zo klein, dat die niet het benoemen waard is. Die uiterst geringe meerwaarde van warme melk weegt daarom niet op tegen de moeite die het kost om het te maken.’ ‘O maar het kost helemaal geen...’ ‘Ik wist dat je dat zou gaan zeggen, ingebeelde koffie-aanbieder, en geloof me als ik zeg dat ik je geclaimde afwezigheid van enige moeite zorgvuldig heb afgewogen tegen twee factoren: ten eerste het gegeven dat – en ik kan dit niet genoeg benadrukken – mijn voorkeur voor warme melk zo verwaarloosbaar is dat zelfs een speciaal team daartoe opgeleide neurologen die op een hersenscan niet zou kunnen ontdekken, en ten tweede speelt er iets dat ik liever voor me houd, omdat het zo onbeleefd overkomt vis-à-vis je gulle aanbod. Maar aangezien ik je nu niet in het echt spreek maar in mijn hoofd: ik wil geen warme melk omdat ik dan ietsje langer moet wachten op koffie, en ik wil ’m heel graag nu.’ ‘O maar het is zó ge...’ ‘Maakt me niet uit hoe snel dat melkschuimertje van je is, oké? Ik vertel net dat ik mijn koffie nú wil. Hete koffie in het verschiet weegt niet op tegen lauwe koffie die voor mijn neus staat. Is dat iets wat je snapt? Ik vind die 40 seconden die het duurt om die melk warm te maken onverdraaglijk. En ja, misschien dat ik raar ben, het zij zo, maar kun je ermee leven dat ik koude melk prima vind? Is ‘prima’ goed genoeg voor je, behaagzieke trut?’ Mensen bedoelen het goed. Maar ik bedoel het ook niet slecht. Ik wil gewoon een plupje koude melk. Ik snap niet waarom ik dat moet doordrukken, waarom ik de veeleisende prima donna lijk, terwijl ik het tegendeel van veeleisend ben. Natuurlijk zou ik me ervan af kunnen maken door te doen alsof ik geen warme melk lust. Maar ten eerste is dat een leugen en ten tweede wil ik obsessieve melkopwarmers die nog ongelukkiger worden van het serveren van koude melk dan ik van wachten op mijn koffie, die idioten wil ik in de gelegenheid stellen om hun neuroses te laten prevaleren boven de mijne. Maar dan moeten zij ook eerlijk zijn: ‘Het spijt me, maar in ‘prima’ hoor ik een minuscule voorkeur voor warme melk, dus dan móét het warme melk zijn, want ik ben nog gekker dan jij. Ik kan niet leven met de gedachte dat wat ik beteken voor anderen niet meer dan ‘prima’ is.’ Dat respecteer ik. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/waarom-een-plupje-koude-melk-in-thomas-koffie-niet-altijd-koud-hoeft-te-zijn~b7dc364a/</guid>
      <pubDate>Thu, 17 Apr 2025 00:00:00 +0200</pubDate>
    </item>
    <item>
      <title><![CDATA[Gewapend met drie schijfjes begint Thomas aan een carrière als olympisch frisbeewerper]]></title>
      <description><![CDATA[<p>Frisbeeën zou een olympische sport kunnen zijn, ware het niet dat olympisch frisbeeën al bestaat, onder de naam discuswerpen. Daarbij wordt een schijfje ter grootte van een taartbordje gelanceerd door een beer van een vent (m/v), waarmee het officieel de sport is met de minst efficiënte verhouding tussen projectiel en spiermassa. Bij frisbeeën is het omgekeerd. Het is een zuiver technische sport, waarbij soms de best geproportioneerde sportlui de schijf recht in de grond boren, terwijl zowel schonkige melkmuilen als slappe papzakken het ding soms in een elliptische baan rond de planeet weten te lanceren. Dat maakt de sport aantrekkelijk voor de atletisch uitgedaagde. Dus toen ik werd uitgenodigd voor een rondje discgolf, hoefde ik geen twee keer na te denken. Ik had nooit van discgolf gehoord, maar het woord dekte de lading zo precies, dat ik het maar één keer hoefde te horen om precies te weten wat de sport inhield en wat de regels waren. Dat kun je van shuffleboard of padellen niet zeggen. Het is fijn om aan een sport te beginnen die je nog nooit hebt beoefend, maar die je al van haver tot gort kent voordat je ook maar je jasje uittrekt. Geen raar schoeisel, geen rackets of sticks, niet eens een korte broek nodig. Tenzij je dat graag wilt, dan zijn korte broeken meer dan welkom. Zelfs een afritsbroek zou je geen diskwalificatie opleveren (tenzij als potentiële echtgenoot). De enige vereisten zijn frisbees, en daarmee kun je al meteen de wereld van hebbedingetjes in, want ook dat hoort bij sport. Ik had minstens drie frisbees van reglementair formaat nodig, zeiden ze. Een driver, een midrange en een putter. Dat klinkt heel serieus, maar de mijne hadden er plaatjes op van respectievelijk een kabouter, een piraat en een zombie. Het was de beginnersset. Alle andere spelers hadden meer dan drie frisbees bij zich, want je kunt natuurlijk denken: hm, stevige wind vandaag, ik laat de driver vandaag maar in mijn speciale kijk-mij-eens-profi-wezen-schoudertas zitten. Zodra je van een spel een sport maakt, wordt het een mannending en die willen shit hebben om te googelen en te bestellen. Degene die mij had uitgenodigd had een uitschuifbaar frisbeehengeltje voor als ze in takken of slootjes terechtkwamen. Verchroomd met lederen handvat. Een discgolfcourse bestaat, net als een golfcourse, uit etappes met aan het eind een plek waar je projectiel in moet. Bij golf is dat een gaatje, bij discgolf een metalen korf. Het grootste verschil is dat men golft op een besloten terrein, en discgolft in een openbaar park. Dat betekent dat er op je baan wandelaars, fietsers en picknickers zijn. En honden, waarvan sommige dól zijn op frisbees, vooral de dure. En het was Suikerfeest. Overal zaten barbecueënde gezinnetjes. Frisbees zijn van plastic. Barbecues en plastic vormen een voor alle partijen onwenselijke combinatie. Dat alles, gecombineerd met stevige, onvoorspelbare wind, maakte dat er meer cardio bij kwam kijken dan ik voorzien had, qua hartverzakkingen wanneer de frisbee richting een gezin met kwetsbare baby, agressieve hond en laaiende barbecue dreef. Desalniettemin had ik een topdag. Slechts één frisbee eindigde buiten bereik van de chique frisbeehengel in het water. Ook had ik voor mijn eerste keer een acceptabele score, namelijk de slechtste. Het belangrijkste was dat ik met aardige jongens door een park had geslenterd. Vier uur waren voorbijgevlogen. We waren het erover eens dat we volgende keer zo’n golftas-op-wieltjes nodig hadden, voor boterhammen, een paar blikjes bier en een paar lieslaarzen voor in de parkvijver. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/gewapend-met-drie-schijfjes-begint-thomas-aan-een-carriere-als-olympisch-frisbeewerper~bfecd9cc/</guid>
      <pubDate>Thu, 10 Apr 2025 00:00:00 +0200</pubDate>
    </item>
    <item>
      <title><![CDATA[Ik zou graag van voetbal houden, maar duizenden lallende kerels houden me tegen]]></title>
      <description><![CDATA[<p>Ik denk dat ik voetbal maar eens leuk moet gaan vinden. Het lijkt me fijn om, zo door de week, vooral bezig te zijn met de komende wedstrijd. Misschien dat het de narigheid van de wereld op afstand houdt als je je vooral zorgen maakt over een geblesseerde middenvelder, en uitkijkt naar je nieuwe linker vleugelaanvaller. En dat die arrogante klootzakken van die ene andere stad nu eindelijk een toontje lager gaan zingen. Hopelijk, want stel je voor dat ze weer over ons heen walsen, dan is mijn hele week verpest. Het lijkt me heel gezond om daarvan wakker te liggen, in plaats van wakker te liggen van Trump. Of van Femke Halsema natuurlijk, laten we inclusief blijven. Het is me alleen nooit gelukt echt van voetbal te genieten vanwege het geluid. Die stadionherrie, die niet aflatende golfslag van duizenden lallende kerels die samen een koor vormen dat niet zingt voor een publiek maar voor zichzelf. Dat is de beste reden om kunst te beoefenen, zeker, maar ik zou er graag een dirigent voor zetten, want ik kan de toonaard niet ontdekken, het ritme niet volgen en de woorden niet verstaan. En would it kill you om iets tweestemmigs in te studeren? Een simpele canon moet toch haalbaar zijn, jongens. Dat ik het niet begrijp, komt natuurlijk doordat ik er nooit tussen zit. Stadiongezang is een muziekgenre zoals alle genres; je kunt het pas waarderen wanneer je er in de juiste context aan wordt blootgesteld. Muziek is, zoals David Byrne in How Music Works betoogt, altijd een combinatie van bestaande technologie en de ruimte waarin het wordt uitgevoerd . Ik heb Bach pas ontdekt toen ik op een vakantie een kerkje binnen dwaalde waar een verborgen organist zat te spelen, daar was die muziek voor bedoeld. Opera snap je ook pas als je er eens bij in de zaal hebt gezeten, en dat ze zo zingen omdat ze zonder microfoon boven een orkest moeten uitkomen. En wie nooit bij een groot dance-event is geweest, zal nooit begrijpen wat in hemelsnaam de kwaliteit is van die dj’s. Het is dus waarschijnlijk mijn gebrek aan stadionbezoeken wat maakt dat ik het geluid van twintigduizend lallende kerels als onprettig ervaar. Voor de politieke correctheid moet ik benoemen dat er mogelijkerwijs ook vrouwen meelallen, maar het stadiongenre is historisch niet toegesneden op het timbre van alten en sopranen. Dat zou overigens wel een interessant experiment zijn, om het aloude Het Zijn Maar Kut Kakkerlakken door een dameskoor te laten lallen. Ik denk dat het een heel andere lading krijgt. Maar goed, het eerste wat ik dan moet doen is een ploeg kiezen. Sorry, clúb. Niet Ajax, het moet wel een beetje origineler. Feyenoord zal me altijd laten voelen dat ik geen Rotterdammer ben. PSV heeft als unique sellingpoint dat ze anti-Randstad zijn, dat voelt vijandig. Ik zou FC Utrecht kunnen kiezen, daar kom ik tenslotte vandaan, maar dan moet ik elk weekend weer terug naar mijn jeugd, dat gaat me veel therapie kosten. Sowieso is het allemaal zo’n jezus-end reizen joh, die stadions. Weet je, ik word gewoon fan van Sparta want dat is de oudste club, en dan kijk ik lekker thuis met een kopje thee en wat Mongoolse boventoonzang. Kijken hoe dat mengt. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-zou-graag-van-voetbal-houden-maar-duizenden-lallende-kerels-houden-me-tegen~b0cee847/</guid>
      <pubDate>Thu, 3 Apr 2025 00:00:00 +0200</pubDate>
    </item>
    <item>
      <title><![CDATA[Dat poppetje op de wc-deur met een half rokje en één broekspijp is onbegrijpelijk, zegt Thomas van Luyn]]></title>
      <description><![CDATA[<p>Aangezien alles steeds sneller verandert, is het onvermijdelijk dat mensen steeds jonger gaan boomeren. Ik hoor dertigers al mopperen ‘moet dat nou, die herrie?’, of ‘waarom mag je hier ineens maar 30?’ Heel normaal, die conservatieve instincten en zolang je niet helemaal verjohanderkst is het niets om je voor te schamen. Maar soms worden er hakken in het zand gezet waarvan ik denk: waarom zulke grote hakken, en welk zand eigenlijk? Ik denk bijvoorbeeld dat als we dat woord ‘gender’ nooit hadden gehoord, mensen veel minder problemen hadden gehad met de verschuivingen op dat vlak. Wc’s voor ‘alle seksen’ zouden minder weerstand hebben opgeroepen dan ‘genderneutraal’, dat weet ik zeker. Het wc-deurplaatje dat de meeste overheidsinstellingen daarvoor gebruiken is trouwens onbegrijpelijk. Dat poppetje met een half rokje en één broekspijp, daar dacht de ontwerper blijkbaar: mannen dragen broeken, vrouwen rokjes en de rest is hermafrodiet. Knipknipplak. Veel denkfouten op veel fronten. Wel is het belangrijk dat niet iedereen zijn eigen aanduiding gaat bedenken. Hoe vaak ik niet in een restaurant bij de wc’s heb moeten kiezen tussen bijvoorbeeld links een stoomtrein en rechts een draaimolen. Daar zouden regels voor moeten zijn. Dat gezegd hebbende: ik had ook al moeite met de ouderwetse symbolen, je weet wel, het rondje met het pijltje en het rondje met het kruisje eronder. Als ezelsbruggetje gebruikte ik een stijve piemel voor het pijltje, maar een mens met een volle blaas zou geen ezelsbruggetjes nodig moeten hebben. Laat staan aan stijve piemels denken. Weetje van de dag: die symbooltjes zijn de oude Griekse tekens voor de planeten Mars en Venus, die in de 18de eeuw werden geadopteerd door de plantkunde. Planten die mannelijk noch vrouwelijk zijn, worden sindsdien aangeduid met het Griekse symbool voor Mercurius. Dat zou je dus op je genderinclusieve wc kunnen plakken, maar het is ook een rondje met een dingetje, dus dan gaan veel mensen hun leesbril nodig hebben. Als we afstand nemen van het gemierenneuk rond wc’s, zie ik mooie ontwikkelingen. Het is vooruitgang dat je jezelf mag definiëren naar je eigen inzichten. Als je al je vooroordelen omtrent geslacht en rolpatronen zou laten varen, als je elke seksuele voorkeur kon kiezen –  als echt alles kon, wat zou je dan doen? Ik zou me denk ik identificeren als trophy wife. Een heel verwende. Met een pakje van Chanel, een Hermès-tas met een hondje erin, een joekel van een zonnebril en glanzend haar dat elke paar dagen gedaan moet worden. Mijn man is een heel lelijke, onzekere maar steenrijke vent, die graag met mij pronkt en elke dag beseft dat hij maar een bofkont is met zo’n mooi vrouwtje. Hij houdt deuren voor me open, geeft me een sportwagentje voor mijn verjaardag en als hij moet werken (dat moet hij de hele tijd) geeft hij me zijn creditcard en zegt hij ‘Hier, doe maar iets leuks met jezelf’, en dan ga ik shoppen en me laten verwennen in een salon waar ze overal aan gaan frunniken, van alles masseren en me prachtig mooi maken. Mijn geschiedenisleraar kon de hele klas woedend maken door te vertellen dat vrouwen ook het recht hadden om géén opleiding te doen, en géén baan te ambiëren. ‘Ik weet niet wat de mijne nu aan het doen is’, verzuchtte hij tegen ons, ‘ik denk aan het paardrijden’. En dan keek hij verlangend uit het raam. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/dat-poppetje-op-de-wc-deur-met-een-half-rokje-en-een-broekspijp-is-onbegrijpelijk-zegt-thomas-van-luyn~b7e96644/</guid>
      <pubDate>Thu, 27 Mar 2025 00:00:00 +0100</pubDate>
    </item>
    <item>
      <title><![CDATA[Je fotoalbums redden bij brand? Ik zou eerder de afstandsbediening van de tv veiligstellen]]></title>
      <description><![CDATA[<p>Wat zou je redden als er brand uitbreekt? Na jezelf, bedoel ik. En je geliefden natuurlijk, in volgorde van geliefdheid, uiteraard. Mensen zeggen altijd fotoalbums. Menen ze dat, of is het zoiets als schoon ondergoed dragen voor het geval dat je een ongeluk krijgt: van die rare clichés die niemand ooit echt meende? Ik denk niet dat iemand meteen naar de fotoalbums rent wanneer de rookmelder begint te piepen. Temeer daar alle herinneringen van de laatste twintig jaar veilig op de cloud staan. Of het moet zo’n grote brand zijn dat de servers waar ze op staan ook in vlammen opgaan. Hoe werkt dat eigenlijk? Staan al mijn foto’s allemaal op één computer ergens? Of staat er 1 pixel in Seattle en een andere pixel in Pondicherry? Genoeg te leren nog, in dit leven. Lijkt me sterk dat mensen überhaupt nog fysieke albums maken. Vroeger printte ik nog weleens vakantiefoto’s uit bij de onvolprezen Hema, en die plakte ik dan braaf in een albumpje, en daar schreef ik dan op ‘Italië 2006’ (niet op allemaal, uiteraard, hoewel me dat nu als een heel geinig idee voorkomt). Maar alle echte albums, met van die dikke kartonnen bladzijden gescheiden door dunne grijze velletjes, zijn van Vroeger met een hoofdletter V. Ik kijk er nooit naar om. Alleen wanneer een tv-programma weer eens vraagt om een leuke foto van vroeger. Dat was deze week het geval, waarmee ik werd opgezadeld met een klus die mij weer eens deed beseffen dat, wanneer er brand zou uitbreken in mijn huis, ik mijn fotoalbums niet eerder zou redden dan nadat ik de afstandsbediening van de tv en de knoflookpers had veiliggesteld. Ze wilden een foto uit mijn vroege jeugd, eentje van de middelbare school en eentje uit mijn studententijd. Dus schepte ik de albums uit het donkerste hoekje onderin de boekenkast, en kwakte ze op tafel. Net als het verleden zelf zijn die albums zwaar, stoffig en ik heb er niets te zoeken. Ik hou niet van al die incarnaties van mezelf, al die verschillende pogingen om iets van het leven te maken door middel van moeilijke relaties en rare blouses. Allemaal foto’s die ik duizend keer heb gezien en die nooit één verse herinnering oproepen, waar ik telkens met een beleefde grijns op sta. Waarom moeten mensen lachen op foto’s? Waarom? Als kind had ik er al een hekel aan, dat ik even moest stoppen met mijn leven omdat mijn moeder er een foto van wilde maken. Bij mijn kinderen doe ik het zo discreet mogelijk, en ik draag ze nooit op om te lachen voor me. Want daar zijn die foto’s natuurlijk eigenlijk voor – voor de ouders. Van je kinderen, in alle stadia van de metamorfose waar die larven doorheen gaan, krijg je nooit genoeg. Uit mijn studententijd koos ik er eentje met een woeste bos haar. Zodat iedereen kan zien dat ik die vroeger had. Mijn kinderen vinden dat onvoorstelbaar. Dat is dan ook de enige reden voor mij om niet zelf mijn albums in de kachel te gooien: dat mijn kinderen er na mijn dood naar kunnen kijken en zich afvragen wat voor jongen ik eigenlijk was. En dat ze dan die blouses zien en beseffen: tegenwoordig zijn de dingen beter dan vroeger. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/je-fotoalbums-redden-bij-brand-ik-zou-eerder-de-afstandsbediening-van-de-tv-veiligstellen~bef67928/</guid>
      <pubDate>Thu, 20 Mar 2025 00:00:00 +0100</pubDate>
    </item>
    <item>
      <title><![CDATA[Herkend worden is doorgaans een toneelstukje, maar deze ontmoeting met een jongen met down is van de buitencategorie]]></title>
      <description><![CDATA[<p>Ik wilde ontbijten in een stad waar ik de weg niet kende. Dan moet je broodjeszaken inschatten. Of ze bijvoorbeeld een normale uitsmijter kunnen maken. Het simpelste gerecht ter wereld, zou je denken, maar meestal serveren ze lillend eiwit op sneetje memoryfoam met zure garnering. Waarom zou iemand ooit plakjes komkommer willen bij een gebakken ei? Dat doe je thuis toch ook niet? Dat zal trouwens het antwoord zijn: dat ze die uitsmijter eruit willen laten zien als iets wat je thuis niet kunt maken. Wortelschaafsel bij een gebakken ei, daar kom je thuis inderdaad niet op. Bij een tent met een enigszins huiselijke uitstraling stapte ik naar binnen. Om uitsmijterteleurstelling te voorkomen koos ik voor de tosti. ‘En een thee graag’, zei ik tegen de jongen die mijn bestelling opnam. ‘Eh...’ zei hij. ‘Doe maar iets zwarts’, zei ik met een afwezige wuif, ‘maakt niet uit welke’. Uit mijn ooghoek zag ik dat zijn pen niet schreef, dus verwaardigde ik me om hem netjes aan te kijken. Hij had het downsyndroom, zag ik nu. ‘Earl Grey of zo’, verduidelijkte ik. Hij begon te schuifelen. ‘Of English breakfast?’, probeerde ik te helpen. ‘Koffie is ook goed.’ Hij wilde iets zeggen, maar kon er niet op komen, keek om zich heen, schuifelde weer met zijn voeten, en zei: ‘Bent u van Wie Is De Mol?’ ‘Ja hoor’, zei ik met grootmoedige zelfingenomenheid. Want dat was ik ooit. Hij ontplofte. Vreugde schoot zichtbaar door alle ledematen. Onwillekeurig en tegen mijn beleid in moest ik hulpeloos lachen. Herkend worden is doorgaans een toneelstukje van beide kanten. Mensen willen cool blijven, gepast overkomen, afstand bewaren maar het ook een beetje leuk maken. Met kinderen is het relaxter, die zijn oprecht blij iemand van tv te zien en dat ben ik dan ook. Maar deze jongen was van de buitencategorie. Hij haastte zich naar de keuken om het de rest van het personeel te vertellen, dat, naar ik nu ontdekte, ook allemaal Down had. De hele zaak ging uit z’n dak. Achter de balie, in de keuken, overal kwamen zijn opgewonden collega’s naar voren. Een begeleider probeerde ze enigszins te kalmeren, omdat juist hier ook enige professionaliteit van ze gevraagd werd. Hij en ik wisselden een blik uit van: tja, hier is geen kruid tegen gewassen. Vóór mijn eerste koffie heb ik meestal geen zin in sociale interactie, maar je moet echt een ontzettende lul zijn om chagrijnig te kunnen doen tegenover zoveel blijdschap. Een voor een kwamen ze naar me toe om me iets te vragen of te zeggen, om daarna terug te lopen naar het kneukelende, kolkende groepje. Zoiets overkomt mij natuurlijk ook niet dagelijks, niemand niet, en ik kon niet anders dan de slappe lach krijgen. Bij het afrekenen ging ik met iedereen op de selfie, duimen omhoog, zwaaien, handtekeningen uitdelen, highfiven. Toen ik de zaak verliet moest ik diep en lang ademen en rare geluiden maken, om te verwerken wat me zojuist was overkomen. Ik concludeerde dat mijn leven zin had gehad. Als je ergens, ooit, voor één moment iemand zó blij hebt kunnen maken, ga je denk ik niet naar de hel. Toen ik enigszins bijgekomen was, merkte ik dat ik honger had. Ik was vergeten mijn tosti op te eten. Als-ie al gebracht was, wat ik door alle opwinding ook niet meer wist. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/herkend-worden-is-doorgaans-een-toneelstukje-maar-deze-ontmoeting-met-een-jongen-met-down-is-van-de-buitencategorie~ba5dca1d/</guid>
      <pubDate>Thu, 13 Mar 2025 00:00:00 +0100</pubDate>
    </item>
    <item>
      <title><![CDATA[Dat ik de snelweg had verlaten was de beste beslissing geweest die ik in mijn hele leven had genomen]]></title>
      <description><![CDATA[<p>Alles ging mis. Bij de kassa vielen de blauwe bessen uit hun pakje, en ze rolden alle kanten op. Onmachtig in te grijpen zag ik het aan. Achter mij keek de hele rij toe hoe de besjes maar bleven rollen en rollen, alsof het hele universum was gestopt, behalve de besjes. ‘Eh…’ zei ik, terwijl ik de caissière vragend aankeek. Ze wenkte naar het lege bakje in mijn hand, nam het van me aan, legde het achter zich neer en ging door met scannen. Blijkbaar had ze besloten dat ik geen nieuw bakje ging halen. Ik was blij dat ze de leiding nam, want mijn hoofd deed het niet omdat ik in één ruk uit Oostenrijk was gereden. Nou ja, in twee rukken, want de auto was gaan trillen en kloppen, dus had mijn vrouw een garage langs de Autobahn gezocht, en hadden we een afrit genomen. De garage was dicht gebleken, dus waren we naar de volgende gehobbeld, die ook dicht was. Ik ben dol op het privacybewustzijn van Duitsers, maar je openingstijden moet je gewoon netjes delen met Google, goddomme. Ik dank echter alle goden, dood en levend, voor de smartphone en dat kinderen daardoor drie uur lang zonder klagen op een uitgestorven Duits bedrijfsterrein in een stilstaande auto kunnen blijven. Want zo lang duurde het voordat de Gelbe Engel er was, zoals de bijnaam van de wegenwacht daar luidt. Ik legde de klacht in mijn beste Duits uit, waarschijnlijk in het beste Duits dat hij ooit had gehoord, want ik had drie uur de tijd gehad om het te oefenen. Hij stak zijn steeksleutel in mijn voorwiel, en zijn mond viel letterlijk open: mijn voorwiel was zo goed als losgekomen. De doppen losgetrild, of zo. Dat ik de snelweg had verlaten was de beste beslissing geweest die ik in mijn hele leven had genomen. En in de levens van mijn gezin, benadrukte hij in de taal die zich zo goed leent voor het benadrukken van dingen. Dat het slechts een kwestie was van de boel weer aanschroeven was dus een geluk bij een nog groter geluk. De rest van de reis was file op file, afgewisseld met snelheidsduivels die met 240 kilometer per uur uit de duisternis en regen langs mij schoten, mij elke keer de pleuris latende schrikken, zodat ik tegen de tijd ik in mijn buurtsuper stond uitgeput was, niet in staat de rollende besjes te interpreteren. Thuisgekomen bleek dat ik het kattenvoer was vergeten, en het wc-papier. Dan maar droge brokjes respectievelijk een keukenrol gebruiken, want ik was te moe om terug te gaan. Dat zijn momenten waarop ik eigenlijk niet moet koken, want dan gaat het mis. Maar spaghetti bolo, dat kon niet fout gaan, dacht ik. En misschien was het wel goed gegaan als ik niet zo ambitieus was geweest om paprika in de blender te gooien. Maar toen ik de paprikaprut in de bolognesesaus schepte, legde ik het deksel van de blender in een lege koekenpan die op een warm pitje stond. Pas toen de rookmelder begon te gillen, snapte ik waarom het zo naar geschroeid plastic rook. Ik ga nu online zoeken of ik ergens dat deksel los kan bestellen. Dat gaat me niet lukken, en daarna ga ik weer naar bed. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/dat-ik-de-snelweg-had-verlaten-was-de-beste-beslissing-geweest-die-ik-in-mijn-hele-leven-had-genomen~bd47d007/</guid>
      <pubDate>Thu, 6 Mar 2025 00:00:00 +0100</pubDate>
    </item>
    <item>
      <title><![CDATA[Schreeuwen heeft allang geen zin meer bij mijn zonen, maar mijn innerlijke Boze Papa is een blijvertje gebleken]]></title>
      <description><![CDATA[<p>Het ouderschap leert zelfs de meest timide persoon om te schreeuwen. Niet dat ik dat vaak doe, maar de momenten zijn er geweest dat ik de façade van minzaamheid niet meer kon hooghouden en mezelf ‘en nou is het afgelopen!’ hoorde brullen. Dat verdient geen schoonheidsprijs, maar wel de effectiviteitsaward, en die heeft ook zijn waarde. Mijn zonen zijn allang voorbij de fase waarin schreeuwen zin heeft, maar mijn innerlijke Boze Papa is een blijvertje gebleken. Eens in de paar jaar floept hij er zomaar uit, als er iemand staat te pissen in de steeg of zo. Ik vind het helemaal niet bij me passen, maar Superman past ook niet bij Clark Kent. Of misschien zijn Bruce Banner en zijn Hulk een beter voorbeeld. Het gebeurt zelden, maar gisteren twee keer en ik ben er nog steeds confuus van. Eerst werd in de trein een briefje onder mijn neus geduwd. Instinctief wilde ik het aanpakken, maar toen zag ik de foto van het zielige kind en schudde automatisch nee. Terwijl schuldgevoel en ongemak nog om voorrang streden, hoorde ik plots het ‘Hé! Hé! Hé!’ dat hoort bij een uitbrekende vechtpartij. Verderop in het gangpad had een vent met een spiegelbril de weg van de briefjesman versperd en het was tot een duwen gekomen, het soort duwen waarbij de grens van stompen wordt verkend. De hele coupé bevroor, behalve mijn innerlijke Boze Papa, die tot mijn afgrijzen was opgestaan. ‘Nee!’, hoorde ik mezelf schreeuwen. ‘Nee! Ophouden!’ Alsof ik het tegen een kleuter had die op het punt stond een slokje uit de fles bleekwater te nemen. ‘Jij!’, riep ik, en wees naar de spiegelbril. ‘Jij ook!’ Waarom hij, hoezo ‘ook’? Geen idee. Maar ze stopten, de bedelaar zei ‘sorry sorry’, maakte rechtsomkeert, en de spiegelbril ging weer zitten. Blijkbaar wist de Boze Papa wat hij deed, maar ik kon het hem niet vragen want hij was weer verdwenen. Het voelde alsof het niets, maar dan ook niets met mij te maken had, als een ongerelateerd reclameblokje in de film van mijn leven. ’s Avonds nam ik een late trein terug. Ik stapte uit, wandelde naar de poortjes met op mijn oortjes een rustgevende podcast over sterrenstelsels en had met mijn slaperige kop pas door dat de poortjes waren afgesloten toen ik probeerde uit te checken. Aan gene zijde van de poortjes stond een man in een oranje hesje als een debiel tekeer te gaan tegen de verbouwereerde reizigers. ‘Allemaal! Die kant op! Weg! Achteruit!’ Ik treuzelde blijkbaar te lang, want hij wendde zich tot mij en riep: ‘Wat zeg ik nou! Ben je doof?’ ‘Gedraag je!’, hoorde ik iemand zeggen. ‘Gedraag je!’ Het kwam uit mij. Welk jaar was dit, 1953? Wie zegt er nou zoiets? Het oranje hesje beende op mij af alsof hij over de poortjes kwam springen. ‘Oprotten! Moet ik het duizend keer zeggen?’ De Boze Papa antwoordde – geheel buiten mij om, herhaal ik maar eens – best wel gevat. ‘Ja! En nog duizend keer! En nog duizend keer! Niet alles van je werk is even leuk!’ Echt, geen idee waar de Boze Papa dat vandaan haalde, en als hij even met me had overlegd had ik ’m zeker afgeraden zoiets neerbuigends te zeggen. Blijkbaar was het oranje hesje net zo verbaasd als ik, want hij bleef staan en keek mij met open mond aan, hetgeen me net genoeg tijd gaf om me uit de voeten te maken. Want mijn innerlijke Boze Papa heeft een grote bek, maar als het matten wordt geeft-ie niet thuis. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/schreeuwen-heeft-allang-geen-zin-meer-bij-mijn-zonen-maar-mijn-innerlijke-boze-papa-is-een-blijvertje-gebleken~b7438ad8/</guid>
      <pubDate>Thu, 27 Feb 2025 00:00:00 +0100</pubDate>
    </item>
    <item>
      <title><![CDATA[Ik heb nu al drie keer 75 euro mogen aftikken omdat ik de deelauto vies zou hebben achtergelaten – iemand liegt]]></title>
      <description><![CDATA[<p>Het nadeel van deelauto’s is dat je ze deelt. Wij hebben er eentje voor de deur die ik soms gebruik als ik zeker wil weten dat ik een parkeerplek heb als ik terugkom. Als ik erin stap, staan de stoelen en de spiegels fout. Start ik ’m, dan staat de radio hard, op een slechte zender. Schoon is-ie wel. Vroeger was-ie gevuld met een lucht die suggereerde dat iemand ’m gebruikte als hondenkennel en shoarmazaak tegelijk, maar nu geven ze een boete aan de vorige bestuurder als je klaagt. Probleem is dat ik die vorige bestuurder soms ben. Want ik heb nu al drie keer 75 euro mogen aftikken omdat ik de auto vies zou hebben achtergelaten. Dat is onzin, ik ben Mister Proper. Iemand liegt. Iemand die het op mij heeft gemunt. Althans dat dacht ik, tot ik een tegenaanval overwoog. Ik dacht: als ik nou een melding maak dat de auto vies is, zodat schuld en boete bij de vorige gebruiker komen te liggen. Dit in de veronderstelling dat hij de schurk was die mij steeds een boete aansmeerde. Maar toen kreeg ik een inzicht. Stel nou dat die boete bij een onschuldig iemand terechtkomt, iemand die de auto immer net zo proper achterlaat als ik, dan zou die weleens op hetzelfde idee kunnen komen als ik en door preventief te klagen de boete doorschuiven. Sterker nog, het is niet ondenkbaar dat dit al is gebeurd. Dat ik het onbedoelde slachtoffer ben van een nette gebruiker die ziek was van al die onterechte boetes, iemand die is overgegaan tot preventief klagen. En nóg sterker, misschien is er reeds een vicieuze cirkel van gebruikers die steeds over de vorige bestuurders klagen, en ben ik de enige die elke keer met de hete aardappel blijft zitten. In de speltheorie heb je van die scenario’s waarbij iedereen wint als ze elkaar helpen, maar het risico bestaat dat als er eentje voor zichzelf kiest en jij doet dat niet, je dan enorm de lul bent. Dus dan kiest iedereen voor zichzelf en is iedereen de lul. Daar zou ik nu in kunnen zitten. Maar als dat waar is, dan zou je denken dat een deelautoverhuurder die zo veel klachten ontvangt, zich achter de oren krabt. Staat die auto in een wijk vol ongelofelijke smeerpijpen? Of hebben al die bestuurders obsessieve smetvrees? Moet er niet een brief uitgaan, zo van: jongens, wat eh…? Maar dat is niet het geval en dat kan twee dingen betekenen: óf ik ben het enige slachtoffer, óf de deelautoverhuurder zit er zelf achter. Dat ze zelf begonnen zijn met één klant bestoken met boetes voor verzonnen klachten, net zo lang tot die op het idee kwam om preventieve klachten in te gaan dienen, waarmee de huidige vicieuze cirkel begon. En stel dat ze dit met al hun auto’s deden? Een kettingreactie van boetes, een enorme door de klanten gegenereerde inkomstenbron. Maar misschien ben ik die eerste met wie ze dit uithalen. Misschien ben ik patient zero en red ik de wereld als ik nu integer blijf en geen klacht indien. Of blijf ik zitten met de hete aardappel, natuurlijk. Weet je wat, ik neem wel mijn eigen auto. Dan maar rondjes rijden om een parkeerplekje te vinden. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/ik-heb-nu-al-drie-keer-75-euro-mogen-aftikken-omdat-ik-de-deelauto-vies-zou-hebben-achtergelaten-iemand-liegt~b049ab48/</guid>
      <pubDate>Thu, 20 Feb 2025 00:00:00 +0100</pubDate>
    </item>
    <item>
      <title><![CDATA[Vuilniszakjes, koffiekuipjes, kinderkleding: alles moet gewoon op alles passen, geen gezeik]]></title>
      <description><![CDATA[<p>Een volwassen man die voor een schap met vuilniszakjes staat, turend naar een verpakking, zich afvragend hoe groot een 30-literzak precies is, en of het in de prullenbak thuis zou passen.  Ik bedoel, ik wist toen ik klein was heus wel dat het leven niet alleen maar uit applaus en waterscooters zou bestaan, maar nu zie ik mezelf soms in de supermarkt staan en dan denk ik: dit is wel erg ver verwijderd van de aspiraties die ik als kind koesterde. Ik zou niet moeten hoeven nadenken over zakjesformaten en prullenmanden. Maar zo gaat het, wanneer je een gezin hebt en al vijf keer achter elkaar met de foute zakjes bent thuisgekomen. Zakjes die te groot zijn voor de toiletvuilnisbakjes en te klein voor de kinderkamerprullenmanden, een mismatch waar je pas achter komt wanneer je de verpakking al hebt opengebroken, zodat ruilen niet meer kan – als je al het soort man was dat vuilniszakjes gaat ruilen bij de klantenservice, hetgeen je absoluut niet bent. Zo ver is het niet gekomen. Nog niet. Gelukkig hoef ik geen grote vuilniszakken te kopen dit keer. Daarvan liggen maar twee soorten, maar toch weet ik zelfs dat altijd te verkloten. Hoe kan het zo nauw luisteren welke ik koop? Ze hebben beide hetzelfde formaat, maar de ene past wel over de rand van de keukenvuilnisbak en de andere niet, die scheurt uit als je dat probeert. Hoe kan dat, anno 2025? Waarom wordt er niets aan gedaan door de Europese Commissie? Dus nu sta ik daar weer, bij het meest onappetijtelijke schap van de hele supermarkt, gravend in mijn geheugen welke maat zakjes ik vorige keer had gekocht, want die moesten het dus in ieder geval niet zijn. Zou het niet veel handiger zijn om gewoon heel veel soorten prullenbakken te kopen, zodat je altijd wel een prullenbak in huis hebt die geschikt is voor de zakjes waarmee je thuiskomt? Ik zeg het vaker en ik zeg het nu weer: alles moet worden gestandaardiseerd. Het zou niet alleen veel afval voorkomen, maar ook een hoop klein leed. Zoals die apocalyptische reuzenvoorraad koffiekuipjes die ik had besteld. Die bleken voor het Dolce Gusto koffieapparaat bedoeld te zijn, terwijl wij het A Modo Mio-systeem hanteren, waar Dolce Gusto-kuipjes niet in passen. En we hadden al Nespresso-kuipjes liggen, die ik ook al fout had besteld. Je kunt wel vinden dat ik dan ook niet steeds op het foute plaatje moet klikken, maar je kunt ook zeggen: we laten ons naaien door die bedrijven. Alles moet gewoon op alles passen, geen gezeik. Zoals het er nu voor staat, zie ik geen andere oplossing dan alle koffieapparaten te kopen, zodat wat ik ook bestel, het altijd wel ergens in past. Misschien is dat ook de oplossing voor kinderkleren. Want ik ben altijd een groeispurt te laat wanneer ik die koop. Als ik nou gewoon genoeg kleine kinderen zou bijmaken, dan zou er altijd wel iets op eentje passen. Maar ja, al die maten luiers, en al die luieremmers met al die maten zakjes. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/vuilniszakjes-koffiekuipjes-kinderkleding-alles-moet-gewoon-op-alles-passen-geen-gezeik~bbde991f/</guid>
      <pubDate>Thu, 13 Feb 2025 00:00:00 +0100</pubDate>
    </item>
  </channel>
</rss>
