<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[De twee triljard eitjes die volgens het internet door het huis zijn verspreid, kunnen elk moment uitkomen]]></title>
      <description><![CDATA[<p>Triggerwarning: jeuk en smerigheid. Nee serieus. Zeker weten? Oké, op eigen risico. Dus, ten eerste, denk ik zeker te weten waarom de schoonmaakster hals over kop is vertrokken: vlooien. Haar hekel aan honden moet zo tot een apotheose zijn gekomen. Zoon nr. 2 klaagde al geruime tijd over muggen, maar de laatste weken moesten ze ineens zijn enkels hebben. En hé, de mijne ook. Vreemd. Zulke kleine bultjes, ook. Ik kende die bultjes. Lang geleden was ik een tijdje dakloos, en logeerde ik bij een tante met katten. De kamer waar mijn bed stond had kamerbreed tapijt, dat vol zat met vlooien. Elke avond schaatste ik eerst over dat tapijt om zo veel mogelijk vlooien te verzamelen, en dan ging ik die in bad van mijn benen plukken. Ik dacht: dan moeten die vlooien in een paar dagen toch allemaal verdwenen zijn. Het duurde maanden. Toen vond ik een woning en was het voorbij. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Maar het huis waar we nu wonen heeft geen tapijt, dus dat kon het niet wezen, besloot ik. Bovendien hadden mijn vrouw en zoon nr. 1 nergens last van. Tot de avond dat ik er eentje zag. Ik zat lekker in slaap te sukkelen bij House of the Dragon toen ik kriebel op mijn been ervoer. Ik keek, zag een klein, zwart spikkeltje zitten, en toen ik het eraf wilde krabben sprong het weg. Het duurde een paar seconden voor het tot mij doordrong wat ik zojuist had gezien. Nu, een paar dagen later, is het hele huis gezogen en geschrobd. Alles behalve de kinderen is met gif bespoten en op 60 graden gewassen. Met resultaat, want er zijn geen nieuwe beten bijgekomen. Maar de twee triljard eitjes die volgens het internet door het huis zijn verspreid kunnen elk moment uitkomen, dus het hele proces gaan we om de dag herhalen. Hoofdschuldige is natuurlijk die arme Cosmo. Terwijl ik zit te tikken zit hij me aan te kijken alsof het hem echt ontzettend  spijt allemaal. Gisteren, toen ik hem uitliet, vroeg  ik me af hoe ik zo lang had kunnen negeren dat hij na elke 10 meter even moest gaan zitten om te krabben. Maar nu was alles op zijn plaats gevallen. Ook dat met zijn kont over de grond slepen, dat was natuurlijk ook een soort van krabben geweest. Kijk, nou deed hij het weer. De triggerwarning aangaande smerigheid gaat nu acuut worden. Dat u het weet. Want een collegahondenuitlater zag het kontslepen, en zei: ‘Aha. De anaalklieren.’ Pardon? ‘Ja, die moet je wel af en toe uitknijpen, hè?’ Op dat moment kwam er net een mevrouw-met-hond langs die meteen inhaakte. ‘Ja, even de handschoentjes aan en de anaalklieren knijpen, tot er vocht uitkomt. Is geen pus, hoor.’ ‘Nee, is geen pus,’ beaamde de man, ‘dat is gewoon vocht.’ Het leek alsof ik in een surrealistisch toneelstuk was beland, met acteurs die niet zo goed konden acteren. De snelheid van de dialoog, het gebrek aan gevoel waarmee deze ongelofelijke goorheid werd opgelepeld – het was te veel om te verwerken. ‘Gaat het?’, vroeg mijn vrouw toen ik thuiskwam. Ik opende mijn mond om verslag te doen van mijn avontuur, maar er kwam niks uit. Cosmo sleepte zijn kont over de grond, sprong op de bank en ging uitgebreid zitten krabben. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/de-twee-triljard-eitjes-die-volgens-het-internet-door-het-huis-zijn-verspreid-kunnen-elk-moment-uitkomen~b4990125/</guid>
      <pubDate>Thu, 29 Aug 2024 00:00:00 +02:00</pubDate>
    </item>
    <item>
      <title><![CDATA[Ik ben een mangrove, ik beweeg niet en breng niks in beweging]]></title>
      <description><![CDATA[<p>Van nu af aan identificeer ik mezelf als mangrove. Zo’n boom die in het water staat te niksen. Dan weten mensen tenminste waar ze aan toe zijn wanneer ik in het zwembad sta. Hopelijk houden ze dan eens op mij aan te sporen tot van alles, vanuit de misvatting dat ik iets zou willen. Blijkbaar kunnen de meeste mensen zich bij zwembaden geen andere mogelijkheden inbeelden dan koppie onder te gaan, boven te komen en het water in beweging te brengen met zwemslagen of andere onstuimige bewegingen. Maar ik ben een mangrove, ik beweeg niet en breng niks in beweging. Ik sta tot mijn middel in het water mij te laven aan de zon. Mijn handen hangen losjes, wiegen mee met microstromingen, zonder doel, zonder intentie. Krabben schuilen tussen mijn tenen. Vissen schieten tussen mijn knieën door. Slangen kronkelen rond mijn torso. In mijn kruin nestelt een stelletje papegaaien. Ik ben volmaakt gelukkig. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Hoe tragisch dat onze intolerante, mangrovefobe samenleving zo weinig begrip kan opbrengen. Van mijn kinderen snap ik de frustratie. Die zijn uit op beweging, op actie en reactie. Papa moet springen en joelen en meespelen en water spatten. Soms doe ik mee, maar soms ook niet, in de wetenschap dat ik ook als roerloos baken van rust en tijdloosheid van waarde ben voor hun opvoeding, iets wat ze later wel zullen beseffen. De bal stuitert van mijn kop terug het water in. De mangrove, hij ziet dat het goed is. Ook van mijn vrouw begrijp ik het. Die is nou eenmaal zwemster van olympische allure. Die lanceert zichzelf de waterkant af in een ballistische baan die zowat de helft van het zwembad bestrijkt, om uiteindelijk als een dolfijn onder het oppervlak te verdwijnen en enige tijd later op een geheel andere plek weer op te duiken, waarna zij met trage, sierlijke bewegingen verbazend hoge snelheden weet te genereren waarmee zij in korte tijd vele zeemijlen aflegt – of wat het zwembadequivalent daarvan ook is. Mijn kinderen en mijn vrouw, ik begrijp hun onbegrip. Maar mijn vrienden, die zouden beter moeten weten. Dat zijn mannen zoals ik, mannen van boeken en chips. We hebben samen een huisje gehuurd om ouderwets te gaan niksen. In het bijbehorende zwembad sta ik daar, met gesloten ogen, mijn beste zelf te wezen. ‘Jezus Thomas, zo koud is het niet’, roept de een, klaarblijkelijk van mening dat ik dieper zou moeten staan. ‘Doe even koppie onder en je bent er doorheen’, draagt de ander behulpzaam bij. De mangrove, hij kan niet anders zijn dan hij is. De homo sapiens is ontstaan op de Afrikaanse savanne. Ik maak mij sterk dat, toen hersens en strottenhoofd eenmaal voldoende waren ontwikkeld, niemand aan de oever van de drinkplaats dat soort dingen tegen stamgenoten riep. Die stonden gewoon in het water te genieten van het zonnetje en de ruisende rietkragen, dromend van dingen die er nog niet waren, zoals wielen en landbouw, dingen die nooit zouden zijn gematerialiseerd als mensen constant werden gesommeerd in het diepe te gaan spartelen (iets waar krokodillen op afkomen). En als mijn vrienden me godsamme nou even met rust laten, kom ook ik straks misschien het water uit met een goed idee. Maar ik garandeer niks. Mangroves zijn niemand enige uitleg schuldig. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/ik-ben-een-mangrove-ik-beweeg-niet-en-breng-niks-in-beweging~beaeabb0/</guid>
      <pubDate>Thu, 22 Aug 2024 00:00:00 +02:00</pubDate>
    </item>
    <item>
      <title><![CDATA[Vergeefs vroegen we de schoonmaakster waarom ze ontslag had genomen – niet dat het een groot raadsel was]]></title>
      <description><![CDATA[<p>Wij hebben een vies huis. Zoon nr. 2 wil dat we verhuizen naar nieuwbouw. Als hij ergens beton ziet met plastic kozijnen dan wijst hij ernaar, en zegt met overtuiging: ‘Daar ga ik later wonen.’ Mijn vrouw zegt dan: ‘Is goed, maar dan kom ik niet op bezoek.’ Ik houd mij op de vlakte, want hij boft al wanneer hij straks überhaupt een dak boven zijn hoofd heeft, wat woningmarkt betreft (excuses, mijn columns mogen van mij maar twee dingen niet zijn, namelijk saai en deprimerend, en de woningmarkt is allebei. Maar Stef Blok heeft met de vernieling van de socialehuursector vele van onze kinderen een dakloze toekomst bezorgd, en zo is het. Je zou er links van worden. Oké, slokje van de thee en weer door.) Maar ik snap mijn zoon wel. Zo leuk zijn scheve vloeren nou ook weer niet, noch muizen in de winter en mieren in de zomer. Dat hoort nou eenmaal bij charmante oude woningen, evenals een gezellige lekkage af en toe, wanneer harde wind de regen ergens in blaast. Daarbij hebben wij ook nog een poes die na het eten altijd moet niezen en dan haar eten door het hele huis sproeit, en een hond die zo ontzettend verhaart dat een vers gezwabberde vloer binnen een dag toch weer een licht vachtje heeft gekregen. Ik begrijp dat een kind dat daarin opgroeit denkt: dat ga ik later anders doen. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Op maandag komt de schoonmaakster, en dan is het huis heel even prachtig schoon en netjes. Deze maandag echter, zag ik dat ze niet was geweest. Ik appte haar, en ze appte terug dat ze ontslag had genomen, dat ze daarover zoon nr. 2 had geïnformeerd en hem de sleutel had teruggegeven. Hij kon dat bevestigen, maar de plotsheid overviel ons toch een beetje. Vergeefs vroegen wij haar waarom, en of we iets konden doen, maar de WhatsApp bleef verder stil. Niet dat het een groot raadsel is. Al op de eerste dag dat de hond er was, vroeg de schoonmaakster waarom ze niet geraadpleegd was. Dat had me aanvankelijk geërgerd, omdat het haar niks aanging. Maar later besefte ik dat ze wel een punt had. Ze had immers een klus aangenomen in een hondenloze werkomgeving, en daar hadden we nu verandering in gebracht. Terwijl zij, zo bleek later, een tyfushekel had aan honden. Dat had Cosmo op zijn beurt natuurlijk meteen geroken, met die sociale neus van hem, hetgeen hij demonstreerde door elke keer als ze het huis betrad in woest blaffen uit te barsten. Waarop zij begrijpelijkerwijs geen ruimte meer durfde te betreden waar hij aanwezig was. Dat alles leidde er weer toe dat we opvang moesten regelen wanneer de schoonmaakster kwam. Dat kostte een centje maar het lukte meestal. Soms niet, en dan ging ze heel bang doen, en dan ging Cosmo nog harder blaffen. Zelf begon ik, na haar honderd keer verzekerd te hebben dat hij niet beet (wat hij nooit doet) ook een beetje te blaffen tegen haar. Niet echt, natuurlijk, maar mijn geruststellende woorden klonken steeds geïrriteerder. Misschien heb ik zelfs wel een keer gezegd dat ze zich niet moest aanstellen. Ik denk het niet, maar ik dacht het wel, dus ik kan het niet uitsluiten. De oplossing is duidelijk: zoon nr. 2 tot schoonmaker promoveren. Hij zegt dat hij ervoor openstaat, à raison van 10 euro per uur. Geselecteerd door de redactie</p>]]></description>
      <guid>https://www.volkskrant.nl/columns-opinie/vergeefs-vroegen-we-de-schoonmaakster-waarom-ze-ontslag-had-genomen-niet-dat-het-een-groot-raadsel-was~bbad1c66/</guid>
      <pubDate>Thu, 4 Jul 2024 00:00:00 +02:00</pubDate>
    </item>
    <item>
      <title><![CDATA[Wie het woord ‘gitarist’ op zijn visitekaartje wil drukken, zal moeten leren tokkelen]]></title>
      <description><![CDATA[<p>In juni is alles groen, en dan krijg ik zin in mijn leven beteren. Een slecht moment, omdat de zomervakantie alle plannen de pas afsnijdt. Dus ik zie bijvoorbeeld al die joggers nu, en dan denk ik: oeh, ik ga ook weer lekker hardlo... o nee, in Spanje is het te toch te heet. Of ik denk: als ik nou wat gezonder ga eten... laat maar, straks moet ik het in die toeristententen toch weer doen met wat er op het menu staat. Zo komen veel goede voornemens in de vriezer terecht, waar ze pas de zomer daarop weer ontdooien, vlak voor de vakantie. Meestal dan, want nu heb ik eindelijk een ambitie die mee kan op vakantie: gitaar oefenen. Dat wou ik al heel lang, want dat leek me bij uitstek een discipline die ik al niksend op een strandstoel zou kunnen oefenen. Helaas paste zo’n groot instrument voorheen nooit in de auto, die immers al volgepropt zat met een heel gezin plus bagage, alsmede de hond (en zelfs een keer de kat). Durf dan maar eens te suggereren: ‘Zeg, die opblaasboot hè...’ Totdat ik een ‘guitalele’ zag. Dat is een samentrekking van ‘guitar’ en ‘ukelele’, en eigenlijk weet u dan al genoeg. Het ding heeft het formaat van de ukelele, het meest handzame aller snaarinstrumenten, en tevens het meest lullige. Maar in plaats van vier snaren zitten er zes op. Daarmee is het technisch gezien een gitaar. Geen aspirerende rocker zal er ooit eentje oppakken, geen kampvuur zal er ooit van stilvallen, geen solo zal ooit spetteren. Maar in de bagage passen, dat doet-ie. Wat ik wil leren is ‘fingerpicking’. Dat is gitaristenjargon voor ‘tokkelen’, de stijl waarbij je één snaar tegelijk plukt (bij voorkeur de juiste), een vaardigheid die essentieel is om country te spelen. Dat is veel moeilijker dan alle snaren tegelijk rammen, een techniek die bekendstaat als ‘jengelen’. Het grote voordeel van deze techniek is dat het luid klinkt, en dus geschikt is voor meezingers. Elke idioot kan het, en doet dat dan ook in groten getale, het liefst op valse gitaren en op plekken waar iedereen het kan horen, zoals in parken en op pleinen. Maar wie het woord ‘gitarist’ op zijn visitekaartje wil drukken, zal moeten leren tokkelen. Dat is me nogal een ambitie, eentje waarbij het eerste drempeltje nogal onbenullig is: je hebt er lange nagels voor nodig. Vroeger hadden nette dames die omdat het aantoonde dat mevrouw geen fysiek werk hoefde te doen. Tegenwoordig hebben veel vrouwen ze nog steeds, vanwege... weet ik veel, het patriarchaat of zo. Maar ik ben man en nagelbijter. En zelfs als ik even vergeet om mijn nagels te bijten, breken ze wel af bij het misgrijpen van een trapleuning, het afpulken van een prijsje op een cadeautje, of het pellen van een pistachenootje. Echt, als je erop gaat letten is het verbluffend op hoeveel manieren een mens zijn nagel kan breken. Dus vroeg ik mijn vrouw hoe ze de hare in godsnaam intact houdt. Lang verhaal kort; ik ga op vakantie en ik neem mee:  1 guitalele, 1 flesje nagelversterker en 1 vijltje. Als ik niet terugkom als gitarist, bezit ik in ieder geval de vaardigheden om  een nagelsalon te beginnen. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/wie-het-woord-gitarist-op-zijn-visitekaartje-wil-drukken-zal-moeten-leren-tokkelen~b0583dc3/</guid>
      <pubDate>Thu, 27 Jun 2024 00:00:00 +02:00</pubDate>
    </item>
    <item>
      <title><![CDATA[Deze jongen gaat eens even helemaal zelf bepalen wat-ie doet. Moet jij eens opletten!]]></title>
      <description><![CDATA[<p>Moeder de vrouw is gisteren met zoon nr. 2 vertrokken voor een weekje vakantie. Ineens heb ik mijn handen helemaal vrij. Zoon nr. 1 behoeft geen verzorging meer, die koopt zijn eigen chips, en bovendien ligt hij de hele dag in bed, zoals het iemand van zijn leeftijd betaamt. En gisterochtend vertrok hij ook nog eens naar zijn vriendin om zijn bedlegerigheid daar te beoefenen. Woehoe, huis voor mezelf, party! Deze jongen gaat eens even helemaal zelf bepalen wat-ie doet. Moet jij eens opletten! Mijn eerste dag als weduwnaar dwaalde ik verwonderd door mijn grote, lege paleis. Rivieren van rust mondden uit in oceanen aan ruimte. Zou ik eens in mijn eentje naar de bioscoop gaan? Of snoeihard mijn eigen kutmuziek gaan luisteren? Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. In plaats daarvan zeeg ik neer op de bank en keek ik naar de lucht en de wolken die daarin overdreven. De majestueuze stilte werd versierd door de korte lyrische zinnetjes van een merel. Weleens goed naar een merel geluisterd? Geen twee frases helemaal hetzelfde. Krankzinnig. Diepe innerlijke rust vulde mijn gemoed voor echt wel, nou, tien, twintig seconden. Toen kwamen de twee onvermijdelijke woordjes bovendrijven die aan de wortel liggen van al het menselijk lijden. De woordjes ‘wat’ en ‘nu’. Da’s het ding, ik verheug me altijd enorm op tijd voor mezelf, maar geconfronteerd met eindeloze me-time, heb ik geen idee meer wat ik ermee moest. Vroeger al, als mijn ouders naar een feestje gingen, verkneukelden mijn broers en ik ons de hele dag enorm op een avondje zonder ouderlijk toezicht. Dan, zodra het verlossende geluid klonk van de deur die dichtsloeg, barstten wij in juichen uit, en holden we rondjes van bandeloze extase. Vrijheid! En daarna? Niks. Gewoon, wat we elke avond deden: strips lezen en tv kijken. Mijn vrouw en ik fantaseren al jaren over als de kinderen het huis uit zijn, hoe het zou zijn om single te wezen of als de ander doodgaat, altijd vanuit een ‘wat zou ik dan allemaal wel niet doen’-achtige fantasie. Maar het antwoord weet ik inmiddels echt wel: niks bijzonders. Gezeten op de bank besloot ik dat, wilde ik blijven genieten van de rust en de merel, ik de Playstation moest aanzwengelen. Na twee uur had ik het wel gehad met dat gamen. Ik kocht een zak ribbelchips en een pak Scholiertjes (melk, niet puur: rock-’n-roll!), at die in één keer op, en toen wist ik het echt niet meer. Wat nu? Gelukkig hebben we een hond die daar altijd antwoord op geeft: uit. We moeten uit. Dankbaar voor de dwang ging ik met ’m wandelen, en onderweg herinnerde ik me duizend taakjes die ik eigenlijk nog moest doen. Dus thuis gekomen ging ik eindelijk die winterjassen opruimen, eindelijk die plint achter het kastje afstoffen, die filters van de afzuigkap in de vaatwasser doen, dat kruidenrek saneren (niemand heeft vier potjes cayennepeper nodig), de eettafel inschuiven die nog steeds in standje kerstdiner stond, en meer van dat fraais. Aan het eind van de dag was ik mijn oude zelf. Eigenlijk wilde ik gaan lezen, maar toch ging ik gewoon een serie kijken, zoals ik elke avond eigenlijk wil gaan lezen maar toch gewoon een serie ga kijken. Benieuwd wat de dag van morgen brengt. Rock-’n-roll! Geselecteerd door de redactie</p>]]></description>
      <guid>https://www.volkskrant.nl/volkskrant-magazine/deze-jongen-gaat-eens-even-helemaal-zelf-bepalen-wat-ie-doet-moet-jij-eens-opletten~b9f9d1b5/</guid>
      <pubDate>Thu, 20 Jun 2024 00:00:00 +02:00</pubDate>
    </item>
    <item>
      <title><![CDATA[Thomas gaat nú zijn bootje leeghozen. Maar dan echt, want vanaf vandaag is hij een botenman]]></title>
      <description><![CDATA[<p>Dat bootje van ons, dat gaan we nou echt eens gebruiken dit jaar. Serieus. En echt minstens drie, vier keer, dat we ons echt kunnen inbeelden dat het bootje een goede aankoop was. Ik liep laatst langs zijn ligplaats, en zag dat hij weer eens aan het zinken is door alle regen van de afgelopen maanden. ‘Sorry’, hoorde ik mezelf hardop zeggen. Blijkbaar voel ik me schuldig tegenover het bootje, of misschien wel tegenover de kosmos. Vorig jaar heb ik het bootje namelijk ook laten zinken. Eens in de zoveel weken, als ik toevallig langsliep, had ik gezien dat hij weer ietsje dieper lag. En dan zei ik tegen mezelf: zo zo, je moet echt gaan hozen Thomas. Tot de dag dat ik langsliep en er geen bootje meer te zien was. Waar het bootje had gelegen, staken twee strakke touwen van de kade het water in. Daar heb ik heel lang naar staan kijken. In mijn hoofd was het zo dat er een mogelijkheid moest zijn om het water uit het gezonken bootje te krijgen zodat het weer boven zou komen drijven, en het kostte me een enorme geestelijke krachtsinspanning om de natuurkundige onmogelijkheid daarvan in te zien. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Thuis gekomen googlede ik ‘bootje lichten’, en een week later dreef het bootje weer. Het had een zak duiten gekost, en vooral een enorme berg zelfrespect. Een ramp die zich zo langzaam voltrekt, die zo vermijdbaar is, die overkomt alleen de allerstomste mensen, mensen die geen bootje verdienen. Ik denk dat ik daarom ‘sorry’ zei. Ik had in al die maanden maar één keer tegen mezelf hoeven zeggen: kom op Van Luyn, laarzen aan, vandaag is de dag dat je koude handen krijgt, en dan had-ie fier op het water gelegen. Dus dat ga ik dit jaar doen. Voorbij is de tijd dat het bootje vooral een drijvend verwijt is, dat me inwrijft dat ik ongeschikt ben voor het grotemensenleven met al haar geneugten. Van nu af aan ben ik een botenman. Er zijn nog wel een paar kleine drempeltjes. Ten eerste ligt-ie dus weer te zinken, maar met de financiële en psychische kosten van vorig jaar in gedachten, zou het me toch moeten lukken om ditmaal tijdig op te treden. Drempeltje twee is echter dat we geen motor en geen accu’s meer hebben. Die hadden namelijk in de boot gelegen toen-ie zonk. Ik had gedacht: ach, er zit een dekzeil op de boot, scheelt een hoop gesjouw volgende keer. Maar het dekzeil dat we hebben past niet, er loopt altijd ergens wat regen in, dus er was geen volgende keer geweest. Dus was de boot gezonken met de motor en twee accu’s erin. Bij het lichten kwamen die er helemaal modderig en zielig uit, en nu doen ze het niet meer. Dat betekent dat ik die dingen moet gaan kopen, en mezelf kennende betekent dat weer wekenlang googlen wat ik het beste kan kopen. En daarna moet ik dus tijd en zin maken om met een bootje urenlang in een slakkentempo voort te kruipen, me al die tijd zorgen makend of ik nog genoeg stroom heb. Een en ander ondermijnt wel de motivatie om de laarzen aan te trekken en de ijskoude handen uit de natte mouwen te steken, moet ik zeggen. En als het nou gewoon even helemaal niet meer regent deze zomer, droogt-ie vanzelf wel op, toch? Geselecteerd door de redactie</p>]]></description>
      <guid>https://www.volkskrant.nl/columns-opinie/thomas-gaat-nu-zijn-bootje-leeghozen-maar-dan-echt-want-vanaf-vandaag-is-hij-een-botenman~bd08bdc8/</guid>
      <pubDate>Thu, 13 Jun 2024 00:00:00 +02:00</pubDate>
    </item>
    <item>
      <title><![CDATA[Helemaal ingesmeerd met deet, hoe weet die mug dan toch een plekje zónder te vinden?]]></title>
      <description><![CDATA[<p>Muggen vinden mensen door hun geur, zeggen ze, maar hoe vinden ze dan dat gaatje in de klamboe? Hè, wetenschappers? Hè? Hè? Er kan nog geen tandenstoker doorheen, dat gaatje, ik heb er een halfuur over gedaan om het te vinden, want het hele muggennet bestaat uit opgeteld zo’n 30 vierkante meter ondoordringbare vitrage. Als u iemand die een halfuur de tijd neemt om een gaatje in de klamboe te zoeken hysterisch vindt: ja, dat ben ik, ja, hysterisch, panisch en manisch. Ik heb dan ook de hele nacht niet geslapen. Maar daarvóór was ik al paranoïde, want het was deze week al twee keer gebeurd, dus vóór het slapengaan had ik het hele gebied binnen de grenzen van het muskietennet gepatrouilleerd. Mijn vrouw slaapt eerder en dieper dan ik, dus ik kon het volle licht gebruiken, en ik zeg u: er was géén mug aanwezig. Echt: de enige manier waarop er eentje binnen kan zijn gekomen, is door een gaatje, en dat gaatje heb ik dus nu gevonden dus ik had gelijk, hahaha. Zoals ik zei, ik heb de hele nacht niet geslapen. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. De eerste jeuk voelde ik in mijn knieholte (de rechter) dus toen ben ik meteen naar de badkamer gegaan om muggenspul op te doen. Dat deed ik op de wc omdat het leegspuiten van een heel flesje 60 procent deet een gifwolk veroorzaakt die ik achter me wil kunnen laten. Ik had maar 40 seconden, want zo lang kan ik mijn adem inhouden, maar het was genoeg om elke porie van mijn lijf dicht te kitten met de plakkende, branderige chemicaliën die muggen afschrikken (en tevens, zo leert de ervaring, elke lichamelijke intimiteit onmogelijk maken). Maar zoals de moeder van Achilles één plekje was vergeten bij zijn onderdompeling in de Styx, zo had ik blijkbaar de knieholte overgeslagen. En zoals Apollo de pijl van Paris feilloos naar Achilles’ hiel wist te sturen, zo wisten de muggen precies waar mijn kwetsbare plek zat. Nogmaals: hoe? Ik lig daar in bed als één grote stinkende deet-pop, hoe weet een mug door die giftige walm heen dat-ie bij de knieholte moet zijn? Vergeet het. Vergeet de deet, de klamboe, de citronellakaarsen, de sigaren van opa, de blauwe lampen en de eucalyptusbladeren op de camping (serieus, daar smeerden we ons vroeger mee in), niks helpt. De enige effectieve bescherming tegen muggen, dat is naast mij liggen. Wie mij in zijn of haar bed heeft, staat ’s ochtends sereen en tevreden op, uitgerust na wederom een nacht waarin de muggen hem of haar ongemoeid hebben gelaten. Als mensen mijn vrouw vragen hoe ze toch aan die mooie huid komt, vertelt ze graag dat het komt doordat ze zich nooit met muggenspul insmeert. Naast haar ligt namelijk een menselijk blok lokaas dat zelfs van top tot teen ingesmeerd met de hoogste concentratie deet die een mens kan overleven, nog steeds alle muggen weet te verzadigen. Stel ik me aan? Ik zou u weleens tegelijk een stukje willen zien tikken, en uzelf tot bloedens toe krabben. Da’s lastig hoor. Mijn jongste zoon verscheen aan het ontbijt met één dicht oog. Vuile kutmug had hem in zijn ooglid gestoken. Hij heeft wel een klamboe, maar die had hij opengedaan voor de poes, omdat die bij hem wou liggen. Geselecteerd door de redactie</p>]]></description>
      <guid>https://www.volkskrant.nl/columns-opinie/helemaal-ingesmeerd-met-deet-hoe-weet-die-mug-dan-toch-een-plekje-zonder-te-vinden~b5f76f20f/</guid>
      <pubDate>Thu, 6 Jun 2024 00:00:00 +02:00</pubDate>
    </item>
    <item>
      <title><![CDATA[Iedereen kan zingen, maar meestal staan mensen er niet voor in de rij]]></title>
      <description><![CDATA[<p>Ik heb iets ingezongen in een muziekstudio. Ze noemden mij ‘de vocalist’, om de schijn van gelijkwaardigheid te wekken met de aanwezige muzikanten. Ik ben net zomin een vocalist als ik een kok ben. Luister, iedereen kan koken, iedereen kan zingen, maar meestal gaan mensen er niet voor in de rij staan met hun portemonnee in de hand. Maar ik kan één ding echt wel goed, en dat is teringzuiver toon houden, en dat is soms ook nodig. Hoewel, met de computer kun je een hoestende geit nog zuiver laten klinken – maar sommige ouderwetse producers houden van het ambachtelijke handwerk. De muzikanten waren professionals, stuk voor stuk jongens die iets veel beter konden dan bijna iedereen. Omdat ik ook een beetje kan spelen, ben ik bevoegd dat te beoordelen: ze waren echt heel goed. Ik ga lekker met dat soort lui. Ze zijn niet rijk, ze zijn niet beroemd, ze zijn gewoon aardig en goed en je kunt met ze lachen, en ze zeggen dingen als: ‘Maar als ik ’m nou zo pak...?’ en dan doen ze iets fenomenaal moois waardoor er weer honderd nieuwe muzikale deuren opengaan, en ze zeggen dingen als: ‘Begin maar, dan wandel ik erachteraan’. Hun achteloosheid staat in schril contrast met de wonderen die ze verrichten. Niemand met gevoel in z’n donder kan daarbij zitten zonder het gevoel te krijgen in het gezelschap van tovenaars te verkeren. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. De zanger valt er meestal een beetje buiten, omdat-ie eigenlijk een grote solo speelt. In een apart hokje, met glas eromheen, als om te benadrukken dat-ie er niet écht bij hoort. En meestal zijn de muzikanten koffiedrinken als er gezongen moet worden, want zangers willen hun partijtjes de hele tijd overdoen omdat het onzekere trutten zijn, en dat houdt enorm op. Dus meestal speelt de band  hun partijen in, gaan ze weg, en dan mag de zanger in zijn eentje honderd keer proberen zijn kleine aandeel aan het geheel toe te voegen. De man die dit allemaal overziet (het is altijd een man) zit achter een mengtafel, dus dat ding met al die schuifjes. Tegen hem moet je de vaste grap maken: ‘Altijd van je af schuiven’, en dan zal hij braaf lachen. Hij is ook degene die tegen de zanger dingen zegt als: ‘Nog eentje voor de heb’, hetgeen een audiotechnische term is voor: ‘Dat was helemaal kut’. Het kan een beetje broeierig worden in zo’n studio. Alles is van hout, er ligt bruin tapijt, en zijn geen ramen dus er kan ook niet een raampje open. Tijd wordt een abstractie, in deze geïsoleerde ruimte, waar alleen het geluid bestaat dat je zelf maakt. Gek genoeg liggen veel studio’s op schitterende locaties. Dat is juist zodat je, wanneer je per ongeluk naar buiten stapt, je knipperend tegen het daglicht kunt vergapen aan de natuur  – bomen, duinen, bergen – net waar de studio ligt,  om je eraan te herinneren dat er een wereld is met echt licht en verse lucht. Deze studio lag tussen ouderwetse weilanden met woeste graspollen, hoog riet en fruitbomen. Overal lagen soezende kippen, geitjes kwamen bedelen om achter de oren te worden gekrabd. Ik denk dat muziek zo etherisch is, zo abstract, dat muzikanten graag aan levende stinkgeiten krabben, voor de broodnodige balans. Ik wel. Geselecteerd door de redactie</p>]]></description>
      <guid>https://www.volkskrant.nl/columns-opinie/iedereen-kan-zingen-maar-meestal-staan-mensen-er-niet-voor-in-de-rij~b11a83dd/</guid>
      <pubDate>Thu, 30 May 2024 00:00:00 +02:00</pubDate>
    </item>
    <item>
      <title><![CDATA[Als het schuim van een vreemde aan mijn voeten komt likken, dan voelt dat als ongewenste intimiteit]]></title>
      <description><![CDATA[<p>De douches op de camping zijn gescheiden door schotjes. Die geven een beetje discretie, voor een redelijke prijs. Geld groeit niemand op de rug, dus alle begrip voor de directie dat de wandjes niet tot de vloer reiken. En ze zijn hoog genoeg, die wandjes, dat is het probleem niet. Om de buurman te begluren zou meer sprongkracht, uithoudingsvermogen en pure wil nodig zijn dan zelfs de meest vastberaden gluurder kan opbrengen. Dus nee, wat privacy betreft voel ik me adequaat gedekt. Geuren en geluiden worden natuurlijk niet tegengehouden, maar je kunt ook niet alles verwachten van campingdouches. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Het probleem zit aan de onderkant. Daar reikt het wandje tot ongeveer een decimeter boven de vloer, zodat het water van mijn douchende buurman mijn hokje in stroomt. Althans, ik hoop maar dat het alleen water is. Want dat is een beetje het ding met zo’n camping, dat alle sanitaire activiteiten zich op één locatie afspelen. ’s Ochtends sloft iedereen in z’n badjas, op z’n slippers, naar het sanitairblok, de handen vol met toiletspullen, min of meer schone kleren en de bekende pleerol onder de elleboog geklemd. Daar, in dat bouwsel dat er op mysterieuze wijze in slaagt zowel tochtig als bedompt te wezen, daar wacht een aantal uiteenlopende taken van persoonlijke aard: tanden moeten gepoetst, haren moeten gewassen, ontlasting moet gedaan en kleren moeten aangetrokken. Voor het één moet men zich vervoegen bij de wasbakken, voor het ander bij de douches en voor weer iets anders bij de wc’s. Overal moet men wachten tot er een plekje vrijkomt, en overal moet men de spulletjes even kwijt zonder dat de schone onderbroek op de natte vloer valt. Dan kan in een mens algauw de gedachte opkomen dat dit alles een stuk efficiënter zou gaan wanneer alle geplande taken werden afgehandeld op één plek: de douche. Dat schuim, dat nu mijn hokje binnenstroomt, daarvan ruik ik dat het shampoo is. De geur van watermeloen en formaldehyde ken ik immers van mijn eigen badkamer, waar het afkomstig is van mijn eigen gezin. Maar als het schuim van een vreemde aan mijn voeten komt likken, dan voelt dat als ongewenste intimiteit. Ik meen er ook kleine haartjes in te zien; laten we zeggen dat hij zich scheert, zijn kin welteverstaan, en dat ik daar niet kleinzerig over moet doen. Maar zelfs dan, als hij alleen zijn haar wast en zich boven de navel scheert, dan nog voert dat schuim zijn zweet mee, zijn talg, en allerlei lichaamseigen afscheidingen die ik aarzel te benoemen. En dat witte slijm daar, dat trager drijft dan de rest, dat is duidelijk spuug met tandpasta, of niet? Ik oordeel niet, tandenpoetsen en scheren onder de douche zijn beide heel normaal. Maar wel graag strikt persoonsgebonden. Met mijn voet probeer ik een golfje te creëren, in een poging schuim en slijm naar de afvoergoot te dwingen. Een gootje onder elk schotje dat daarheen leidde was leuk geweest, maar ja, dat had ik natuurlijk teruggezien in de stakosten van de caravan. Ik vraag me af hoeveel ik ervoor over zou hebben,  om niet te hoeven denken dat ik in de lauwe pis van mijn buurman sta. Geselecteerd door de redactie</p>]]></description>
      <guid>https://www.volkskrant.nl/columns-opinie/als-het-schuim-van-een-vreemde-aan-mijn-voeten-komt-likken-dan-voelt-dat-als-ongewenste-intimiteit~b53e6b19/</guid>
      <pubDate>Thu, 23 May 2024 00:00:00 +02:00</pubDate>
    </item>
    <item>
      <title><![CDATA[Als Thomas van Luyn dictator was zou hij het he-le-maal anders doen]]></title>
      <description><![CDATA[<p>Ik snap dictators niet. Wel dat ze het willen zijn enzo – niemand vindt het leuk om te worden tegengesproken – maar ze gebruiken hun macht voor dingen waar president Van Luyn niet meteen een supergoed humeur van zou krijgen. Neem nou president Gurbanguly Berdymukhamedov van Turkmenistan. Die liet een gigantisch standbeeld van zichzelf neerzetten. Ik vind foto’s van mezelf al lastig om naar te kijken. Een plein waar iedereen uitgebreid naar mijn lijf kan staren, ik moet er niet aan denken. Wat Gurbanguly Berdymukhamedov dan weer wel leuk doet, is een naam kiezen waarvan je weet dat iedereen op de wereld er copypaste voor nodig heeft. Fun fact: reuzestandbeelden zijn een exportproduct van Noord-Korea. Dat is supergoed bedacht. Als je een handelsboycot van alle nette democratieën aan je broek hebt, moet je gewoon iets maken wat dictators willen hebben. Zelfs in het laatste puur communistische land is de handelsgeest nog springlevend, dat stelt toch gerust. Over de auteurThomas van Luyn is cabaretier, presentator en columnist voor Volkskrant Magazine. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Over Noord-Korea gesproken: de familie Kim houdt enorm van stadions met mensen die allemaal tegelijk bordjes omdraaien zodat er enorme afbeeldingen ontstaan. Ik vind dat knap verzonnen, maar hoelang blijft dat boeiend? Als je toch een stadion kunt vullen met willoze burgers, laat ze dan iets moois zingen. Een meerstemmig koor is altijd mooi, altijd. En als je alle vals zingende mensen naar strafkampen stuurt, wordt het keigoed, denk ik. Repertoire: Bach, Queen en Eefje de Visser. Ja hoor eens, ik ben de baas. Chinese dictators zijn meer van de klappende congressen. Je weet dat ze geen keus hebben: laat ze dan het hele jaar oefenen op Spaanse flamencoritmes. En dat ze dan ook met hun hakken erbij stampen. Uit de maat? Hallo strafkamp. Hé, en die langsmarcherende legers: ik hou ook van oorlogstuig hoor, vliegtuigjes en tanks en coole wapens, maar het idee is dat zo’n defilé uren doorgaat, zodat de mensen denken: zo hé, da’s een groot leger. Kleinere dictators laten ze zelfs rondjes lopen, zodat het er meer lijken. Maar daar zou ik dus moeten staan kijken naar duizenden kerels die langslopen, en alleen hun vingers tegen hun pet doen als ze mij zien. Laat ze dan iets leuks doen. Ineens op hun handen lopen, salto’s maken. Of nee, dansen natuurlijk. Dat een heel bataljon Het Zwanenmeer dansend langskomt, fladderend op spitzen. En een brigade die komt twerken naar mijn erepodium, dat moet toch leuk indruk maken op mijn buitenlandse gasten. En natuurlijk een moonwalkend regiment, dat spreekt voor zich. Maar dat ze echt allemaal heel goed zijn. Echt heel héél goed. Ik denk dat het volk uit zijn dak gaat. Moeten ze veel oefenen natuurlijk, maar dat schijnt met marcheren sowieso het geval te zijn. Wat dictators ook doen is lelijk bouwen. Beton, vierkant, strak – ja je kunt van brutalisme houden en na honderd jaar is alles mooi, maar vrolijk word je er niet van. Ik zou het lekker laten staan, want nieuwbouw kost geld, maar ik zou wel met de kwast aan de slag gaan. Gewoon één wijk helemaal knalroze. Knal. En die grote paleizen: allemaal glitter. Van onder tot boven, helemaal in gekleurd glitter.  Oh en alle daken van mijn hoofdstad worden zo geverfd dat als je op Google Earth kijkt, je de tekst van Rapper’s Delight leest. De 12 inch-versie. Geselecteerd door de redactie</p>]]></description>
      <guid>https://www.volkskrant.nl/columns-opinie/als-thomas-van-luyn-dictator-was-zou-hij-het-he-le-maal-anders-doen~bcb3c6f1/</guid>
      <pubDate>Thu, 16 May 2024 00:00:00 +02:00</pubDate>
    </item>
  </channel>
</rss>
