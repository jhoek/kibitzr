<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[De pandemie is weg, Zoom is gebleven. Hoe moet Thomas zich nu een normale meneer voelen?]]></title>
      <description><![CDATA[<p>Voor thuiswerkende zzp’ers zoals Thomas is de Zoomsamenleving een hard gelag.</p>
<p>Zoom is hier to blijf, zoveel is duidelijk. Geen enkel ander effect van de pandemie is zo ontzettend een blijvertje. Daarvoor kende ik bellen via een scherm eigenlijk alleen van Amerikaanse series: een vergadertafel vol mannen in pak (plus één vrouw in mantelpakje) die via een reuzenscherm werden toegeblaft door de ceo:</p>
<p>‘I don’t want any excuses, you hear? Now everybody get out – not you Frank!’</p>
<p>(Frank ziet met angstige ogen hoe zijn collega’s opgelucht vertrekken, en blijft angstig achter met het grote scherm). Zoiets. Maar in een land waar je voor koffie met de baas een vliegtuig moet nemen, is het heel logisch.</p>
<p>Ook toen videobellen op de iPhone kwam, werd het alleen serieus gebruikt in Apple-filmpjes: zoete reclames van geliefden die elkaar kusjes toebliezen en oma die live de eerste stapjes van de baby kon zien. Echte mensen namen nog steeds de trein naar het hoofdkantoor voor het bilateraaltje. Als je pech had en bij de Belastingdienst werkte was dat in Groningen, maar zelfs dan was je op tijd thuis voor de gekookte aardappelen.</p>
<p>Toen kwam de lockdown, en ineens hadden we allemaal – maar dan ook allemaal – Zoom. We ontdekten nepachtergrondjes, we</p>
<p>touchten</p>
<p>onze</p>
<p>appearance up</p>
<p>, we experimenteerden met stiekem in onze blote konten zoomen. Ook online doorzakken bleek te kunnen. Met onze eigen biervoorraad in onze respectievelijke kantoortjes was het reuze gezellig. Misschien wel leuker dan fysiek uitgaan. Zonder al dat rumoerige volk om ons heen werd het bijna een soort private dining. Aangezien Zoom een privacy-nachtmerrie bleek, bestaat de kans dat iemand mij ooit komt chanteren met mijn dronken Johan Derksen-praat, maar dat zien we dan wel weer.</p>
<p>De pandemie is weg, Zoom is gebleven. Visueel is het is een wapenwedloop geworden: je moet er steeds beter uitzien om mee te kunnen. Wie zijn camera nog steeds niet op ooghoogte heeft (met alle wallen en onderkinnen van dien) komt amateuristisch over. Ook leuke achtergrondjes zijn not done geworden; de lolbroek die zogenaamd op een palmenstrand zit, kan promotie vergeten. Sneue thuiskantoortjes zijn serieuzer, maar wie chic wil doen, zoals mijn belastingmeneer, heeft gewoon een mooi groot schilderij achter zich hangen.</p>
<p>Ook qua licht en geluid kun je niet in 2020 blijven steken. Bijna alle vrouwen die ik ken hebben ringlights – een soort ronde tl-buizen – op hun laptops, zodat ze mooi egaal licht in hun toet krijgen, hetgeen rimpels egaliseert en oogbollen doet glimmen. En wee degene die nog vertrouwt op zijn laptopmicrofoontje; niemand luistert naar de enige die in de Zoom-meting galmt alsof hij in de badkamer zit. Sterker nog, die wordt</p>
<p>gemjoet</p>
<p>. Merkt hij toch niks van, de ouwe boomer.</p>
<p>Maar voor degenen zoals ik is de Zoomsamenleving een hard gelag. Als thuiswerkende zzp’er sprong ik op elk uitje dat ik kon krijgen. Zodra iemand iets met mij wilde overleggen, trok ik een net pak aan, reed ik in mijn representatieve auto naar diens kantoor, en liep met mijn lege koffertje door de glazen deur naar binnen – net echt allemaal. Ik kletste mee bij het koffiezetapparaat, ik rookte mee bij de entree. Voor even voelde ik me dan een normale meneer, een lid van de samenleving.</p>
<p>Ik werkte namelijk al in mijn blote kont, en ik kan u verzekeren: de meerwaarde daarvan is verrassend klein.</p>]]></description>
      <guid>https://volkskrant.nl/columns-opinie/de-pandemie-is-weg-zoom-is-gebleven-hoe-moet-thomas-zich-nu-een-normale-meneer-voelen~bf30048c/</guid>
      <pubDate>Thu, 12 May 2022 00:00:00 +00:00</pubDate>
    </item>
    <item>
      <title><![CDATA[Eenzame man die Twitter ververst, dat is géén goede look]]></title>
      <description><![CDATA[<p>De man naast me in het vliegtuig had toch echt hetzelfde formulier moeten invullen als ik. Met vragen als: Moet u hoesten? Heeft u écht geen hoestje? Ook niet een klein beetje? Zeker weten? Ook geen kriebel in de keel? Belooft u het ons te vertellen als u ineens wél moet hoesten?</p>
<p>En nu zat hij te hoesten alsof hij auditie deed voor de rol van ‘chronisch hoestende man’. Misschien had het hem overvallen in het vliegtuig. Misschien was hij allergisch voor mijn deodorant. Maar waarschijnlijker was dat hij het stukje ‘Aldus naar waarheid ingevuld…’ niet helemaal serieus had genomen.</p>
<p>Met een mondkapje op moest de hoest nog steeds ergens heen, en dat was de zijkant, waar ik zat. Met elke hoest voelde ik een windstoot mijn wang strelen. Als ik mijn ogen sloot, leek het alsof hij elke keer even zijn hoofd draaide om expres naar mij toe te hoesten.</p>
<p>Na drie uur werd ik vrijgelaten in Málaga Airport, en nam ik de taxi naar Pedregalejo, een dorpje buiten Málaga. Nou ja, het was gewoon Málaga: dat stond ook op de prullenbakken. Waar de ene kustplaats begint en de andere eindigt, is in Spanje niet te zeggen. Van Gibraltar tot aan Frankrijk is het één lange boulevard met restaurants. En Pedregalejo was niet veel meer dan dat: geen pleintjes, geen kerken, geen kasteeltjes: alleen een rij restaurants met een nieuwbouwwijk erachter.</p>
<p>Geen reet te doen dus, maar daarom was ik er ook. Ik moest werken. Mijn appartementje was donker en lag aan een drukke straat. Aan de overkant was een supermarkt, en zo’n winkel die ze in alle warme landen hebben, waar je batterijen, chips, mierenverdelger, strandballen, gloeilampen en slippers kunt kopen.</p>
<p>Voor vermaak deden Pedregalezen waar Spanjaarden zo goed in zijn: eten en drinken. Lunch begon om twee uur ’s middags en ging door tot een uur of zes. Dan aten ze ijs en taart, en zo tegen tienen begon het avondeten. En niemand was dik. Hoe? Spanjaarden tarten de natuurwetten, met name die van behoud van energie. Al die calorieën moeten toch ergens heen. Ik denk dat ze na het avondeten de hele nacht door loeihard werken. Dat deden in ieder geval de wegwerkers onder mijn raam. Die zetten om middernacht een dieselgenerator aan, en begonnen dan te graven, te hakken en te schelden. Zes uur ’s ochtends stopten ze – waarschijnlijk omdat de lunch straks alweer begon.</p>
<p>Ik dacht dat ik het heerlijk zou vinden om even alleen te zijn in Spanje. Tussen het werken door beetje de wereldreiziger uithangen die op een terrasje melancholiek over de zee staart, ’s avonds in een restaurantje in een hoekje zitten met een gebakken inktvisje en een glas rode wijn. In die fantasie had ik echter alle andere mensen weggelaten. In je eentje tussen grote groepen kwekkende dronken mensen zitten, laat weinig ruimte voor melancholie. En bij het avondeten stond mijn eenpersoonstafeltje nooit in een hoekje, maar steevast midden in de eetzaal, zodat ik wel héél opzichtig alleen was. Eenzame man die Twitter ververst, dat is géén goede look.</p>
<p>Twee wapenfeiten: ten eerste heb ik er veel werk gedaan gekregen. Ten tweede had ik voor de terugvlucht wél een plekje voor mijn handbagage gereserveerd en een stoel voorin gekocht, zodat ik op Schiphol als tweede uit het vliegtuig kwam. Als tweede! Toch nog een beetje wereldreiziger.</p>]]></description>
      <guid>https://volkskrant.nl/columns-opinie/eenzame-man-die-twitter-ververst-dat-is-geen-goede-look~be47f60c/</guid>
      <pubDate>Thu, 5 May 2022 00:00:00 +00:00</pubDate>
    </item>
    <item>
      <title><![CDATA[Eindelijk had ik mijn handen vrij om de drie mythische Schipholwonderen te bezichtigen]]></title>
      <description><![CDATA[<p>Er moest een boek geschreven worden, dus ik wilde een rustig schrijfhuisje huren voor een paar daagjes. Ik googlede elk hutje op iedere heide, ieder boerderijtje op elke akker, en alle stacaravans op iedere camping. Allemaal bevonden ze zich op het snijvlak van de verzamelingen ‘deprimerend’ en ‘knetterduur’. Een week later zat ik op het vliegtuig naar Málaga. Ja, hoor eens.</p>
<p>Ik was extra vroeg naar Schiphol gegaan, want ik wil altijd iedere centimeter van elke vliegveldwinkel verkennen, vraag me niet waarom. Bovendien had ik, bij afwezigheid ener gezin, ditmaal mijn handen vrij om de douches, de meditatieruimte en de ruilboekenkast te bezichtigen. Drie mythische Schipholwonderen waarover ik verhalen had gehoord, maar waarvan het bestaan nooit door een betrouwbare bron was geverifieerd.</p>
<p>Dus om kwart over 7 ’s ochtends stond ik in Vertrekhal 1. Voor het eerst in mijn leven was ik enorm op tijd, én helemaal alleen: twee uren om te drentelen en te neuzen zoveel ik maar wilde. De winkels bewezen met hun prijzen nog steeds dat de reiziger er opgesloten zat, dus daar was ik snel klaar. Eerst de meditatieruimte dan maar. Zou het een kapelletje zijn? Een kantoortje? Wellness of soberheid? Ik downloadde de plattegrond en ging zoeken. De legenda toonde één piepklein symbooltje voor het ‘Meditation Centre’, maar waar dat zich bevond tussen alle koffiesymbooltjes, douanesymbooltjes en wc-symbooltjes, was een mysterie. Hoe moet de gelovige die hoognodig moet bidden (en het al de hele vlucht heeft opgehouden), die dan vinden? Ik belde de informatielijn, waar een mevrouw me uitlegde dat de betreffende ruimte zich in Vertrekhal 2 bevond. Daarvoor zou ik opnieuw de douane door moeten, en weer terug; ik wist niet of ik dat wel mocht, en bovendien waren de rijen te lang om zeker te weten dat ik mijn vlucht zou halen. Knarsetandend besloot ik verstandig te wezen.</p>
<p>Niet getreurd. Een teleurstelling kun je immers uitstekend verwerken met een heuse vliegvelddouche, besloot ik. Ditmaal googlede ik op mijn iPhone ‘douche Schiphol’. Mijn hart maakte een sprongetje toen ik zag dat die daadwerkelijk bestond, en een zakje toen ik zag dat die ook al in Vertrekhal 2 was. Nu zag ik ineens dat Hermès en Bvlgari daar hun eigen winkels hadden. In mijn vertrekhal hadden de winkels namen als ‘Liquor & Tobacco’ en ‘Multi Brand Shop’. Het werd me duidelijk. Vertrekhal 2 was blijkbaar de Vertrekhal to be. Vertrekhal 1 was eigenlijk de Poor Man’s Vertrekhal 2.</p>
<p>Het ergste vrezend googlede ik ‘Ruilboeken Schiphol’. En ja hoor: alleen voor de bofkonten in Vertrekhal 2.</p>
<p>Ze zouden je moeten waarschuwen wanneer je een vlucht boekt: ‘Let op: u vertrekt vanaf een scharrige vertrekhal. Uw gate wordt waarschijnlijk D932, dat betekent een pokke-end lopen door lange, ongezellige gangen waar de loopbanden het niet doen. We adviseren u bij een duurdere maatschappij te boeken.’</p>
<p>Het enige wat ik goed had geregeld, was het vliegen zelf: alleen handbagage, en een duurdere stoel voorin. Zodat ik bij aankomst vlot naar de taxi’s kon benen. Toen ik echter mijn boardingpass liet zien, bleek dat mijn handbagage alsnog het ruim in moest. Sorry, kastjes vol, had je ook moeten reserveren, sukkel. Reizigers die dat wél hadden gedaan, liepen zelfgenoegzaam met hun rolkoffertjes de slurf in, een brede grijns onderdrukkend. Ik mocht straks bij een Spaanse bagageband rondhangen.</p>
<p>Niets, maar dan ook niets van al mijn mooie plannen was uitgekomen.</p>]]></description>
      <guid>https://volkskrant.nl/columns-opinie/eindelijk-had-ik-mijn-handen-vrij-om-de-drie-mythische-schipholwonderen-te-bezichtigen~b9779441/</guid>
      <pubDate>Thu, 28 Apr 2022 00:00:00 +00:00</pubDate>
    </item>
    <item>
      <title><![CDATA[Mijn hart zwol bij het zien van de knar met zijn opoefiets]]></title>
      <description><![CDATA[<p>Elektrische fietsen moeten enorm verboden worden, en dat vindt iedereen die er geen heeft. De raket van een fietser die mij voorbijvloog vervloekte ik dan ook hartgrondig. Ik schrok me zo het apelazarus dat ik een welgemeend ‘hee!’ niet kon onderdrukken. 50 meter verderop stopte hij bruusk voor het stoplicht, en ik haalde hem in. Daar zag ik ten eerste dat hij significant ouder was dan ik. Ten tweede reed hij niet op een elektrische fiets maar op een keurige ouderwetsche herenfiets. Ten derde had hij achterop een constructie van gereedschapskistjes en schroevenbakjes.</p>
<p>Van alle drie was ik onder de indruk. Het was alsof ik een monument had ingehaald.</p>
<p>Ouderdom was vroeger iets, zo maakt men jongeren al eeuwenlang wijs, waar mensen respect voor hadden. Om vervolgens toe te voegen dat dit tegenwoordig niet meer het geval is, en dat dit een slechte zaak is. En er waren beroepen waarbij gold: hoe ouder je was, hoe meer gezag je had. Een oude journalist was automatisch beter dan een jonge journalist, een ambtenaar volkshuisvesting kreeg een steeds groter bureau naarmate hij zijn pensioen naderde, en een jonge notaris bestond simpelweg niet.</p>
<p>Maar zich aanpassen aan veranderende tijden was nooit het sterkste punt van de Oude Rot, en shit verandert steeds sneller. In de prestatiemaatschappij is het lastig respect af te dwingen wanneer je nog niet eens een powerpointje in elkaar kunt flansen, laat staan</p>
<p>agile</p>
<p>kunt</p>
<p>scrummen</p>
<p>. Productiviteit en fitheid moet je uitstralen, en zo kan het gebeuren dat de premier zijn jeugdige uitstraling niet hoeft te verbergen achter brillen, sigaren en ruimzittende pakken, maar dat het gebrek aan pens en wallen zelfs als voordeel wordt gezien. Een jeugdige premier verscheen vroeger alleen wanneer alle ministers geveld waren door de builenpest.</p>
<p>Mijn hart zwol bij het zien van de knar met zijn opoefiets. Ik wist niet dat respect een emotie was, maar ik voelde hem nu. Die vent kon echt iets, dacht ik, iets waar ik me niet doorheen zou kunnen bluffen. Terwijl ik dit stukje bijvoorbeeld zit te tikken in een koffiezaak, waar iedereen om me heen zit te fronsen achter laptops; ze doen iets met design, ze consulten, ze marketen, ze zijn aan het vormgeven, invullen, aanvullen, ze maken spreadsheets (‘spretjes’), ze denken na over dingen en voeren het resultaat aan hun laptopje. Allemaal dingen waarvan ik denk: ja, leuk, maar wat kún je nou dat ik niet in een maand kan leren? In ieder geval niet knutselen en frutselen opdat de boel het doet. Stopcontacten aanleggen, waterleidingen lassen, kastjes waterpas ophangen.</p>
<p>Het licht sprong op groen en de knar racete door. Naar zijn volgende klus ongetwijfeld, bewonderende blikken oogstend overal waar hij kwam. ‘Kijk kinderen, daar is iemand van vroeger: je weet wel, die iets met zijn handen kon.’</p>
<p>Hij zal gewild zijn. Mensen die iets teweeg kunnen brengen in de fysieke wereld worden schaars. En niet alleen in Nederland. Ook de Poolse klusser sterft uit. Een Pool vertelde me dat ze hun klussers uit Oekraïne haalden. Dat was vóór de oorlog, Joost mag weten waar ze nu vandaan komen. Hier zie ik steeds meer Bulgaarse busjes rijden.</p>
<p>Iemand die een muurtje gestuukt wil hebben zal óf een ruimhartig migratiebeleid toejuichen, of zelf aan de bak moeten. En het is niet iets wat je op een middagje van een YouTube-tutorial kunt leren.</p>]]></description>
      <guid>https://volkskrant.nl/columns-opinie/mijn-hart-zwol-bij-het-zien-van-de-knar-met-zijn-opoefiets~b8fe0fc4/</guid>
      <pubDate>Thu, 21 Apr 2022 00:00:00 +00:00</pubDate>
    </item>
    <item>
      <title><![CDATA[Waarom is nog niemand gevallen over deze attractie in de Efteling?]]></title>
      <description><![CDATA[<p>Mijn Gold Member Card is binnen! Ik ben nu Zeer Gewaardeerd Super Speciaal Privilege Executive Lid.</p>
<p>Van de ANWB, dat wel. Het pasje viel onverwacht en ongevraagd op de deurmat. Jongens ik ben zo makkelijk: met een goudkleurig stukje plastic ben ik helemaal in mijn nopjes. Terwijl ik ’m niet heb gekregen omdat ik rijk of chic ben, noch vanwege mijn bereisdheid of omdat ik een man van de wereld ben; ik kreeg ’m enkel en alleen omdat ik al heel lang autorijd. Goedbeschouwd omdat ik oud ben. Voor de ANWB is dat genoeg. Het is een heel inclusieve club. Gegeven paard, bek, niet kijken.</p>
<p>Wat kun je met zo’n kaart? Nou, je krijgt korting op regenjasjes en wandelschoenen maar ook aha, oho, kijk nou: de ANWB-ledendag in de Efteling! Ik wou dat ik daar cynisch over kon doen, maar dat kan ik niet. De Efteling is het beste aller pretparken. Wie nooit even een beetje zijn hart heeft verpand aan het Sprookjesbos of de Droomvlucht heeft geen ziel. En ja, dan negeer ik voor het gemak even het urenlang voetje voor voetje voortschuifelen door drommen mensen, alleen om aan te sluiten in een rij waar je anderhalf uur in moet wachten voor een attractie die twee minuten duurt, om daarna weer de bezwete massa in te duiken met je jengelende kinderen. Da’s natuurlijk kut, maar Efteling is Efteling, geen kwaad woord daarover.</p>
<p>En nu mochten wij erin met uitsluitend andere ANWB-leden, mensen wier exclusieve toegang ook was verdiend door auto te rijden. Het was inderdaad rustiger dan anders, de drommen waren plukjes. De rij voor de Piraña, de niet-zo-heel-wild-waterbaan, was kort maar lang genoeg voor mij om iets op te merken.</p>
<p>De laatste keer dat ik in de Efteling was, was namelijk toen Monsieur Cannibale nog mensen in zijn kookpot deed, Chineesjes met spleetoogjes Joki en Jet verwelkomden, en bebaarde Arabieren met musketten op de varende ontdekkingsreiziger schoten. Allemaal prachtig en avontuurlijk voor het wereldvreemde witte Hollandse kind, maar niet duurzaam tegenover de mondialisering van de mensheid. Het werd een tikje enorm genant allemaal, en daarom zijn er andere dingen voor in de plaats gekomen. Maar schuifelend naar de bootjes stond ik voor het eerst stil (letterlijk) bij het Azteken-thema van deze rit. Azteken? Tolteken, Inca’s? Mijn kennis van Zuid-Amerikaanse prekoloniale culturen is niet zo denderend, maar dat is niet het punt. Ik vroeg me af waarom er nog niemand was gevallen over culturele toe-eigening van Zuid-Amerikaanse inheemse cultuur. Je kunt er toch iets van vinden dat de indrukwekkende verworvenheden van dat rijk zijn gereduceerd tot een attractie in een pretpark. Bovendien vermoed ik, ongehinderd door enige kennis, dat een groot deel van de afbeeldingen waar je gierend van de pret langs dobbert, een religieuze betekenis zal hebben gehad. Eh… mag dat zomaar?</p>
<p>De reden dat niemand erover valt is waarschijnlijk dat deze culturen verdwenen zijn, maar hun nazaten zullen zich er toch niet zo prettig bij voelen. Of voelen die zich niet verwant met de wonderlijke bouwwerken die gebouwd werden voordat ook maar één Europeaan voet aan land zette? Misschien is het nog banaler: Chinezen en Arabieren hebben iets in de melk te brokkelen in de wereld. Bij mijn reizen door Mexico en Brazilië viel me op dat het reuze inclusieve landen zijn, behalve voor inheemse volken: die hebben niets te willen.</p>]]></description>
      <guid>https://volkskrant.nl/columns-opinie/waarom-is-nog-niemand-gevallen-over-deze-attractie-in-de-efteling~ba19b930f/</guid>
      <pubDate>Thu, 14 Apr 2022 00:00:00 +00:00</pubDate>
    </item>
    <item>
      <title><![CDATA[Zag ik hoe redelijk ze bleven met dat geschifte wijf tegenover hen?]]></title>
      <description><![CDATA[<p>Toen ik op het tankstation mijn pompnummer wilde noemen, piepte er een mevrouw voor. Ze had een bonnetje in de hand en zei tegen de kassamedewerkster: ‘U heeft me te veel laten betalen.’</p>
<p>Beginnen met een verwijt is nooit een goed begin. Het antwoord was zo mogelijk nog slechter: ‘Dat kan niet, mevrouw.’ Ik deed een stapje achteruit en zette mezelf op standje ‘geduld’.</p>
<p>‘Jawel, want ik heb lpg getankt en u heeft me benzine laten betalen.’ Ze duwde het bonnetje naar de medewerkster, die zonder te kijken antwoordde: ‘Omdat u benzine heeft getankt.’</p>
<p>‘Nee, ik heb lpg getankt.’</p>
<p>Nu werd het bonnetje zuur geïnspecteerd en teruggeschoven. ‘U had pomp 5, en bij pomp 5 is benzine getankt, kijk maar.’</p>
<p>‘Ik had pomp 3!’</p>
<p>‘Dan had u dat moeten zeggen, maar u zei pomp 5. Dus dat heb ik aangeslagen.’</p>
<p>‘Ik zei pomp 3. Ik ga dit niet betalen!’</p>
<p>‘MEVROUW, WILT U RUSTIG BLIJVEN!’, riep de medewerkster ineens, haar handen afwerend opgeheven. Klassieke verdediging; het initiatief pakken door de ander in een agressieframe te plaatsen. Maar de klaagmevrouw trapte er niet in: ‘Ik heb getankt bij pomp 3. U heeft me laten betalen voor pomp 5. Hoe gaat u dat oplossen?’</p>
<p>Ik was blij dat ik niet bij het conflict betrokken was, want deze twee speelden duidelijk in een hogere ruziedivisie dan ik. Nu consolideerden ze hun posities, door zichzelf te herhalen, voorafgegaan door ‘Ik wil alleen maar’, respectievelijk ‘Ik kan alleen maar’. Het woord ‘mevrouw’ viel vaak. Dit ging tien minuten door. Ik kon niet bij een andere kassa afrekenen, want dan zou blijken dat ik het was die bij pomp 5 had getankt.</p>
<p>Uiteindelijk besloot de baliemedewerkster een hogere macht te bellen. Niet om de situatie op te lossen, maar om haar gelijk te halen. En inderdaad, ook de andere kant van de lijn wist niet hoe hij de transactie moest terugdraaien. Ze hing op en kruiste triomfantelijk haar armen, maar de klaagster spiegelde het gebaar meteen. Zwijgstront. Uren tikten voorbij, leek het. Beestjes begonnen door mijn aderen te kriebelen. Het was onvermijdelijk dat ik dit afvoerputje zou worden ingezogen, de vraag was hoe. Nu begonnen ze mij blikken te geven, blikken die steun zochten. Ogen werden gerold, wenkbrauwen opgetild, zuchten geslaakt – allemaal mijn kant op. Zag ik hoe redelijk ze bleven met dat geschifte wijf tegenover hen?</p>
<p>Tot ik het niet langer uithield. ‘Luister!’, hoorde ik mezelf ineens roepen. Dat is altijd een goed begin van een zin, maar ik had geen idee wat ik ging zeggen. ‘Zij heeft mijn tank betaald, ja? Als ik nou de hare betaal, en wij het verschil onderling afrekenen, dan kunnen we allemaal verder.’</p>
<p>Geen idee welke demon daar mijn mond gebruikte, maar hij bleek ons goedgezind. ‘Heel graag!’, blafte de medewerkster boos. ‘Nou fijn!’, spoog de klaagmevrouw terug. Als in een droom begon ik instructies uit te delen; ik betaal dit, dan geef ik jou dat, dan stuur jij mij een Tikkie, print die bon nog een keer uit, zo, klaar.</p>
<p>Toen ik wegliep, mimeden ze zonder het van elkaar door te hebben naar mij ‘dank je’, beiden in de waan dat ik hun kant had gekozen. Ik stapte mijn auto in en reed naar de parkeerplaats, omdat ik dringend even in het donker moest zitten.</p>]]></description>
      <guid>https://volkskrant.nl/columns-opinie/zag-ik-hoe-redelijk-ze-bleven-met-dat-geschifte-wijf-tegenover-hen~bf83b87f/</guid>
      <pubDate>Thu, 7 Apr 2022 00:00:00 +00:00</pubDate>
    </item>
    <item>
      <title><![CDATA[Mijn bevindingen over remmende automobilisten en overstekende voetgangers]]></title>
      <description><![CDATA[<p>Mijne Heren,</p>
<p>Na vele jaren van onderzoek ben ik tot de conclusie gekomen dat de uitdrukking ‘kleine moeite, groot plezier’ het meest van toepassing is op de interactie tussen een remmende automobilist en een voetganger die de intentie heeft om over te steken, omdat daar de meest gunstige verhouding moeite/plezier te realiseren valt. Ik lever u bij dezen mijn bevindingen, ter overweging voor publicatie in uwen courant.</p>
<p>Allereerst behoeft het, hoop ik, geen betoog dat het nauwelijks moeite kost om een auto tot stilstand te brengen. Ik heb weinig kennis van biomechanica, maar ik stel me zo voor dat het bijzonder weinig calorieën kost om de rechtervoet op te tillen en zachtjes neer te zetten op een ander pedaal. Naar alle redelijke maatstaven gemeten is deze moeite zo klein, dat het woord ‘moeiteloos’ wellicht van toepassing is (een woord dat sportcommentatoren nog weleens willen gebruiken wanneer een wielrenner een indrukwekkende afstand tussen zichzelf en zijn achtervolgers weet te creëren, waarbij het contrast tussen hun onvermogen en zijn dominantie wordt geaccentueerd door te zeggen dat hij ‘moeiteloos’ bij zijn tegenstrevers wegrijdt, terwijl elke objectieve meting het tegendeel zal aantonen. Sterker nog, er zijn weinig verrichtingen denkbaar die méér moeite kosten dan het bovenstaande voorbeeld. Het energetisch verschil met het remmen ener auto is evident). Ik hoop dat ik hiermee het kleine-moeite-deel van de transactie adequaat heb geïllustreerd.</p>
<p>Contrasteert u dat nu met het plezierrendement dat de hierboven beschreven minieme inspanning oplevert voor de aspirerende oversteker, die met een volle boodschappentas (met kattengrit) in de regen op de stoep staat te wachten langs een straat waar het voorbijrazend verkeer hem lijkt te vertellen dat zijn wensen er niet toe doen, en dat zijn ogenschijnlijk redelijke verlangen om de straat over te steken in feite van onrealistische ambitie getuigt. Voor hem opent zich dankzij deze kleine, tedere handeling van een onbekende in ene een wereld van beschaving en veiligheid. In een ogenblik valt alle verdeeldheid en wantrouwen weg, en wordt het ideaal van medemenselijkheid en alle gulheid en zorgzaamheid die daarmee gepaard gaat hersteld. De succesvolle oversteker kan nu zijn weg vervolgen met een hernieuwd vertrouwen in de samenleving, gestoeld op de geborgenheid die ervaren wordt wanneer men zich gezien voelt en geholpen weet door zijn medemens.</p>
<p>Dat vertrouwen, mijne heren, is plezierig. Enorm plezierig zelfs, en aangenomen dat de betreffende voetganger verder geen serieuze tegenslagen ondervindt, zal dit plezierige gevoel aanhouden lang nadat de recentelijk overgestokene de voordeur van zijn vaste woon- of verblijfplaats achter zich heeft dichtgetrokken. Zijn of haar echtgeno(o)t(e) kan zich vervolgens verheugen over een beter geluimde en zelfverzekerdere partner, en zal op zijn/haar beurt meer gemoedelijkheid en optimisme ondervinden. Het verhoogde plezierpotentieel dat hiermee gepaard gaat, kan niet anders dan een evenredig neveneffect uitoefenen op eventuele kinderen en/of huisdieren, die zich op hun beurt plezieriger gezelschap zullen tonen voor hun directe omgeving, c.q. het voornoemde huishouden of de school (in het geval van de kinderen).</p>
<p>Mijne heren, het is mijn stelling dat men die uitdijende olievlek van welbevinden, gezien het cumulatieve plezier van alle betrokkenen, met recht een Groot Plezier kan noemen, veroorzaakt door een onomstotelijk Kleine Moeite.</p>
<p>In afwachting van uw antwoord verblijf ik,</p>
<p>hoogachtend,</p>
<p>Th. van Luyn</p>]]></description>
      <guid>https://volkskrant.nl/columns-opinie/mijn-bevindingen-over-remmende-automobilisten-en-overstekende-voetgangers~bf00f0a4/</guid>
      <pubDate>Thu, 31 Mar 2022 00:00:00 +00:00</pubDate>
    </item>
    <item>
      <title><![CDATA[Dat woord ‘uitlaatklep’, bestaat dat in andere talen of voeden ze daar gewoon op?]]></title>
      <description><![CDATA[<p>Een klimhal is een hal waarin je mag klimmen. Op andere plekken stuit dat op wetten en praktische bezwaren. Die uitten wij ook toen zoon nr. 2 al jong in de gordijnen klom. Al onze geluiden van afkeuring ten spijt, promoveerde hij in rap tempo naar het bestijgen van kwetsbare meubeltjes en het hangen aan lampfittingen. Vorige week vernamen wij dat hij het dak van de school had bestegen. Dat verdiende streng ingrijpen, ontmoedigen en verbieden. Dus deden wij het tegengestelde, want Nederlandse ouders zien zelfs in wangedrag nog talent. We regelden een introductieles in een klimhal, een beetje zoals ouders die een gewelddadig kind op kickboksen doen. Dat woord ‘uitlaatklep’, bestaat dat in andere talen of voeden ze daar gewoon op?</p>
<p>Nederland staat vol met klimhallen. Niet meer dan logisch, in een land dat grotendeels zo plat is als een dubbeltje. Het binnenkomen in zo’n ruimte is altijd overweldigend, en de mond van zoon nr. 2 viel alleszins bevredigend open. Overal in de ruimte was enorm veel… tja, ruimte. De overkant was ver, het plafond was hoog, en omdat het klimmen tot de wanden beperkt bleef, was daartussenin veel….ja, ruimte eigenlijk.</p>
<p>Bovendien zijn er niet veel sporthallen waar</p>
<p>While My Guitar Gently Weeps</p>
<p>doorheen schalt. Blijkbaar troffen wij het vintage uurtje, want na de Beatles volgden Rolling Stones, Nilsson en Todd Rundgren. Tegen de tijd dat we vertrokken was het Radiohead en Jeff Buckley, en ik verwed mijn huis dat het later op de avond Nirvana en Nine Inch Nails zou worden. Muziek voor mensen met een rugzakje.</p>
<p>De tak van klimmen die hier werd beoefend heette ‘boulderen’, niet te verwarren met ‘bolderen’. Het eerste betekent bijna het tegengestelde van het tweede, dus hou die uit elkaar. Boulderen is klimmen zonder zekering. Gewoon, zoals kinderen het doen. Dat demonstreerde zoon nr. 2 direct door zonder instructie de wand met klimflupsels aan te vallen en naar boven te schieten als een raket. Zijn vriendje, lid van deze klimclub, kwam er al snel bij. Papa ging, overbodig als hij was, banjeren.</p>
<p>Lome zonnestralen vielen de daklichten van de oude fabriekshal binnen, en vermengden met de galmende altrock. Ik bestelde een microbiertje aan de vegan hapjesbar, en slenterde naar de zithoek. Daar stond, op versleten tapijten, een roedel oude leren sofa’s naast een joekel van een vuurding, waar nu niets brandde maar ongetwijfeld vlammen uit zouden komen tegen de tijd dat iemand 70’s progrock zou opzetten.</p>
<p>Al met al kreeg ik meer de vibe van een linkse studentenclub, eentje van sport, qua neusringen, matte kleding en zelfgeknipte kapsels. Met dit verschil dat deze</p>
<p>crusties</p>
<p>fenomenaal gebouwd waren. Slank, discreet gespierd op de juiste plekken, en met veel te veel zelfverzekerdheid voor mensen die moeite hebben met oogcontact.</p>
<p>Goede muziek, lekker eten en lieve, ongevaarlijke mensen. Ik hoopte vurig dat mijn klimdelinquent zich hier thuis zou voelen. Maar als ik één ding heb geleerd, is het wel dat kinderen zich zelden schikken naar je fantasie. Ik zag het al aan zijn loopje. Boos mompelend tegen de grond, met tranen in zijn ogen en gebalde vuistjes, kwam hij tot me. Zijn vriendje mocht, als gevorderd klimmertje, de moeilijker routes doen en had hem bij de beginners gedumpt. Mijn hart brak, en ik bestelde een vegan troostbrownie. Maar mooi, dacht ik, dat hij de sociale contacten belangrijker vindt dan de hobby zelf.</p>]]></description>
      <guid>https://volkskrant.nl/columns-opinie/dat-woord-uitlaatklep-bestaat-dat-in-andere-talen-of-voeden-ze-daar-gewoon-op~b0648d58d/</guid>
      <pubDate>Thu, 24 Mar 2022 00:00:00 +00:00</pubDate>
    </item>
    <item>
      <title><![CDATA[Normale mensen schipperen en sjoemelen met hun principes]]></title>
      <description><![CDATA[<p>Honing is niet vegan. Dat klinkt als een flauw slimmigheidje van niet-vegan wijsneuzen om vegans te pesten – zoals we vroeger met ‘maar jij draagt leren schoenen’ vegetariërs voor hypocriet uitmaakten. Een waardeloos verwijt, overigens. Normale mensen schipperen en sjoemelen met hun principes. In alles consequent zijn is iets voor dwangneuroten en terroristen.</p>
<p>Nou heeft het veganisme geen bijbel met vegan spijswetten, dus je mag zelf bepalen waar de grens van ‘dierlijke producten’ ligt. Vlees is natuurlijk gewoon vlees, melk is melk, ei is ei. Maar nu heb ik een vegan kookboek voor me liggen (met de pakkende titel</p>
<p>Vegan</p>
<p>), en daar staat dus expliciet in dat ook honing voor vegans niet eetbaar is. En het ís natuurlijk strikt genomen een dierlijk product, maar is dat een reden om het te mijden?</p>
<p>De motivatie voor mijn wankele vegetarisme is niet de zoölogische indeling van organismen, maar het leed dat gepaard gaat met het in de schappen krijgen van vlees. Wanneer een kip echter in alle vrijheid en gezondheid een ei legt en een uurtje later constateert dat het verdwenen is, lijkt ze mij niet enorm van streek. Tenminste, de kippen wier eieren ik raapte op de Franse</p>
<p>ferme</p>
<p>leek het niet te boeien. Het zou natuurlijk kunnen dat ze vanbinnen een beetje triest zijn, maar aan de andere kant: ze zijn ook echt behoorlijk dom. Lief, maar dom. Lang verhaal kort: ik eet bio-eieren, omdat ik denk dat die kippen niet zielig zijn. Mijn mailbox zal nu volstromen met talloze voorbeelden van biologische-kippenleed, want dierenactivisten zijn uiterst gul met informatie. Tegen hen zou ik zeggen: de fundering onder mijn biologische-eierenstandpunt is robuust. Voor millieu-argumenten ben ik kwetsbaarder, dus richt uw pijlen daarop.</p>
<p>Hoe dan ook, ik eet dus steeds vaker vegan, Zo kwam het vegan kookboek mijn huis in, en nu weet ik dat een veganist geen honing hoort te eten. Nou zie ik niet een-twee-drie hoe bijenhouden serieus schadelijk is voor het milieu, dus ik neem aan dat het om redenen van zieligheid is. Het vraagt een bril met een bijzondere lens om dat te onderscheiden. Natuurlijk zal er met ze gehannest worden, maar pijn lijden... Ik heb een levendige fantasie, maar zelfs voor mij is het moeilijk om me een ongelukkige bij voor te stellen. Wordt die lusteloos? Gaan de vleugeltjes hangen? Insecten geven me nu eenmaal weinig om mijn gevoel op te projecteren. Hun gebrek aan aanhankelijkheid is legendarisch, hun onverschilligheid om met één uitgerukt pootje verder te trippelen is door menig kleuter goed gedocumenteerd, en sociale narigheden zoals pesterijen en buitensluiting (man, die kippen!) komen zover ik weet niet voor. Het kunnen natuurlijk binnenvetters zijn, maar dat lijkt me sterk. Het bewustzijn is de plek waar leed wordt ervaren, en ik zie het bij insecten niet. Ik zou ze schuldvrij kunnen eten als het niet zo ontzettend jakkie was.</p>
<p>Maar ik oordeel niet. Er zijn ook mensen die alleen fruit eten dat op de grond valt, want anders is het stelen van de boom. Die geen groente van de grond scheuren omdat het planten pijn doet. Dat komt door een mooie kwaliteit die we hebben, en daar moet je ook weer niet te veel over schamperen.</p>]]></description>
      <guid>https://volkskrant.nl/columns-opinie/normale-mensen-schipperen-en-sjoemelen-met-hun-principes~b613b056/</guid>
      <pubDate>Thu, 17 Mar 2022 00:00:00 +00:00</pubDate>
    </item>
    <item>
      <title><![CDATA[Na een honderdtal vergeefse pogingen de kade op te klimmen, kwam mijn zoon kijken waar ik bleef]]></title>
      <description><![CDATA[<p>Een bootje is zoiets als een kind of een hond: je weet dat het onverstandig is eraan te beginnen, maar voor je het weet heb je er een. Er loopt een grachtje niet ver van ons huis, en daar ligt sinds deze week ons roestige sloepje, dat in onze fantasie vanzelf tot zonovergoten picknicks op verscholen watertjes zal leiden.</p>
<p>En aanvankelijk bleek de realiteit niet eens zo weerbarstig. De snijdende wind en beukende golven die we moesten trotseren om hem naar ons buurtje te varen, namen we voor lief. Ik zette mijn verkleumde gezin netjes af bij een steiger alvorens ik naar ons ligplekje voer, alwaar ik mijn beste touwknoopimitatie deed bij de vastmaakdinges. Tot zover pure zeemanskunst, en ik was trots dat ik alweer een nieuw talent in mezelf had ontdekt.</p>
<p>Nou weet iedereen dat grachten een stuk lager liggen dan de straat – het zou gek zijn als het andersom was – maar ik had de consequenties daarvan niet doorgedacht. Toen ik namelijk op de rand van mijn bootje ging staan om mezelf de kant op te hijsen, duwde ik die zijde van de boot dieper het water in, waardoor de kade relatief hoger werd. De oprijzende kade, op zijn beurt, bood geen enkele houvast – geen boomwortel, geen stoeprand, niets. Eén uitstekende straatklinker was genoeg geweest om mijn vingers achter te haken, maar hoewel ik tien keer per dag struikel over die dingen, had ik nu blijkbaar aangelegd bij een biljartlaken van een straat.</p>
<p>Na een honderdtal vergeefse pogingen kwam mijn zoon kijken waar ik bleef. Ik loog dat alles goed ging, en dat ik alleen nog even het dekzeil wou opzetten. De fout die ik daarbij maakte, was dat ik hem de motor liet meenemen. Nu kon ik noch de kade opklimmen, noch stiekem naar een makkelijker klauterwand varen.</p>
<p>Ik besloot het probleem voor me uit te schuiven door van de nood een deugd te maken en het dekzeil daadwerkelijk op te zetten. Stel u voor dat u een ouderwetse scheerlijnentent moet opzetten waarvan u niet weet wat de voor- of achterkant is. Doe daar nu een stevige bries bij. Lastig hè? Maar wacht, u moet hem opzetten tijdens een aardbeving, de grond golft onder uw voeten en u moet het schuifelend op uw kont zien te doen. En o ja, u moet leunend over een afgrond de lusjes vast zien te maken aan iets wat u niet kunt zien. Had ik al verteld van de aardbeving?</p>
<p>Het ding paste voor geen meter. Hoe ik ook sjorde, geen enkel lusje kwam uit boven een van de nippels op de boeg. Na een uur hannesen was ik gefrustreerd genoeg om schijt te hebben aan de hoge kade. Ik stapte op de bootrand, en zette op goed geluk af. Wonder boven wonder vonden mijn ellebogen de kade, en spartelend hees ik mezelf omhoog.</p>
<p>Moedeloos ging ik met mijn benen over de rand zitten en aanschouwde de situatie beneden mij. De opening in het dekzeil waaruit ik mezelf had gelanceerd, kon ik vanaf hier niet meer dicht krijgen. Het zou inregenen. Dat betekende hozen. Tenminste, als ik ooit weer de boot in kwam, want mezelf er voorzichtig in laten zakken was vanaf deze hoogte onmogelijk. Na lang, heel lang nadenken, zag ik het onvermijdelijke onder ogen: om er weer in te komen, zou ik een bootje moeten huren.</p>]]></description>
      <guid>https://volkskrant.nl/columns-opinie/na-een-honderdtal-vergeefse-pogingen-de-kade-op-te-klimmen-kwam-mijn-zoon-kijken-waar-ik-bleef~bbe26b92/</guid>
      <pubDate>Thu, 10 Mar 2022 00:00:00 +00:00</pubDate>
    </item>
  </channel>
</rss>
