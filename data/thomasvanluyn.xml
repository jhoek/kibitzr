<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Sta mij toe u Het Verhaal Van De Keer Dat Mijn Vrouw Een Omelet Wou Maken te vertellen]]></title>
      <description><![CDATA[<p>Een goed verhaal krijg je niet door wát je meemaakt, maar hóé. Sta mij toe u Het Verhaal Van De Keer Dat Mijn Vrouw Een Omelet Wou Maken te vertellen. Ik herinner het me als de dag van gisteren. Waarschijnlijk omdat het gisteren was. Ze wilde een omelet gaan maken, dus zei ze: ‘Ik ga een omelet maken.’ Op de filmschool leren ze dat dit de ‘expositie’ van het verhaal is: het schetsen van de situatie zoals die was, voordat de actie losbarst. Vaak is die situatie  heel gewoontjes: INTERIEUR, DAG. Een succesvolle zakenvrouw beweegt zich in haar keuken, en krijgt de opwelling om een omelet te maken. Haar man, ondertussen, zit aan de keukentafel op zijn laptop usb-kabeltjes te vergelijken. Over de auteurThomas van Luyn is cabaretier, presentator en columnist voor Volkskrant Magazine. Die alledaagsheid helpt de kijker zich te identificeren met de personages. Dat had ik ook kunnen zijn, denk je dan onbewust, ik wil ook wel eens een ei bakken, en dat is bijna hetzelfde als een omelet. Ik moet hierbij wel zeggen dat dit idealiter gebeurt via het ‘show, don’t tell’-principe: de personages moeten zo min mogelijk uitleggen, de kijker moet het snappen aan de hand van de geboden actie. Daar hield mijn vrouw zich dus niet aan toen ze hardop aankondigde dat ze een omelet ging maken. Maar regels zijn er om gebroken te worden, zeker in de kunst. Maar plotseling... Ja, want nu de beginsituatie is geschetst, gaan we naar het ‘Maar plotseling...’-moment. Er moet nu iets dramatisch gebeuren, anders hadden we  geen verhaal gehad. De toeschouwer moeten denken: O jee! Of op z’n minst: Hè...? Dat heet, in de verhaalleer, het ‘initiërende voorval’. In Het Verhaal Van De Keer Dat Mijn Vrouw Een Omelet Wou Maken gebeurde dat toen ze ijskast opende. Vrijwel meteen slaakte ze een ijselijk: ‘Nee!’ Ik schrok mij van alles. Een hoedje, apelazarus, de tyfus, noem maar op. ‘Wat? Wat?’, riep ik uit. Vanachter de ijskastdeur antwoordde ze: ‘We hebben geen eieren meer!’ Ik moet leren minder te schrikken. Maar, te mijner verdediging, het is moeilijk om rekening te houden met de mogelijkheid dat ‘Nee!’ niet per se hoeft te wijzen op een levende rat in de ijskast, maar ook bijvoorbeeld op een onverwacht tekort aan eieren. ‘O’, zei ik. En om duidelijk te maken dat ik haar emotionele schok geenszins wilde bagatelliseren, voegde ik daar een diepgevoeld ‘Balen’ aan toe. De held van het verhaal  (het moge duidelijk zijn dat ik dat niet ben) moet altijd een tegenslag overwinnen, en dat doet hij/zij vaak door diep in zichzelf te graven. Of in de ijskast, zoals onze heldin, die diep in de ijskast begon te graven. Daar verschoof ze wat tupperware, en riep toen stralend uit: ‘O, kijk! We hebben wél eitjes!’ Het bracht haar een ongekende blijdschap, eentje die veel groter was dan bij mij het geval zou zijn bij het aantreffen van eieren. Daaraan herken je de goede verhalenverteller. Diepte- en hoogtepunten, beleefd en doorvoeld, in situaties waarin anderen ze niet zouden vinden. En ik, het publiek, had een achtbaan aan emoties beleefd, eentje die eindigde met dat alles goed was gekomen, een zogenaamd ‘happy end’. De held versloeg het monster/overleefde de schipbreuk/vond de benodigde eieren. Daarna reed hij weg op zijn paard/zoende hij het meisje/bakte ze een omelet. Geselecteerd door de redactie</p>]]></description>
      <guid>https://www.volkskrant.nl/columns-opinie/sta-mij-toe-u-het-verhaal-van-de-keer-dat-mijn-vrouw-een-omelet-wou-maken-te-vertellen~b006b182/</guid>
      <pubDate>Thu, 4 Apr 2024 00:00:00 +02:00</pubDate>
    </item>
    <item>
      <title><![CDATA[Ik kan niet het gevoel onderdrukken dat er iets verloren is gegaan met het verdwijnen van de hurkplees]]></title>
      <description><![CDATA[<p>Tot mijn stomme verbazing wisten mijn kinderen niet wat een hurkplee was. Vooral van de oudste verbaasde me dat, aangezien hij elk van zijn zeventien zomervakanties in Frankrijk was geweest. ‘Jawel, dat weet je best’, sputterde ik, ‘Zo’n plee zonder pot! Dat je twee zeg maar voetsporen hebt voor je voeten en dat je dan moet hurken en je poep moet mikken in een gaatje...’ ‘Papa stop.’ Ja, natuurlijk, we zaten te eten. Ik ben een slechte vader. Hoe we op het hele onderwerp kwamen was me ontschoten, maar nu liet het me niet meer los. Hij moest er verdorie toch wel eentje gezien hebben? Jawel, want ik wist nog dat ik hem een keer moest uitleggen hoe zo’n ding werkte. En dat ik toen niet mee naar binnen mocht, omdat hij zichzelf daarvoor te groot vond. Ik stond op het punt hem daaraan te herinneren, toen ik besefte dat ook zijn vriendin aan tafel zat. Ik ben echt een heel, heel slechte vader. Toegegeven, ik had al heel lang geen hurkplee meer gezien. Met enig wringen van mijn hersenen herinnerde ik me dat mijn laatste confrontatie ermee langs de snelweg was bij een aire. Snikheet was het geweest, en de spoeling had het niet gedaan. Classic hurkplee. Het was toen niet in me opgekomen om het moment te koesteren. Dat je in het leven nooit weet of iets de laatste keer zal zijn, daar was ik me altijd bewust van geweest – maar niemand had me ooit verteld dat dit ook voor vieze hurkplees gold. Toch waren nadien alle Franse sanitaire stops bij moderne wc’s geweest; vorig jaar zelfs bij een soort individuele space-cabines met zelfspoelend vermogen, ledverlichting en airco. Absoluut een enorme verbetering ten opzichte van het hurkverleden, onmiskenbaar, maar toch: ik kan niet het gevoel onderdrukken dat er iets verloren is gegaan. Ieder land kan tenslotte techno-wc’s neerzetten. Maar hurkplees, dat had alleen Frankrijk. Had Unesco niet moeten ingrijpen? Zo wordt alles in de wereld hetzelfde. Straks kun je ook nog op normale tijden eten in Frankrijk; je moet er niet aan denken. Uit het niets zei mijn vrouw: ‘En wc’s met een verdiepinkje zie je ook niet meer.’ Mijn zoon stond zwijgend op, pakte zijn bord op en dat van zijn vriendin,  en verdween richting zijn kamer, gevolgd door zijn verontschuldigend glimlachende  vriendin. Mijn vrouw is een heel slechte moeder. Maar ze had gelijk. Het poepinspectieplateau is ook aan het uitsterven. Begrijpelijk, want het is natuurlijk frisser als alle onsmakelijkheid meteen verdwijnt. Aan de andere kant is het spijtig, want het nakijkmomentje kan verrekte  handig zijn. Menige thuisdiagnose is zo gesteld, menig dokter kon waardevolle informatie krijgen van een patiënt. Scheelde allemaal tijd en geld, en misschien wel mensenlevens. En wanneer je nu iets wilt controleren, moet je helemaal... maar misschien zit u zelf te eten. Was die fecale tussenstop ook een zuiver Nederlands fenomeen? Want dan moeten we het alsnog aanmelden als werelderfgoed. En weer terugbrengen. Net als de hurkplee. Die zou een comeback kunnen maken in Franse restaurants en brasseries, heel hipster Nederland zou ervoor uitlopen. Altijd van zichzelf genderneutraal geweest trouwens, die Franse plees, omdat ze geen bril hebben waarop geplast kan worden. Rolstoelvriendelijk zijn ze natuurlijk niet echt. Hoewel, misschien juist wel. Want je kunt natuurlijk naast de voetsteunen wielsporen aanleggen. En met een paar handgrepen... nee ik snap het, u heeft gelijk, sorry, ik ben een heel slechte columnist. Over de auteurThomas van Luyn is cabaretier, presentator en columnist voor Volkskrant Magazine. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/ik-kan-niet-het-gevoel-onderdrukken-dat-er-iets-verloren-is-gegaan-met-het-verdwijnen-van-de-hurkplees~b242f415/</guid>
      <pubDate>Thu, 28 Mar 2024 00:00:00 +01:00</pubDate>
    </item>
    <item>
      <title><![CDATA[Als willen moeten wordt, gaat de lol er al snel af]]></title>
      <description><![CDATA[<p>Stel, ik heb twee prullenmandjes. Boven de ene hangt een bordje: ‘Moet, maar wil ik niet’, en boven de andere ‘Zin in, maar mag nu niet’. Op een papiertje schrijf ik ‘sokken kopen’, en ik maak er een propje van. In welke van de twee mandjes zal ik het gooien? Nou, precies, en zo gaat het nou met alles. Neem nou dit stukje. Ik had met mezelf afgesproken dat ik naar de sportschool zou gaan, maar daar had ik geen zin in, dus  ben ik lekker even aan het tikken. Maar het had echt precies andersom kunnen zijn. Dat ik in de sportschool had gezeten omdat het stukje af moest. Het is belachelijk. Over de auteurThomas van Luyn is cabaretier, presentator en columnist voor Volkskrant Magazine. Maar vandaag was ik voor die sportschool  te moe, want toen ik mezelf gisteravond het bed in probeerde te jagen omdat het laat was, ging ik toch nog héél even een prelude van Bach overschrijven op de computer, in een programma waarbij ik elk van de drie stemmen een eigen kleurtje kon geven, zo leuk. Nou, daarop zat ik dus tot diep in de nacht te zwoegen. Mijn ogen traanden, de computer liep vast, telkens bleek ik fout geteld te hebben waardoor de maten niet klopten – het was, kortom, een helse klus, die ik alleen maar kon volhouden dankzij mijn domme verzet tegen mijn bedtijd. En luister, als ik die partituur had moeten maken voor mijn werk, dan had ik het nooit kunnen opbrengen om zo laat ermee bezig te zijn. Dan was ik waarschijnlijk liever een knokfilm gaan kijken. Tenzij ik die film moest zien om er een recensie over te schrijven, dan was ik liever een goed boek gaan lezen. Maar als ik dat boek had moeten lezen om er een praatje over te houden... enfin, u voelt ’m. Die waanzin begint op school denk ik. Ik las liever een boek dan dat ik huiswerk maakte – totdat ik dezelfde boeken voor school moest lezen, daarna raakte ik geen boek meer aan. Dus wat moet ik zeggen tegen mijn jongste, die een carrière als professioneel gamer overweegt? Gezien vanuit zijn empirische bevinding dat gamen duizend keer leuker is dan school, is dat een heel goede keuze. Behalve dan dat de lol ervanaf gaat, wanneer het werk wordt. Ja, dan kan ik net zo goed zeggen dat elke baan kut is. Ik weet niet hoe dit mechanisme heet, maar het is een ding. Laten we het de ‘willen-moetenomdraaiing’ noemen, en het  is mooi gedemonstreerd door een psycholoog (wiens naam ik nu niet gegoogled krijg, dus misschien heb ik hem verzonnen) die last had van een plukje kinderen dat elke dag bij hem belletje trok. Hij wist: dat doen ze omdat het niet mag. Wat zou er gebeuren als het wel mag? Sterker nog, als het moet? Dus gaf hij, elke keer dat ze belletje trokken, een dollar aan ze (in mijn hoofd was het een Amerikaan). Over een periode van een maand verlaagde hij het bedrag steeds een klein beetje. Tot het nog maar tien cent was, toen kwamen belletjetrekkers niet meer opdagen. Niet voor een lullige tien cent. Goed, het stukje is helaas af, dus nu moet ik echt gaan sporten. Maar jeetje, kijk nou, die ramen, die zijn al maanden niet gelapt. Geselecteerd door de redactie</p>]]></description>
      <guid>https://www.volkskrant.nl/columns-opinie/als-willen-moeten-wordt-gaat-de-lol-er-al-snel-af~b64cfd90/</guid>
      <pubDate>Thu, 21 Mar 2024 00:00:00 +01:00</pubDate>
    </item>
    <item>
      <title><![CDATA[Geconfronteerd met mijn twee schitterende lefgozertjes, voelde ik een steek van afgunst, nostalgie en gemiste kansen]]></title>
      <description><![CDATA[<p>In Utrecht heette het een lefkettinkje. Misschien in de rest van Nederland ook, maar daar kwam ik nooit. Als je zo’n kettinkje droeg, was je een lefgozer. Bijvoorbeeld iemand die met losse handen fietste. Of het alfabet kon boeren. Of heroïne verscheepte en mensen omlegde. Toen ik 11 was had ik een chopperfiets en doedelde ik graffiti, en daarmee was ik gekwalificeerd om een lefketting te dragen. Ik maakte het kettinkje van de badstop los, hing het om mijn nek en keek in de spiegel. Het stond me geweldig. Beetje mooiboy, beetje straat – precies goed. Op het gymnasium echter, werd er op kettinkjes neergekeken. Te patserig, te kinderachtig. Omdat ‘erbij horen’ het belangrijkste vak is op de middelbare school, deed ik het af en zo kwam er een eind aan mijn lefgozerschap. Er was nog wel een enkele strandvakantie waarin ik na vele halfblote dagen zo bruin en verwilderd was, dat een lederen touwtje met wat kralen een goede aankoop leek voor de surfdude die ik me voelde. Maar eenmaal terug in Nederland verdween mijn kleur, en daarmee de branie die de vakantieveter rechtvaardigde. En toen. Eerst kocht mijn vrouw op vakantie een leren veter voor onze oudste zoon, die perfect stond onder de verwilderde blonde krullenbol. Vervolgens vroeg de jongste om een zilveren kettinkje, dat hij terstond kreeg, en ook hem fenomenaal stond. Geconfronteerd met mijn twee schitterende lefgozertjes, voelde ik een steek van afgunst, nostalgie en gemiste kansen. Was ik niet een Utrechts straatschoffie? Wat hield me tegen? Nou ja, dat wist ik eigenlijk wel: goede smaak. Kettinkjes zijn voor patsers, hiphoppers, bodybuilders en influencers. Toch? Ik zou zoiets nooit voor mezelf kopen. Dus liet ik de hint vallen bij mijn vrouw. Eén keer slechts, maar het was genoeg. Voor mijn verjaardag had ze een heuse afspraak gemaakt bij een poepchique juwelier. Die mogelijkheid was nooit bij me opgekomen; ik zou nooit hoger mikken dan badstopniveau. Er was een beveiliger, een deur die openging en weer achter ons sloot voordat de volgende geopend werd. Binnen glom en fonkelde alles. We werden meegenomen naar een discreet hoekje, kregen de vraag wat we wilden drinken, een mevrouw kwam bij ons zitten, legde een platte doos op tafel en lichtte het deksel. Binnen, op een bedje van wit satijn, lagen een stuk of zes gouden kettinkjes. Ik panikeerde. Ik ben vreselijk slecht in kiezen, zeker tussen dingen die allemaal goed zijn. De mevrouw zag het. ‘Neem je tijd’, zei ze, ‘echt, al neem je een uur.’ Dus dat deed ik. Toen de keuze was gevallen, moest er afgerekend worden. ‘Houd je oren maar even dicht’, zei mijn vrouw. Ik deed braaf alsof, en viel bijna van mijn stoel toen ik de prijs hoorde. Dat had echt veel goedkoper gekund bij de Zara, dacht ik nog. Toen we weer buiten stonden, ervoer ik een ongekende emotie. Nooit had ik vrouwen begrepen die dure dingen willen van hun man. Ringen, kettingen, oorbellen – dure shit, raar ouderwets ritueel. Maar daar staande, met om mijn nek precies het sieraad waar ik al vele, vele jaren stiekem naar had verlangd, dat veel duurder was dan ik mezelf waard vond, sprongen de tranen mij in mijn ogen, en kon ik alleen maar mijn vrouw omhelzen en mijn dank prevelen. Over de auteurThomas van Luyn is cabaretier, presentator en columnist voor Volkskrant Magazine. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/geconfronteerd-met-mijn-twee-schitterende-lefgozertjes-voelde-ik-een-steek-van-afgunst-nostalgie-en-gemiste-kansen~b69adcfc/</guid>
      <pubDate>Thu, 14 Mar 2024 00:00:00 +01:00</pubDate>
    </item>
    <item>
      <title><![CDATA[Als ik bij een optreden vooraan sta voel ik me gezien, en niet in de goede zin]]></title>
      <description><![CDATA[<p>Mijn motto is: ‘Of het nu zitten is of staan, bij optredens nooit vooraan.’ Ik heb ’m weliswaar net verzonnen, in de praktijk houd ik me er al jaren aan. Waarom, dat herinnerde ik me toen ik naar een festivalletje ging waar ik ineens met mijn buik tegen de podiumrand gedrukt stond, en de rest van het publiek achter mij wist. Ik kreeg dat ongemakkelijke gevoel, dat zich het best laat omschrijven als verantwoordelijkheid. In mijn hoofd wilden al die mensen die achter mij stonden lekker uit hun dak gaan, en zouden ze het heel storend vinden wanneer ik als een zoutzak zou blijven staan. Dan zouden ze massaal denken: Blijf dan thuis lul, als je niet wilt dansen. Een gedachte die de nodige druk opleverde. Sowieso was ik me er bewust van dat alleen al mijn uiterlijk een domper kon zijn voor de mensen achter me. Bij zo’n festival steken bezoekers eerst hun hoofd om de hoek van zo’n zaaltje, om te zien of het iets is, en wanneer ze mij dan pontificaal vooraan zien staan, met mijn witte oude kop, denken ze natuurlijk meteen: laat maar, bij dit optreden moeten we niet zijn. Welles, zou ik willen roepen, ik ben juist early adopter van UK Garage! Dankzij een vriend uit Brixton wist ik al van Da Wickedest Sound in London Town toen hier nog het dikke hout van 2Unlimited en consorten tot hoekige planken werd verzaagd! Ik ben altijd op de hoogte gebleven van Jungle en Grime! Mijn vader woonde in Tottenham! Ik heb alle seizoenen Top Boy gezien! Kom terug! Over de auteurThomas van Luyn is cabaretier, presentator en columnist voor Volkskrant Magazine. Kortom, als ik bij een optreden vooraan sta voel ik me gezien, en niet in de goede zin. En dat zijn nog alleen maar de mensen achter mij hè? Want vóór mij staat een 20-jarige drillrapper met onbelemmerd uitzicht op diezelfde oude witte kop. Ik spreek uit enige podiumervaring wanneer ik zeg dat het heel onprettig is om op de voorste rij iemand te hebben die je onbewogen staat aan te gapen. Maar bij muziek is dat nou eenmaal wat ik doe. Het liefst zou ik hem toe roepen: Zo kijk ik altijd! Ik vind je helemaal te gek! Dit is mijn resting concert face! Maar ja, dat kan niet, dus sta ik met een maniakale grijns op mijn gezicht zo enthousiast mogelijk heen en weer te stuiteren, om maar te voorkomen dat zijn hele avond naar de klote is en dat het allemaal door mij komt. En ja, ik weet heus wel dat het alleen maar in mijn hoofd gebeurt, ik ben niet gek, niet buitensporig althans, maar ik heb die gedachten nou eenmaal. Daarom zit ik liever achter in de zaal, op een zo donker mogelijk plekje waar ik kan verdwijnen en opgaan in de kunst. Toneel, opera, cabaret, musical: achteraan graag. Het ergste is als mijn angsten uitkomen, wanneer een artiest niet helemaal tevreden lijkt met zijn publiek. Je weet wel, dat ze iets roepen als: ‘I wanna hear you say yeah!’, en dat wanneer het publiek dan een alleszins redelijk ‘Yeah’ weet op te brengen, dat zo’n vent dan met z’n ogen rolt, en vervolgens als waren wij kleine kinderen met grote nadruk herhaalt: ‘I SAID: I WANNA HEAR…’ enzovoorts. Bovengenoemde rapper had een ander recept, dat evenzeer een uitnodiging is tot spectaculair en massaal beleefd ongemak: af en toe zweeg hij plots midden in een zin, en stak dan zijn microfoon de zaal in. Elke keer was ik de enige die consequent het ontbrekende zinsdeel schreeuwde, correct en in de maat. Het maakte ons beiden ongelukkig, en beiden herinnerden we onszelf eraan dat het ook een beetje aan de ander lag. Geselecteerd door de redactie</p>]]></description>
      <guid>https://www.volkskrant.nl/columns-opinie/als-ik-bij-een-optreden-vooraan-sta-voel-ik-me-gezien-en-niet-in-de-goede-zin~ba0294e8/</guid>
      <pubDate>Thu, 7 Mar 2024 00:00:00 +01:00</pubDate>
    </item>
    <item>
      <title><![CDATA[Alles aan het gezinsleven is anders dan men van tevoren denkt, dus ook het
jassenmanagement]]></title>
      <description><![CDATA[<p>Een jas aan zijn lusje hangen voelt fout; de jas hangt dan samengefrummeld ongelukkig te wezen en uit vorm te raken. Zonder lusje ook trouwens, en dat komt vaak voor want ze gaan snel stuk. Dan duw ik ze zeg maar soort van over de haak. Soms hoor ik dan, net wanneer ik wegloop, het ruisen van een glijdende jas gevolgd door een doffe plof. Zelfs het dunste zomerjackje herhaalt daarmee het Pisa-experiment van Galileo, door even snel te vallen als een dikke zware jas. Over de auteurThomas van Luyn is cabaretier, presentator en columnist voor Volkskrant Magazine. In de winter hangen alle kapstokken vol, en moet ik overal het textiel van zowel mijn eigen jas als dat van de onderliggende jassen samenkneden rond het punt waaronder ik een haakje vermoed. Even blijf ik staan, de handen bezwerend uitgestoken als probeerde ik de jassen met positieve energie in te stralen, maar dan dondert de hele berg op de grond, zodat ik nu vijf jassen mag zien te herplaatsen. Weet je wat, bekijk het, hup, ik gooi alles gewoon in een hoop boven op de kapstok, op deze stoel of achter het gordijn. Een speciale vermelding verdient hierbij de ouderwetse, staande kapstok, omdat een volgehangen exemplaar per definitie topzwaar is, en derhalve prachtig kan kapseizen, één iemand achterlatend met de schuld van twintig over de vieze vloer verspreide jassen, alsmede de verantwoordelijkheid het hele bouwsel te herstellen. Echt: als je een volle kapstok ziet, blijf kijken. Zie hoe iemand de jas drapeert en kneedt, aanschouw de bezwerende handen, het falende reactievermogen als hij valt – een klein drama, en helemaal gratis. De oplossing is natuurlijk een rail met kledinghangers. Toen we ooit ons huis betrokken, was dat mijn eerste wens. Eentje die sneuvelde om dezelfde reden dat niemand er eentje heeft: ruimte. De meeste gangen in de meeste huizen zijn nu eenmaal anderhalve mens breed, en een jas aan een hanger laat dus maar een halve mensbreedte over. Je kunt ook een deel van de woonkamer tot garderobe degraderen, maar dat staat lelijk en dan gebruik je de gang niet optimaal, en Nederlanders hebben een hekel aan functieloze ruimte. Voor ons gangetje schroefde ik acht joekels van dubbele haken op een mdf-plank, en bevestigde ik het geheel zo grondig aan de muur dat er in theorie kinderen aan zouden kunnen hangen, hetgeen ze in de praktijk ook bleken te doen. Acht dubbele haken, daar konden zestien jassen aan, ruim genoeg voor een gezin van vier, dacht ik. Nu is alles aan het gezinsleven anders dan men van tevoren denkt, en dus ook het jassenmanagement. Het koude seizoen levert bij ons altijd een krankzinnige diversiteit aan jassen op. Elk gezinslid lijkt een jas voor ieder weertype en elke activiteit te hebben. Zelfs als ik de dunne jackjes en de alleen-voor-hysterische-vrieskou-jassen in een kast prop, is de kapstok altijd vol, zodat alle jassen er altijd af flikkeren, en iedereen zijn jas dus maar in de woonkamer neersmijt. Als er gasten komen, moeten alle jassen op een kinderbed wonen. Als ik later rijk ben, wil ik een vestibule. Dat is zo’n halletje achter de voordeur met een garderobe (en rijlaarzen en golfclubs, want dat zijn dingen die mensen met een vestibule moeten hebben, vind ik). Maar voorlopig kijk ik enorm uit naar het moment dat ik de winter- en tussenjassen mag weghalen. Dat is mijn lievelingsding aan de lente, het ontluiken van de lege haakjes. Geselecteerd door de redactie</p>]]></description>
      <guid>https://www.volkskrant.nl/columns-opinie/alles-aan-het-gezinsleven-is-anders-dan-men-van-tevoren-denkt-dus-ook-het-jassenmanagement~b67fcf25/</guid>
      <pubDate>Thu, 29 Feb 2024 00:00:00 +01:00</pubDate>
    </item>
    <item>
      <title><![CDATA[Als mij een maaltijd van acht gangen in het vooruitzicht wordt gesteld, zet ik
me schrap voor een lange klim]]></title>
      <description><![CDATA[<p>Etentjes zijn niet mijn sterkste kant. Beter gezegd, ze zijn een perfecte storm van minder sterke kanten: lang stilzitten, luisteren, veel moeten eten, en vooral: er niet een even halfuurtje tussenuit mogen piepen om tv te kijken of een boekje te lezen. Ik heb ermee leren omgaan, maar als mij een maaltijd van acht gangen met wijnarrangement in het vooruitzicht wordt gesteld, zet ik me mentaal schrap voor een lange klim op de noordhelling. Wat is er mis met borrelnootjes en bordspelletjes? Maar acht gangen dus. Die werden gisteren opgediend bij de verjaardag van een vriend, gevierd in een klein, exclusief restaurant in Amsterdam met maar één tafel. Private dining dus. De keuken ambieerde een fusie tussen Vietnamese, Italiaanse en Noorse cuisine. Noorse? Ja, Noorse. Daarbij kon men kiezen tussen het traditionele Fransewijnarrangement, het meer avontuurlijke natuurwijnarrangement, en voor de extreem avontuurlijken onder ons het cocktailarrangement. Ik bestelde een biertje. Daar ben ik erg goed in, in chique restaurants. Gewoon met één vinger even samenzweerderig een seintje geven naar de ober, die dan meteen weet hoe laat het is en stiekem een biertje bij me neerzet wanneer iedereen aandachtig zit te luisteren naar de sommelier die bodem en klimaat van Sardinië aan het beschrijven is. Over de auteurThomas van Luyn is cabaretier, presentator en columnist voor Volkskrant Magazine. Maar ze serveerden hier geen bier, informeerde de serveerster mij. Ze lachte er hartelijk bij, voor het geval ik het biertje als grapje had bedoeld. Uit pure opstandigheid bestelde ik het cocktailarrangement. Het menu was ronduit wonderbaarlijk. Gang nummer drie bijvoorbeeld, bestond uit gefrituurde jasmijnbloem met gebrande rijst, Lofoten-zout en truffel. De bijpassende cocktail was gemaakt van mangolikeur, tamarinde, ananas en rosé. Als u denkt dat ik de twee voorgaande zinnen heb samengesteld uit volkomen willekeurige woorden, kan ik u verzekeren dat ze journalistiek accuraat zijn. Ik kan het bewijzen, want ik heb een foto van het menu gemaakt; ook om het te kunnen lezen. De enige verlichting op de tafel kwam namelijk van kaarsen. Ik had me de moeite kunnen besparen, want aan het begin kwam de Vietnamese chef (die was overgestapt uit de modemarketing) enthousiast vertellen waaruit het kleine hoopje op onze bordjes bestond. En eerlijk is eerlijk: het smaakte super. Elke gang was knap verzonnen, uitstekend bereid en vol van smaak. Tjokvol. Zo vol, dat ik snakte naar een bordje witte rijst af en toe. En dat biertje natuurlijk. Omdat een rijstewijn-kumquatcocktail nu eenmaal niet de smaak van gemarineerde tofu met vissaus en abrikoos wegspoelt. Een laatkomer kwam binnen, met een ballon. De Franse serveerster schoot erop af, om haar uiterst voorzichtig en beleefd te informeren dat een personeelslid van het restaurant een fobie voor ballonnen had, en of ze de ballon buiten wilde laten. Ik voelde me zeer bevoorrecht deze situatie mee te maken. Als je een wereldkaart blauw zou kleuren waar ballonnenfobie een ding is en de rest rood, denk ik dat het blauw nog verdomd lastig te vinden zou zijn. En als ik vlaggetjes zou plaatsen op restaurants die hun gasten verzoeken om zich aan te passen aan het hypersensitieve personeel, zou de kaart niet zwart zien van de vlaggetjes, zelfs niet in Amsterdam. Ik suggereerde dat de laatkomer moest zeggen dat het haar emotional support balloon betrof. Gewoon om te zien hoe het script zich zou ontrollen. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/als-mij-een-maaltijd-van-acht-gangen-in-het-vooruitzicht-wordt-gesteld-zet-ik-me-schrap-voor-een-lange-klim~ba02eedd/</guid>
      <pubDate>Thu, 22 Feb 2024 00:00:00 +01:00</pubDate>
    </item>
    <item>
      <title><![CDATA[Geheimpje: mijn onderbroeken kunnen hopeloos afgedragen zijn, maar niemand die
het ziet. Nou ja, bijna niemand]]></title>
      <description><![CDATA[<p>‘Jouw onderbroeken kunnen echt niet meer’, zei mijn vrouw. ‘Niet woke genoeg?’, grapte ik, maar ze had gelijk: allemaal zijn ze ineens op en versleten. Er piept wit elastiek door de zomen en er vallen gaten op genante plekken. Het zijn onderbroeken, kortom, die alle ambitie hebben laten varen. Dat is al een tijdje zo, maar ik weiger hardnekkig nieuwe te kopen. Waarom zou ik, als de oude het nog prima doen? ‘Maar dat is het juist schat, ze doen het niet meer.’ Over de auteurThomas van Luyn is cabaretier, presentator en columnist voor Volkskrant Magazine. Hoezo? Wat is het dan precies, dat ze niet meer doen? Mijn goddelijke lichaam accentueren? Indruk maken op de vrouwtjes? Respect afdwingen op de werkvloer? Da’s niet hun functie. Mijn onderbroeken dienen alleen om het zaakje op z’n plek te houden, zorgen dat de boel niet zweterig wordt en voorkomen decorumverlies bij eventuele open gulpen. En dat is nou net het leuke van onderbroeken: ze kunnen zo goedkoop en afgedragen zijn als je wil, niemand die het ziet! Mijn kleine geheimpje. ‘Ja, maar ik zie het toch?’ Mijn vrouw vindt me mooi als ik netjes gekleed ben, en daardoor ik mezelf ook, en dat is fijn want dat laatste komt me niet aanwaaien. De keerzijde echter, is dat ze chagrijnig wordt wanneer ik erbij loop als, ik citeer, ‘een demente zwerver’. Daar word ik opstandig van, en dan ga ik in lelijke oude shit rondlopen, want ik ben mijn eigen man potverdomme, en dan zijn we allebei chagrijnig, en daar hebben we niks aan dus hebben we de stilzwijgende overeenkomst dat ik me meestal netjes kleed, en zij niks zegt als ik het even laat versloffen. Zij zelf, daarentegen, draagt altijd erg mooi ondergoed. Denk ik. Ik ben geen expert, maar ik herken duur als ik het zie. Dat draagt ze niet voor mijn lol, weet ik sinds ik er een keer iets van zei, à la ‘van mij hoeft het niet hoor’. Oeps. Niet de goede opmerking. Met de toevoeging dat ik haar net zo mooi vond in een joggingbroek, maakte ik het alleen maar erger. Ik snap er niks van, maar zij is gewend dat mannen haar mooi vinden, en dat is een belevingswereld vol contradicties waar eenvoudige stervelingen als ik zich niks bij kunnen voorstellen. Ik moet accepteren dat ze chic ondergoed voor zichzelf koopt, en verder geen vragen stellen. Hoe dan ook, om haar een lol te doen ben ik naar de grote stad gegaan, op zoek naar nette onderbroeken. Nooit heb ik begrepen waarom iemand Gucci of Armani zou willen dragen op plekken waar de zon niet schijnt, maar toch ben ik maar even wezen kijken. Tot mijn grote genoegen kon ik ze resoluut afwijzen. Ik ben namelijk vrij kieskeurig over mijn ondergoed. Het moeten boxerbriefs zijn, dus boxers met strakke pijpjes zodat alles blijft waar het moet wezen, zonder gulp en met het elastiek erin genaaid en niet erbovenop, want anders snijdt er harde stof in mijn huid. Vooral dat laatste bleek onvindbaar, want juist dat elastiek is de plek waar ze graag hun logo’s plaatsen. Het was dus met gepaste zelfingenomenheid, om niet te zeggen nationalistische trots, dat ik de Zeeman betrad, en in drie minuten weer buiten stond met heerlijk zachte, vertrouwde en vooral nette onderbroeken die me weer een paar jaar stiekem nog netter maken. Geselecteerd door de redactie</p>]]></description>
      <guid>https://www.volkskrant.nl/columns-opinie/geheimpje-mijn-onderbroeken-kunnen-hopeloos-afgedragen-zijn-maar-niemand-die-het-ziet-nou-ja-bijna-niemand~b6d03052/</guid>
      <pubDate>Thu, 15 Feb 2024 00:00:00 +01:00</pubDate>
    </item>
    <item>
      <title><![CDATA[De ware theedrinker is de klos: de supermarkt heeft alleen zakjes. Wel twee
miljoen]]></title>
      <description><![CDATA[<p>Alles wat er mis is met de wereld komt samen in het theezakje. De meest nutteloze uitvinding ooit. De oplossing voor een niet-bestaand probleem. Thee hoef je namelijk alleen in een pot met heet water te gooien. Schenk je uit door een theezeefje dat generaties lang mee gaat. Klaar. Zo ging het eeuwenlang, totdat iemand ergens bedacht dat theedrinkers op deze manier wel erg onafhankelijk waren van het bedrijfsleven. Maar een zakje in elkaar flansen, touwtje eraan nieten, labeltje printen, in individueel papiertje verpakken en daar dan 25 van in een kartonnen doosje stoppen en in plastic sealen: dat zou vast te veel zijn voor de mensen thuis om zelf te doen. Dus zulks geschiedde. Mijn ogen werden geopend toen ik in een restaurant thee kreeg in een nylon gaasje, dat ik uit luchtdicht verzegeld plastic folie moest zien te pulken. Bijna had ik de ober geroepen, om te melden dat ik per abuis een kommetje plasticsoep had gekregen. De maat was vol. Voortaan alleen maar losse thee voor deze jongen. Maar het grootkapitaal had zijn complot reeds uitgevoerd, zag ik in de supermarkt: het enorme theeschap bevatte twee miljoen pakjes met theezakjes in alle smaken van de regenboog, maar niet één zakje losse thee. De theedrinkende burger is geknecht. Het is de strategie van veel bedrijven: het alternatief onbereikbaar maken. Apple was er heel goed in, met z’n rare stekkertjes die je elk jaar moest vervangen omdat ze een nieuwe hadden bedacht. Lang leve de Europese Commissie, die de USB-C-stekkertjes voor alle fabrikanten heeft verplicht. Communistische fratsen. Apple zal woedend zijn. En ook de maker van de gps-tracker op onze hond zit ergens te stomen van woede. Die had een stekkertje bedacht dat volkomen bizar en uniek was, met een piepklein snoertje dat je gegarandeerd kwijtraakte en alleen te bestellen viel bij het bedrijf zelf, à raison van een klein fortuin. Ik noem dat het Verdienmodel van Gilette, dat je iets koopt in een winkel waar ze stiekem de deur achter je op slot doen, zodat je er nooit meer uit kunt. Gilettes mesjes passen alleen op Gilettes houdertjes, die op hun beurt alleen hun mesjes accepteren. De scherende burger die wil overstappen, mag alles weggooien, een afschrikwekkende vorm van kapitaalvernietiging. Als de recalcitrante eigenheimer die ik ben, heb ik 5 (vijf) scheersystemen in mijn badkamerkastje liggen. Die zijn allemaal onverenigbaar, maar zodoende weet ik zeker dat ik altijd wel een passend mesje in de supermarkt kan vinden. Koffie kun je nog wel los kopen, en godzijdank is filterkoffie onverminderd populair in Nederland, alle propaganda van Nespresso ten spijt. Jammer genoeg vind ik filterkoffie niet lekker. En ik slaag er altijd in de boel te laten overstromen of de inhoud van gescheurde natte filterzakken op aanrecht en vloer te laten vallen. Ook voor espressoapparaten heb ik het temperament niet. Wachten op opwarmende apparaten, geknoei met koffiekorrels, leegmeppen van koffiehouder, rondgespoten water opdweilen: dat vermindert het ochtendhumeur niet, en daar had ik die koffie juist voor nodig. Kuipjes dus. Ik heb me laten opsluiten met een vrij obscuur systeem, eentje waarvan de kuipjes alleen online te bestellen zijn, en die alleen op dat apparaat passen. Een apparaat dat alleen die kuipjes slikt. En nu is het apparaat kapot, en moet ik het opsturen naar de fabriek want niemand kan het maken. Ik heb een zakje thee gekocht in een snoezig winkeltje, en een zeef die je heel handig in de pot hangt, en ik ga nu iedereen verkondigen dat koffie heel slecht voor je is, en doen alsof ik daarom alleen nog maar thee drink. Over de auteurThomas van Luyn is cabaretier, presentator en columnist voor Volkskrant Magazine. Geselecteerd door de redactie</p>]]></description>
      <guid>https://www.volkskrant.nl/columns-opinie/de-ware-theedrinker-is-de-klos-de-supermarkt-heeft-alleen-zakjes-wel-twee-miljoen~b2834a96/</guid>
      <pubDate>Thu, 8 Feb 2024 00:00:00 +01:00</pubDate>
    </item>
    <item>
      <title><![CDATA[We zijn allemaal een beetje psychopate narcistische neuroten met dissociatieve
episoden]]></title>
      <description><![CDATA[<p>Toen mijn broer psychologie studeerde, maakte ik de fout een van zijn studieboeken op te pakken, met de pakkende titel DSM-III. Dat was een lijvig naslagwerk waarin alle geestesziekten stonden beschreven, met de symptomen waaraan de behandelend psycholoog ze kon herkennen. Duidelijk een boek dat een jong, beïnvloedbaar iemand niet moet lezen, want bij elke stoornis dacht ik: o mijn god, dat heb ik. En dat ook. En hemel, dat ook al. Da’s niet zo vreemd, want iedereen heeft zo’n beetje alles. We zijn allemaal een beetje psychopate, narcistische neuroten met dissociatieve episoden, maar meestal zo weinig dat het niet opvalt (totdat de printer het niet doet en we rare geluiden beginnen te maken). Over de auteurThomas van Luyn is cabaretier, presentator en columnist voor Volkskrant Magazine. Dat is een van de redenen dat geestesziekten zo populair zijn: dat het zo’n feest van herkenning is. Wie Love on the Spectrum weleens heeft gezien, weet wat ik bedoel. Dat is een datingprogramma voor autisten. Herstel: mét mensen met autisme, maar natuurlijk gewoon vóór ons, het grote publiek. Dat voelt een beetje vies, en dat is het ook. Blijkbaar is ook de stoornis ‘voyeurisme’ niemand vreemd. Dat is tenslotte ook de reden van het succes van B&amp;b vol liefde en verwanten. Je ziet daar dingen die je nooit had mogen zien. Wat zou er gebeuren wanneer je in het echte leven zou aanschuiven bij een stelletje dat een romantisch etentje probeert te hebben? ‘Nee praat gerust door, ik vind het leuk om naar jullie onhandige pogingen tot intimiteit te kijken. Supergenant, maar enorm vermakelijk.’ Bij mensen met autisme is het extra lonend, omdat ze zichzelf zo slecht kunnen verbergen. Sterker nog, ze uiten hun gedachten soms een tikje expliciet, omdat ze de nuance niet meester zijn. Dus als de date niet zo soepel loopt en er valt een stilte, kan iemand in het autismespectrum zomaar zeggen: ‘Er valt een stilte. Dat vind ik ongemakkelijk. Deze date gaat slecht. Ik ga op de wc zitten om alleen te zijn.’ #herkenbaar. Heel fijn dat iemand dat eens zegt. Uit onmacht, maar toch. Ook wanneer mensen met depressie, eetstoornissen, ADHD of borderline vertellen over hun aandoening, zou je al snel kunnen denken: o shit, dat heb ik ook allemaal. Bedenk dan dat je het pas hebt wanneer je het zo erg hebt dat je het niet kunt verbergen zonder vreselijk ongelukkig te worden. Ik geloof niet dat dit de definitie is van de DSM-III, maar het werkt wel zo. Daarom komt nu ineens iedereen uit de kast: BN’ers, voetballers, leden van diverse koningshuizen – allemaal grijpen ze de kans dat ze wat meer zichzelf mogen zijn tegenwoordig. En dan blijkt er veel best herkenbaar te zijn. Maar wie echt de grenzen van zijn inlevingsvermogen wil opzoeken, raad ik het YouTube-kanaal Ask a Psychopath aan. Daar zitten heel vriendelijke, redelijke psychopaten open en eerlijk te vertellen over hun totale gebrek aan geweten, spijt of schaamte. Ze zouden waardeloze realitytelevisie opleveren, want de kijker kan zich er niks bij voorstellen en gunt ze ook helemaal niks. Een psychopaat die zegt dat hij op de wc gaat zitten om alleen te zijn, doet het niet uit onmacht maar omdat hij geen ene fuk geeft. Als ik mijn ADHD voor één stoornis zou willen ruilen, zou die het zijn. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/we-zijn-allemaal-een-beetje-psychopate-narcistische-neuroten-met-dissociatieve-episoden~b08f0043/</guid>
      <pubDate>Thu, 1 Feb 2024 00:00:00 +01:00</pubDate>
    </item>
  </channel>
</rss>
