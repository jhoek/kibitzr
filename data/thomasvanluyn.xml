<?xml version="1.0" encoding="utf-8"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Wat is er eigenlijk niet leuk aan het bezitten van een superjacht? Thomas weet wel een paar nadelen]]></title>
      <description><![CDATA[<p>De laatste keer dat de jackpot van de Eurojackpotloterij (waarin het uiterst bevredigende woord ‘potloterij’ verstopt zit) viel, kreeg een bofkont 90 miljoen euro als beloning voor het feit dat hij zo stom was zijn geld aan een loterij uit te geven. Wie getrouwd is met een gokverslaafde: blijf nog maar even rondhangen, je weet nooit. Als ik dat bedrag zou winnen, zou ik eerst mijn huis een likje verf geven, daarna een nette schone auto kopen, vervolgens mijn beide kinderen een appartementje in Amsterdam cadeau doen en een huisje aan de Côte d’Azur kopen. Daarna zou ik heel lang in het zwembad van dat huis gaan zitten, me afvragend wat ik in godsnaam met de overige 88 miljoen aanmoet. Er zijn mensen die een superjacht kopen. Dat is zo ongeveer het enige in de hele wereld waarvan ik zeker weet dat ik het niet wil hebben. Het zal mijn gebrek aan fantasie zijn, maar wat doe je op zo’n ding? Alle fijne vakantiedingen zoals boekjes lezen en dutjes doen kun je ook op het vasteland, maar dan onder een palmboom. Plus dat je de mogelijkheid hebt om een wandelingetje te maken, of om slippers te gaan kopen in het idiote supermarktje met blikken gecondenseerde melk en rare worsten. Je kunt pingpongen zonder last te hebben van een deinende grond of dat het balletje steeds in zee valt, je kunt een ritje in de huurauto maken naar het Nationaal Potschervenmuseum en dan aangenaam verdwalen op de bergweggetjes. Dat kan allemaal niet op je superjacht. Nou moet ik niet afgeven op waar ik niets van weet, ik ken ze tenslotte alleen van zien liggen en uit de film. Maar ook in films doen ze niet zo veel leuks op zo’n jacht. Meestal is de miljonair druk aan het bellen met zijn financiële mensen of met zijn huurmoordenaars. In beide gevallen blaft hij ‘Just deal with it! What am I paying you for?’ Zijn trophy wife met de grote hoed en dito zonnebril wuift vanaf de ligstoel met haar glas naar de gespierde matroos in zijn korte broekje en pruilt: ‘Could you fill me up please?’ – zowel een seksuele toespeling als een metafoor voor de leegte die ze voelt. In het echt zal het niet veel anders zijn dan uw en mijn leven, maar dan op een boot, en je ligt niet in een snoezig Fries binnenhaventje met een kroegje en een palingrokerij, maar op zee onder de laaiende zon met een niet-aflatende bries. Voor het reizen zelf heb je er ook niets aan, want je gaat van nergens naar nergens, maar dan langzaam. Dat kun je op de pannenkoekenboot ook, en die hebben ook nog eens een ballenbak. Toch moet er iets zijn wat er leuk aan is, anders zouden superrijken hun geld er niet aan wegpissen. Misschien is het fijn om een eigen koninkrijkje te hebben waar je geen bon krijgt als je de vuilniszak een dag te vroeg buiten zet. Misschien voelt het veilig om te kunnen wegvaren als de revolutie uitbreekt en ze eindelijk de rijken gaan opeten. Of het gaat er toch gewoon om patserig te kunnen doen. Mensen uitnodigen in je fort, indruk maken met je privé-kok, je obers en je gespierde matrozen in strakke broekjes. Misschien is het oplichten van de ogen van je gasten al dat geld waard. Ik zou superrijk moeten worden om daarover te mogen oordelen. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/wat-is-er-eigenlijk-niet-leuk-aan-het-bezitten-van-een-superjacht-thomas-weet-wel-een-paar-nadelen~b1b8089f/</guid>
      <pubDate>Thu, 8 May 2025 00:00:00 +0200</pubDate>
    </item>
    <item>
      <title><![CDATA[Het aapje in zijn brein heeft het over ouderdomspreventie, dat is nieuw voor Thomas]]></title>
      <description><![CDATA[<p>Collageenkoffie. Koffie met collageen. Ik zag iemand op tv het drinken, dus googelde ik het meteen, en ja: het is een ding. Collageen helpt misschien een piepklein beetje tegen rimpels wanneer je het op je gezicht smeert (misschien, piepklein), maar niet als je het in de koffie doet, natuurlijk. Dat zie je van mijlenver aankomen, dat als je net zo lang googelt tot je alle links naar damesbladen en supplementverkopers bent gepasseerd en eindelijk wetenschappers hebt bereikt (wier onderzoeken veel meer tijd in beslag nemen dan de korte tijd die het duurt om een hype te maken), dat je daar kunt lezen dat er ‘geen bewijs is’ dat je van collageen in je koffie een jongere huid krijgt. Aha, maar dus ook geen bewijs van níét. Zelfs terwijl ik mijn verstand hoor schaterlachen ‘haha, collageen in je koffie!’, wordt mijn aandacht getrokken door een zwaaiend aapje elders in mijn brein, dat een briefje omhoog houdt met de tekst: ‘onlin bestelle nu’. Dat aapje heeft mij door de jaren heen van veel advies voorzien. Van ‘teefee aan nu’ tot ‘neuke nu’. Mijn welzijn heeft hij duidelijk hoog in het vaandel staan, maar zijn strategisch overzicht laat weleens te wensen over. Dat hij zich bemoeit met ouderdomspreventie is nieuw. Misschien is hij opgeschrikt (hij is nogal schrikachtig) door een artikel in deze krant over vallende ouderen, waarop hij mijn aandacht vestigde. Samenvatting: bijna alle ouderen vallen, en dat loopt vaak slecht af. O ja joh? Dat een dergelijk artikel mijn aandacht trekt, is vreemd want ik ben jong en fit en in de kracht van mijn leven en o mijn god, zei ik net ‘kracht van mijn leven’ want dat is de bezweringsmantra van mensen die bang zijn dat ze aftakelen. Nou zijn er weinig mensen met betere reden om in ontkenning van hun sterfelijkheid te leven dan ik. Ik heb namelijk fenomenale genen. Mijn opa’s en oma’s passeerden fluitend de 90 in tijden dat mid-70 de norm was. Een oma stopte op haar 80ste met roken omdat ze merkte dat het tennissen de laatste tijd wat minder ging. Haar man zag niet in waarom hij op zijn 90ste niet meer in één ruk naar Denemarken zou mogen rijden, potdorie. Mijn vader, dik in de 80, wandelt as we speak monter de Ardennen op en af. Dus ik ga met meer vertrouwen de toekomst in dan mijn vrienden met familieleden die jong omvielen door hartaanvallen en dementie. Toch heb ook ik de laatste tijd gedachten als: Hm, beetje sporten. Hm, staand mijn sokken aantrekken. Hm, collageen in mijn koffie. Die laatste is van compleet andere orde, dat weet ik, maar het zijn allemaal nummers die op het album 4 Ever Young staan. Mijn vrouw is de gezondste en fitste persoon die ik ken, serieus. Zij sport zich het apelazarus, en staat stijf van de vegan antioxidanten. Als er iemand is die kan zeggen: ik doe alle juiste dingen, is zij het. Dus wat zegt haar aapje? Dat ze iets aan die wallen van haar moet doen. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/het-aapje-in-zijn-brein-heeft-het-over-ouderdomspreventie-dat-is-nieuw-voor-thomas~b391f63d/</guid>
      <pubDate>Thu, 1 May 2025 00:00:00 +0200</pubDate>
    </item>
    <item>
      <title><![CDATA[Hoe leg je uit waarom de deurdinges niet goed sluit, en vooral: wat doe je eraan?]]></title>
      <description><![CDATA[<p>Ik heb een deur in huis die steeds openwaait. Blijkbaar valt de dinges niet goed in de dinges. Dus dat zeg maar die metalen wigvormige dinges, die uit de deur komt als je de deurklink... die normaal dus zeg maar in het gat valt van de ... waar de deur zeg maar tegenaan komt. Deurpost! Zo heet dat. De deurpost heeft een gat, en ... Jezus, hoe leg ik het uit. Met de namen van die dingen, Thomas, de correcte technische termen. Ja hoor eens, probeer het maar eens te googelen. De zoektermen zijn ‘deur’, ‘gat’, ‘wigvormig’ en ‘dinges’. Uiteindelijk is het me gelukt, dankzij een hemeltergend gesprek met ChatGPT, met als resultaat dat ik jullie zou kunnen melden dat de schoot niet meer in de slotplaat valt. Maar dat klinkt als Chinees, tenzij je in de beslaghandel zit. En met beslag bedoel ik niet dat waar je pannenkoeken van bakt, maar de ijzeren onderdelen van een deur. Jezus. Ik begin opnieuw: De deur sluit niet. Dus dan duw je hem dicht met één hand, en met het andere oog kijk je dan door de deurspleet om te zien of de schoot (dinges 1) wel correct in de slotplaat (dinges 2) valt. Dat is lastig, want dat gat zie je niet meer als je die deur dichthoudt. Het is net zoiets als proberen te achterhalen of het lampje van de koelkast wel netjes uitgaat als je de deur sluit. Nou ja, dat was het vroeger, want nu kun je gewoon een filmende telefoon in de koelkast leggen als je de deur sluit, maar je begrijpt wat ik bedoel. Focus, Thomas, focus. Goed, ik heb drie theorieën over waarom de deur niet goed sluit. De eerste is dat dinges 1 niet ver genoeg uit de deur glijdt als ik de klink loslaat. Theorie 2 is dat dinges 1 te hoog of te laag zit (of dinges 2 te laag of te hoog, want dat komt op hetzelfde neer). Theorie 3 is dat de deur niet dicht genoeg zit voor dinges 1 om het gat van dinges 2 te bereiken. Om te zien welke theorie van toepassing is, heb ik de deur honderd keer open en dicht gedaan, maar dat was dus een kwestie koelkast/lampje. Ik heb er plakbandjes in gedaan, ik heb met stiften lijntjes getekend, ik heb met een plamuurmes in de spleet tegen dinges 1 geduwd, en ik heb tandpasta op dinges 2 gesmeerd om deurschootsporen te creëren. Die laatste kwam van internet, dat moge duidelijk zijn, want een normaal mens verzint zoiets niet. Niets werkte. De bewoner van de betreffende kamer, zoon nr. 2, heeft een alternatief sluitsysteem bedacht, waarbij hij alles in zijn kamer van enig gewicht voor de deur legt. Als ik even om de hoek wil kijken om te vragen of hij zijn tanden heeft gepoetst (antwoord: Nee, want een of andere gek heeft de tandpasta weggehaald) dan schraapt er met veel geraas een berg spullen over zijn vloer, die hij boos terugduwt om de deur weer gesloten te krijgen. Toen hij klein was mochten wij de deur ’s nachts niet dichtdoen, vanwege het lampje op de gang. Zou hij zich nu weleens afvragen of dat lampje nog brandt als de deur dicht is? Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hoe-leg-je-uit-waarom-de-deurdinges-niet-goed-sluit-en-vooral-wat-doe-je-eraan~b55b135d/</guid>
      <pubDate>Thu, 24 Apr 2025 00:00:00 +0200</pubDate>
    </item>
    <item>
      <title><![CDATA[Waarom ‘een plupje koude melk’ in Thomas’ koffie niet altijd koud hoeft te zijn]]></title>
      <description><![CDATA[<p>Ik wil koffie. Noem me voorspelbaar, noem me vastgeroest, maar als je koffie aanbiedt, zeg ik ja. Als je me de keuze geeft tussen koffie en thee, zeg ik eerst heel lang ‘Eh...’, maar het wordt altijd koffie. Tot zover geen problemen. Maar als je vraagt of ik daar dan ook iets in ‘heb’ (ik hou ervan hoe dat woord een onveranderlijke routine suggereert), zeg ik altijd ‘een plupje koude melk’, en dat leidt altijd tot een ongemakkelijke situatie, omdat mensen die melk heel graag willen opwarmen. ‘Nee nee’, zeg ik, ‘koude melk is prima.’ ‘Prima’ vinden mensen een moeilijk begrip, ‘prima’. Een prima niveau van welbevinden is niet de gelukservaring die ze met hun gastvrijheid ambiëren. Het volledige antwoord zouden ze nog erger vinden, dat zou namelijk luiden: ‘Ik leun een heel klein beetje naar warme melk, maar echt miniem. Mijn voorkeur voor warme melk is zo klein, dat die niet het benoemen waard is. Die uiterst geringe meerwaarde van warme melk weegt daarom niet op tegen de moeite die het kost om het te maken.’ ‘O maar het kost helemaal geen...’ ‘Ik wist dat je dat zou gaan zeggen, ingebeelde koffie-aanbieder, en geloof me als ik zeg dat ik je geclaimde afwezigheid van enige moeite zorgvuldig heb afgewogen tegen twee factoren: ten eerste het gegeven dat – en ik kan dit niet genoeg benadrukken – mijn voorkeur voor warme melk zo verwaarloosbaar is dat zelfs een speciaal team daartoe opgeleide neurologen die op een hersenscan niet zou kunnen ontdekken, en ten tweede speelt er iets dat ik liever voor me houd, omdat het zo onbeleefd overkomt vis-à-vis je gulle aanbod. Maar aangezien ik je nu niet in het echt spreek maar in mijn hoofd: ik wil geen warme melk omdat ik dan ietsje langer moet wachten op koffie, en ik wil ’m heel graag nu.’ ‘O maar het is zó ge...’ ‘Maakt me niet uit hoe snel dat melkschuimertje van je is, oké? Ik vertel net dat ik mijn koffie nú wil. Hete koffie in het verschiet weegt niet op tegen lauwe koffie die voor mijn neus staat. Is dat iets wat je snapt? Ik vind die 40 seconden die het duurt om die melk warm te maken onverdraaglijk. En ja, misschien dat ik raar ben, het zij zo, maar kun je ermee leven dat ik koude melk prima vind? Is ‘prima’ goed genoeg voor je, behaagzieke trut?’ Mensen bedoelen het goed. Maar ik bedoel het ook niet slecht. Ik wil gewoon een plupje koude melk. Ik snap niet waarom ik dat moet doordrukken, waarom ik de veeleisende prima donna lijk, terwijl ik het tegendeel van veeleisend ben. Natuurlijk zou ik me ervan af kunnen maken door te doen alsof ik geen warme melk lust. Maar ten eerste is dat een leugen en ten tweede wil ik obsessieve melkopwarmers die nog ongelukkiger worden van het serveren van koude melk dan ik van wachten op mijn koffie, die idioten wil ik in de gelegenheid stellen om hun neuroses te laten prevaleren boven de mijne. Maar dan moeten zij ook eerlijk zijn: ‘Het spijt me, maar in ‘prima’ hoor ik een minuscule voorkeur voor warme melk, dus dan móét het warme melk zijn, want ik ben nog gekker dan jij. Ik kan niet leven met de gedachte dat wat ik beteken voor anderen niet meer dan ‘prima’ is.’ Dat respecteer ik. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/waarom-een-plupje-koude-melk-in-thomas-koffie-niet-altijd-koud-hoeft-te-zijn~b7dc364a/</guid>
      <pubDate>Thu, 17 Apr 2025 00:00:00 +0200</pubDate>
    </item>
    <item>
      <title><![CDATA[Gewapend met drie schijfjes begint Thomas aan een carrière als olympisch frisbeewerper]]></title>
      <description><![CDATA[<p>Frisbeeën zou een olympische sport kunnen zijn, ware het niet dat olympisch frisbeeën al bestaat, onder de naam discuswerpen. Daarbij wordt een schijfje ter grootte van een taartbordje gelanceerd door een beer van een vent (m/v), waarmee het officieel de sport is met de minst efficiënte verhouding tussen projectiel en spiermassa. Bij frisbeeën is het omgekeerd. Het is een zuiver technische sport, waarbij soms de best geproportioneerde sportlui de schijf recht in de grond boren, terwijl zowel schonkige melkmuilen als slappe papzakken het ding soms in een elliptische baan rond de planeet weten te lanceren. Dat maakt de sport aantrekkelijk voor de atletisch uitgedaagde. Dus toen ik werd uitgenodigd voor een rondje discgolf, hoefde ik geen twee keer na te denken. Ik had nooit van discgolf gehoord, maar het woord dekte de lading zo precies, dat ik het maar één keer hoefde te horen om precies te weten wat de sport inhield en wat de regels waren. Dat kun je van shuffleboard of padellen niet zeggen. Het is fijn om aan een sport te beginnen die je nog nooit hebt beoefend, maar die je al van haver tot gort kent voordat je ook maar je jasje uittrekt. Geen raar schoeisel, geen rackets of sticks, niet eens een korte broek nodig. Tenzij je dat graag wilt, dan zijn korte broeken meer dan welkom. Zelfs een afritsbroek zou je geen diskwalificatie opleveren (tenzij als potentiële echtgenoot). De enige vereisten zijn frisbees, en daarmee kun je al meteen de wereld van hebbedingetjes in, want ook dat hoort bij sport. Ik had minstens drie frisbees van reglementair formaat nodig, zeiden ze. Een driver, een midrange en een putter. Dat klinkt heel serieus, maar de mijne hadden er plaatjes op van respectievelijk een kabouter, een piraat en een zombie. Het was de beginnersset. Alle andere spelers hadden meer dan drie frisbees bij zich, want je kunt natuurlijk denken: hm, stevige wind vandaag, ik laat de driver vandaag maar in mijn speciale kijk-mij-eens-profi-wezen-schoudertas zitten. Zodra je van een spel een sport maakt, wordt het een mannending en die willen shit hebben om te googelen en te bestellen. Degene die mij had uitgenodigd had een uitschuifbaar frisbeehengeltje voor als ze in takken of slootjes terechtkwamen. Verchroomd met lederen handvat. Een discgolfcourse bestaat, net als een golfcourse, uit etappes met aan het eind een plek waar je projectiel in moet. Bij golf is dat een gaatje, bij discgolf een metalen korf. Het grootste verschil is dat men golft op een besloten terrein, en discgolft in een openbaar park. Dat betekent dat er op je baan wandelaars, fietsers en picknickers zijn. En honden, waarvan sommige dól zijn op frisbees, vooral de dure. En het was Suikerfeest. Overal zaten barbecueënde gezinnetjes. Frisbees zijn van plastic. Barbecues en plastic vormen een voor alle partijen onwenselijke combinatie. Dat alles, gecombineerd met stevige, onvoorspelbare wind, maakte dat er meer cardio bij kwam kijken dan ik voorzien had, qua hartverzakkingen wanneer de frisbee richting een gezin met kwetsbare baby, agressieve hond en laaiende barbecue dreef. Desalniettemin had ik een topdag. Slechts één frisbee eindigde buiten bereik van de chique frisbeehengel in het water. Ook had ik voor mijn eerste keer een acceptabele score, namelijk de slechtste. Het belangrijkste was dat ik met aardige jongens door een park had geslenterd. Vier uur waren voorbijgevlogen. We waren het erover eens dat we volgende keer zo’n golftas-op-wieltjes nodig hadden, voor boterhammen, een paar blikjes bier en een paar lieslaarzen voor in de parkvijver. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/gewapend-met-drie-schijfjes-begint-thomas-aan-een-carriere-als-olympisch-frisbeewerper~bfecd9cc/</guid>
      <pubDate>Thu, 10 Apr 2025 00:00:00 +0200</pubDate>
    </item>
    <item>
      <title><![CDATA[Ik zou graag van voetbal houden, maar duizenden lallende kerels houden me tegen]]></title>
      <description><![CDATA[<p>Ik denk dat ik voetbal maar eens leuk moet gaan vinden. Het lijkt me fijn om, zo door de week, vooral bezig te zijn met de komende wedstrijd. Misschien dat het de narigheid van de wereld op afstand houdt als je je vooral zorgen maakt over een geblesseerde middenvelder, en uitkijkt naar je nieuwe linker vleugelaanvaller. En dat die arrogante klootzakken van die ene andere stad nu eindelijk een toontje lager gaan zingen. Hopelijk, want stel je voor dat ze weer over ons heen walsen, dan is mijn hele week verpest. Het lijkt me heel gezond om daarvan wakker te liggen, in plaats van wakker te liggen van Trump. Of van Femke Halsema natuurlijk, laten we inclusief blijven. Het is me alleen nooit gelukt echt van voetbal te genieten vanwege het geluid. Die stadionherrie, die niet aflatende golfslag van duizenden lallende kerels die samen een koor vormen dat niet zingt voor een publiek maar voor zichzelf. Dat is de beste reden om kunst te beoefenen, zeker, maar ik zou er graag een dirigent voor zetten, want ik kan de toonaard niet ontdekken, het ritme niet volgen en de woorden niet verstaan. En would it kill you om iets tweestemmigs in te studeren? Een simpele canon moet toch haalbaar zijn, jongens. Dat ik het niet begrijp, komt natuurlijk doordat ik er nooit tussen zit. Stadiongezang is een muziekgenre zoals alle genres; je kunt het pas waarderen wanneer je er in de juiste context aan wordt blootgesteld. Muziek is, zoals David Byrne in How Music Works betoogt, altijd een combinatie van bestaande technologie en de ruimte waarin het wordt uitgevoerd . Ik heb Bach pas ontdekt toen ik op een vakantie een kerkje binnen dwaalde waar een verborgen organist zat te spelen, daar was die muziek voor bedoeld. Opera snap je ook pas als je er eens bij in de zaal hebt gezeten, en dat ze zo zingen omdat ze zonder microfoon boven een orkest moeten uitkomen. En wie nooit bij een groot dance-event is geweest, zal nooit begrijpen wat in hemelsnaam de kwaliteit is van die dj’s. Het is dus waarschijnlijk mijn gebrek aan stadionbezoeken wat maakt dat ik het geluid van twintigduizend lallende kerels als onprettig ervaar. Voor de politieke correctheid moet ik benoemen dat er mogelijkerwijs ook vrouwen meelallen, maar het stadiongenre is historisch niet toegesneden op het timbre van alten en sopranen. Dat zou overigens wel een interessant experiment zijn, om het aloude Het Zijn Maar Kut Kakkerlakken door een dameskoor te laten lallen. Ik denk dat het een heel andere lading krijgt. Maar goed, het eerste wat ik dan moet doen is een ploeg kiezen. Sorry, clúb. Niet Ajax, het moet wel een beetje origineler. Feyenoord zal me altijd laten voelen dat ik geen Rotterdammer ben. PSV heeft als unique sellingpoint dat ze anti-Randstad zijn, dat voelt vijandig. Ik zou FC Utrecht kunnen kiezen, daar kom ik tenslotte vandaan, maar dan moet ik elk weekend weer terug naar mijn jeugd, dat gaat me veel therapie kosten. Sowieso is het allemaal zo’n jezus-end reizen joh, die stadions. Weet je, ik word gewoon fan van Sparta want dat is de oudste club, en dan kijk ik lekker thuis met een kopje thee en wat Mongoolse boventoonzang. Kijken hoe dat mengt. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-zou-graag-van-voetbal-houden-maar-duizenden-lallende-kerels-houden-me-tegen~b0cee847/</guid>
      <pubDate>Thu, 3 Apr 2025 00:00:00 +0200</pubDate>
    </item>
    <item>
      <title><![CDATA[Dat poppetje op de wc-deur met een half rokje en één broekspijp is onbegrijpelijk, zegt Thomas van Luyn]]></title>
      <description><![CDATA[<p>Aangezien alles steeds sneller verandert, is het onvermijdelijk dat mensen steeds jonger gaan boomeren. Ik hoor dertigers al mopperen ‘moet dat nou, die herrie?’, of ‘waarom mag je hier ineens maar 30?’ Heel normaal, die conservatieve instincten en zolang je niet helemaal verjohanderkst is het niets om je voor te schamen. Maar soms worden er hakken in het zand gezet waarvan ik denk: waarom zulke grote hakken, en welk zand eigenlijk? Ik denk bijvoorbeeld dat als we dat woord ‘gender’ nooit hadden gehoord, mensen veel minder problemen hadden gehad met de verschuivingen op dat vlak. Wc’s voor ‘alle seksen’ zouden minder weerstand hebben opgeroepen dan ‘genderneutraal’, dat weet ik zeker. Het wc-deurplaatje dat de meeste overheidsinstellingen daarvoor gebruiken is trouwens onbegrijpelijk. Dat poppetje met een half rokje en één broekspijp, daar dacht de ontwerper blijkbaar: mannen dragen broeken, vrouwen rokjes en de rest is hermafrodiet. Knipknipplak. Veel denkfouten op veel fronten. Wel is het belangrijk dat niet iedereen zijn eigen aanduiding gaat bedenken. Hoe vaak ik niet in een restaurant bij de wc’s heb moeten kiezen tussen bijvoorbeeld links een stoomtrein en rechts een draaimolen. Daar zouden regels voor moeten zijn. Dat gezegd hebbende: ik had ook al moeite met de ouderwetse symbolen, je weet wel, het rondje met het pijltje en het rondje met het kruisje eronder. Als ezelsbruggetje gebruikte ik een stijve piemel voor het pijltje, maar een mens met een volle blaas zou geen ezelsbruggetjes nodig moeten hebben. Laat staan aan stijve piemels denken. Weetje van de dag: die symbooltjes zijn de oude Griekse tekens voor de planeten Mars en Venus, die in de 18de eeuw werden geadopteerd door de plantkunde. Planten die mannelijk noch vrouwelijk zijn, worden sindsdien aangeduid met het Griekse symbool voor Mercurius. Dat zou je dus op je genderinclusieve wc kunnen plakken, maar het is ook een rondje met een dingetje, dus dan gaan veel mensen hun leesbril nodig hebben. Als we afstand nemen van het gemierenneuk rond wc’s, zie ik mooie ontwikkelingen. Het is vooruitgang dat je jezelf mag definiëren naar je eigen inzichten. Als je al je vooroordelen omtrent geslacht en rolpatronen zou laten varen, als je elke seksuele voorkeur kon kiezen –  als echt alles kon, wat zou je dan doen? Ik zou me denk ik identificeren als trophy wife. Een heel verwende. Met een pakje van Chanel, een Hermès-tas met een hondje erin, een joekel van een zonnebril en glanzend haar dat elke paar dagen gedaan moet worden. Mijn man is een heel lelijke, onzekere maar steenrijke vent, die graag met mij pronkt en elke dag beseft dat hij maar een bofkont is met zo’n mooi vrouwtje. Hij houdt deuren voor me open, geeft me een sportwagentje voor mijn verjaardag en als hij moet werken (dat moet hij de hele tijd) geeft hij me zijn creditcard en zegt hij ‘Hier, doe maar iets leuks met jezelf’, en dan ga ik shoppen en me laten verwennen in een salon waar ze overal aan gaan frunniken, van alles masseren en me prachtig mooi maken. Mijn geschiedenisleraar kon de hele klas woedend maken door te vertellen dat vrouwen ook het recht hadden om géén opleiding te doen, en géén baan te ambiëren. ‘Ik weet niet wat de mijne nu aan het doen is’, verzuchtte hij tegen ons, ‘ik denk aan het paardrijden’. En dan keek hij verlangend uit het raam. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/dat-poppetje-op-de-wc-deur-met-een-half-rokje-en-een-broekspijp-is-onbegrijpelijk-zegt-thomas-van-luyn~b7e96644/</guid>
      <pubDate>Thu, 27 Mar 2025 00:00:00 +0100</pubDate>
    </item>
    <item>
      <title><![CDATA[Je fotoalbums redden bij brand? Ik zou eerder de afstandsbediening van de tv veiligstellen]]></title>
      <description><![CDATA[<p>Wat zou je redden als er brand uitbreekt? Na jezelf, bedoel ik. En je geliefden natuurlijk, in volgorde van geliefdheid, uiteraard. Mensen zeggen altijd fotoalbums. Menen ze dat, of is het zoiets als schoon ondergoed dragen voor het geval dat je een ongeluk krijgt: van die rare clichés die niemand ooit echt meende? Ik denk niet dat iemand meteen naar de fotoalbums rent wanneer de rookmelder begint te piepen. Temeer daar alle herinneringen van de laatste twintig jaar veilig op de cloud staan. Of het moet zo’n grote brand zijn dat de servers waar ze op staan ook in vlammen opgaan. Hoe werkt dat eigenlijk? Staan al mijn foto’s allemaal op één computer ergens? Of staat er 1 pixel in Seattle en een andere pixel in Pondicherry? Genoeg te leren nog, in dit leven. Lijkt me sterk dat mensen überhaupt nog fysieke albums maken. Vroeger printte ik nog weleens vakantiefoto’s uit bij de onvolprezen Hema, en die plakte ik dan braaf in een albumpje, en daar schreef ik dan op ‘Italië 2006’ (niet op allemaal, uiteraard, hoewel me dat nu als een heel geinig idee voorkomt). Maar alle echte albums, met van die dikke kartonnen bladzijden gescheiden door dunne grijze velletjes, zijn van Vroeger met een hoofdletter V. Ik kijk er nooit naar om. Alleen wanneer een tv-programma weer eens vraagt om een leuke foto van vroeger. Dat was deze week het geval, waarmee ik werd opgezadeld met een klus die mij weer eens deed beseffen dat, wanneer er brand zou uitbreken in mijn huis, ik mijn fotoalbums niet eerder zou redden dan nadat ik de afstandsbediening van de tv en de knoflookpers had veiliggesteld. Ze wilden een foto uit mijn vroege jeugd, eentje van de middelbare school en eentje uit mijn studententijd. Dus schepte ik de albums uit het donkerste hoekje onderin de boekenkast, en kwakte ze op tafel. Net als het verleden zelf zijn die albums zwaar, stoffig en ik heb er niets te zoeken. Ik hou niet van al die incarnaties van mezelf, al die verschillende pogingen om iets van het leven te maken door middel van moeilijke relaties en rare blouses. Allemaal foto’s die ik duizend keer heb gezien en die nooit één verse herinnering oproepen, waar ik telkens met een beleefde grijns op sta. Waarom moeten mensen lachen op foto’s? Waarom? Als kind had ik er al een hekel aan, dat ik even moest stoppen met mijn leven omdat mijn moeder er een foto van wilde maken. Bij mijn kinderen doe ik het zo discreet mogelijk, en ik draag ze nooit op om te lachen voor me. Want daar zijn die foto’s natuurlijk eigenlijk voor – voor de ouders. Van je kinderen, in alle stadia van de metamorfose waar die larven doorheen gaan, krijg je nooit genoeg. Uit mijn studententijd koos ik er eentje met een woeste bos haar. Zodat iedereen kan zien dat ik die vroeger had. Mijn kinderen vinden dat onvoorstelbaar. Dat is dan ook de enige reden voor mij om niet zelf mijn albums in de kachel te gooien: dat mijn kinderen er na mijn dood naar kunnen kijken en zich afvragen wat voor jongen ik eigenlijk was. En dat ze dan die blouses zien en beseffen: tegenwoordig zijn de dingen beter dan vroeger. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/je-fotoalbums-redden-bij-brand-ik-zou-eerder-de-afstandsbediening-van-de-tv-veiligstellen~bef67928/</guid>
      <pubDate>Thu, 20 Mar 2025 00:00:00 +0100</pubDate>
    </item>
    <item>
      <title><![CDATA[Herkend worden is doorgaans een toneelstukje, maar deze ontmoeting met een jongen met down is van de buitencategorie]]></title>
      <description><![CDATA[<p>Ik wilde ontbijten in een stad waar ik de weg niet kende. Dan moet je broodjeszaken inschatten. Of ze bijvoorbeeld een normale uitsmijter kunnen maken. Het simpelste gerecht ter wereld, zou je denken, maar meestal serveren ze lillend eiwit op sneetje memoryfoam met zure garnering. Waarom zou iemand ooit plakjes komkommer willen bij een gebakken ei? Dat doe je thuis toch ook niet? Dat zal trouwens het antwoord zijn: dat ze die uitsmijter eruit willen laten zien als iets wat je thuis niet kunt maken. Wortelschaafsel bij een gebakken ei, daar kom je thuis inderdaad niet op. Bij een tent met een enigszins huiselijke uitstraling stapte ik naar binnen. Om uitsmijterteleurstelling te voorkomen koos ik voor de tosti. ‘En een thee graag’, zei ik tegen de jongen die mijn bestelling opnam. ‘Eh...’ zei hij. ‘Doe maar iets zwarts’, zei ik met een afwezige wuif, ‘maakt niet uit welke’. Uit mijn ooghoek zag ik dat zijn pen niet schreef, dus verwaardigde ik me om hem netjes aan te kijken. Hij had het downsyndroom, zag ik nu. ‘Earl Grey of zo’, verduidelijkte ik. Hij begon te schuifelen. ‘Of English breakfast?’, probeerde ik te helpen. ‘Koffie is ook goed.’ Hij wilde iets zeggen, maar kon er niet op komen, keek om zich heen, schuifelde weer met zijn voeten, en zei: ‘Bent u van Wie Is De Mol?’ ‘Ja hoor’, zei ik met grootmoedige zelfingenomenheid. Want dat was ik ooit. Hij ontplofte. Vreugde schoot zichtbaar door alle ledematen. Onwillekeurig en tegen mijn beleid in moest ik hulpeloos lachen. Herkend worden is doorgaans een toneelstukje van beide kanten. Mensen willen cool blijven, gepast overkomen, afstand bewaren maar het ook een beetje leuk maken. Met kinderen is het relaxter, die zijn oprecht blij iemand van tv te zien en dat ben ik dan ook. Maar deze jongen was van de buitencategorie. Hij haastte zich naar de keuken om het de rest van het personeel te vertellen, dat, naar ik nu ontdekte, ook allemaal Down had. De hele zaak ging uit z’n dak. Achter de balie, in de keuken, overal kwamen zijn opgewonden collega’s naar voren. Een begeleider probeerde ze enigszins te kalmeren, omdat juist hier ook enige professionaliteit van ze gevraagd werd. Hij en ik wisselden een blik uit van: tja, hier is geen kruid tegen gewassen. Vóór mijn eerste koffie heb ik meestal geen zin in sociale interactie, maar je moet echt een ontzettende lul zijn om chagrijnig te kunnen doen tegenover zoveel blijdschap. Een voor een kwamen ze naar me toe om me iets te vragen of te zeggen, om daarna terug te lopen naar het kneukelende, kolkende groepje. Zoiets overkomt mij natuurlijk ook niet dagelijks, niemand niet, en ik kon niet anders dan de slappe lach krijgen. Bij het afrekenen ging ik met iedereen op de selfie, duimen omhoog, zwaaien, handtekeningen uitdelen, highfiven. Toen ik de zaak verliet moest ik diep en lang ademen en rare geluiden maken, om te verwerken wat me zojuist was overkomen. Ik concludeerde dat mijn leven zin had gehad. Als je ergens, ooit, voor één moment iemand zó blij hebt kunnen maken, ga je denk ik niet naar de hel. Toen ik enigszins bijgekomen was, merkte ik dat ik honger had. Ik was vergeten mijn tosti op te eten. Als-ie al gebracht was, wat ik door alle opwinding ook niet meer wist. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/herkend-worden-is-doorgaans-een-toneelstukje-maar-deze-ontmoeting-met-een-jongen-met-down-is-van-de-buitencategorie~ba5dca1d/</guid>
      <pubDate>Thu, 13 Mar 2025 00:00:00 +0100</pubDate>
    </item>
    <item>
      <title><![CDATA[Dat ik de snelweg had verlaten was de beste beslissing geweest die ik in mijn hele leven had genomen]]></title>
      <description><![CDATA[<p>Alles ging mis. Bij de kassa vielen de blauwe bessen uit hun pakje, en ze rolden alle kanten op. Onmachtig in te grijpen zag ik het aan. Achter mij keek de hele rij toe hoe de besjes maar bleven rollen en rollen, alsof het hele universum was gestopt, behalve de besjes. ‘Eh…’ zei ik, terwijl ik de caissière vragend aankeek. Ze wenkte naar het lege bakje in mijn hand, nam het van me aan, legde het achter zich neer en ging door met scannen. Blijkbaar had ze besloten dat ik geen nieuw bakje ging halen. Ik was blij dat ze de leiding nam, want mijn hoofd deed het niet omdat ik in één ruk uit Oostenrijk was gereden. Nou ja, in twee rukken, want de auto was gaan trillen en kloppen, dus had mijn vrouw een garage langs de Autobahn gezocht, en hadden we een afrit genomen. De garage was dicht gebleken, dus waren we naar de volgende gehobbeld, die ook dicht was. Ik ben dol op het privacybewustzijn van Duitsers, maar je openingstijden moet je gewoon netjes delen met Google, goddomme. Ik dank echter alle goden, dood en levend, voor de smartphone en dat kinderen daardoor drie uur lang zonder klagen op een uitgestorven Duits bedrijfsterrein in een stilstaande auto kunnen blijven. Want zo lang duurde het voordat de Gelbe Engel er was, zoals de bijnaam van de wegenwacht daar luidt. Ik legde de klacht in mijn beste Duits uit, waarschijnlijk in het beste Duits dat hij ooit had gehoord, want ik had drie uur de tijd gehad om het te oefenen. Hij stak zijn steeksleutel in mijn voorwiel, en zijn mond viel letterlijk open: mijn voorwiel was zo goed als losgekomen. De doppen losgetrild, of zo. Dat ik de snelweg had verlaten was de beste beslissing geweest die ik in mijn hele leven had genomen. En in de levens van mijn gezin, benadrukte hij in de taal die zich zo goed leent voor het benadrukken van dingen. Dat het slechts een kwestie was van de boel weer aanschroeven was dus een geluk bij een nog groter geluk. De rest van de reis was file op file, afgewisseld met snelheidsduivels die met 240 kilometer per uur uit de duisternis en regen langs mij schoten, mij elke keer de pleuris latende schrikken, zodat ik tegen de tijd ik in mijn buurtsuper stond uitgeput was, niet in staat de rollende besjes te interpreteren. Thuisgekomen bleek dat ik het kattenvoer was vergeten, en het wc-papier. Dan maar droge brokjes respectievelijk een keukenrol gebruiken, want ik was te moe om terug te gaan. Dat zijn momenten waarop ik eigenlijk niet moet koken, want dan gaat het mis. Maar spaghetti bolo, dat kon niet fout gaan, dacht ik. En misschien was het wel goed gegaan als ik niet zo ambitieus was geweest om paprika in de blender te gooien. Maar toen ik de paprikaprut in de bolognesesaus schepte, legde ik het deksel van de blender in een lege koekenpan die op een warm pitje stond. Pas toen de rookmelder begon te gillen, snapte ik waarom het zo naar geschroeid plastic rook. Ik ga nu online zoeken of ik ergens dat deksel los kan bestellen. Dat gaat me niet lukken, en daarna ga ik weer naar bed. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/dat-ik-de-snelweg-had-verlaten-was-de-beste-beslissing-geweest-die-ik-in-mijn-hele-leven-had-genomen~bd47d007/</guid>
      <pubDate>Thu, 6 Mar 2025 00:00:00 +0100</pubDate>
    </item>
  </channel>
</rss>
