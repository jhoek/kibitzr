<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Ik en mijn bruine vingers hebben nooit gesnapt waarom niet elke stad helemaal volgeklimopt is]]></title>
      <description><![CDATA[<p>Ik heb bruine vingers. Kamerplanten waaraan ik met mijn tengels zit, verdorren direct. En ‘ik kan weer andere dingen’ volstaat dan niet. Die smoes kan ik loslaten op marathonschaatsen, sportvissen, grotduiken en talloze andere bezigheden waartoe ik zo weinig aandrang voel, dat elke seconde die ik zou steken in mijzelf erin bekwamen, een spectaculair zinloze verspilling zou zijn van mijn kostbare tijd op aarde. Laat anderen maar hun zelfgemaakte havermelk uit de blender tevoorschijn toveren, dan speel ik ondertussen wel een moppie piano. Maar met planten wil ik wél goed zijn. Binnenshuis lukt dat niet vanwege de twee grote afwezigen in mijn leven: regelmaat en discipline. Die twee heb je nodig om planten op gezette tijden water te geven. Ik ben meer van zeven maanden lang niks, en dan van de schrik een hele emmer. Ik ben een wandelend woestijnklimaat. Over de auteurThomas van Luyn is cabaretier, presentator en columnist voor Volkskrant Magazine. Dus heb ik mijn wispelturige liefde voor groen op buitenplanten gericht. Daar regent het vaker dan binnen, valt me op, dus is er minder planning mijnerzijds nodig. Toch kan ik ook daar nog dood en verderf zaaien, simpelweg door niet door te hebben dat het neerslagtekort waar de kranten over reppen niet alleen productiegewassen treft maar ook de potplantjes voor mijn deur. Elke zomer gaan ze dood. Het zal aan mijn genen liggen. Dat ik afstam van rovende nomaden, in plaats van zorgzame telers. Dat was nogal een strijd vroeger, schijnt, eentje die uiteindelijk gewonnen is door de mensen die een hekje rond het uienveld wisten te plaatsen, en de rondtrekkende plukkers de schedel insloegen. Nu ik erover nadenk: het zijn ook de boeren die er schuld aan hebben dat ik geheel tegen mijn aard zo allejezus vroeg moet opstaan elke dag. De hele samenleving moet mee met het ritme van die daglichtvretende boeren. Potdorie, ik begin mijn eigen borrelpraat te geloven. Ik ben een nomade, geen boer! Als er iets tekenend is voor mijn verhouding tot het plantenrijk, is het wel de waardeloze timing van mijn tuinierinstinct. Dat steekt namelijk altijd de kop op in de herfst. Net als de bladeren beginnen te bruinen denk ik: ik zou weleens iets leuks willen planten. En dan bedoel ik niet bollen in de grond stoppen en me de hele winter verkneukelen over wat er straks uit de zwarte prut omhoog komt, nee, ik wil nú iets groens. Daarom heb ik net een klimop gekocht, en die in mijn donkere poepsteeg geplant. Geen pot, want dat gaat dus dood, maar guerrillastyle: tegeltje gewipt, gaatje gegraven, klimop erin, en opgehangen aan een illegaal ingeslagen spijkertje. De grond zou er diep genoeg moeten zijn om ook in droge tijden nog water te kunnen bieden, dus ik heb enige hoop. Ik heb nooit gesnapt waarom niet elke stad helemaal volgeklimopt is. Vooral kale nieuwbouwwijken, parkeergarages en distributiecentra. Klimop ertegenaan en bingo: je woont in Heemstede. En reken maar dat de biodiversiteit dan je oren uitkomt, wat vieze beestjes die erin wonen betreft. Mijn klimop kostte een tientje, en is bijna twee meter lang, dus dat is een goed begin. Mijn enige zorg is wildplassers, want om de hoek zijn allemaal cafés en de steeg is altijd stil. In tegenstelling tot de populaire mythe, is plassen op planten heel slecht voor ze. Maar goed, nog altijd beter dan afhankelijk zijn van mijn zorg.</p>]]></description>
      <guid>https://www.volkskrant.nl/volkskrant-magazine/ik-en-mijn-bruine-vingers-hebben-nooit-gesnapt-waarom-niet-elke-stad-helemaal-volgeklimopt-is~b1cfd06d/</guid>
      <pubDate>Thu, 12 Oct 2023 00:00:00 +00:00</pubDate>
    </item>
    <item>
      <title><![CDATA[Soms kom je niet onder dingen uit, en dus toog een ‘volledig verpuddingde’ Thomas naar een yogaklas]]></title>
      <description><![CDATA[<p>Er zijn van die dingen die je nooit van z’n leven zou doen, tot je ze doet. En met ‘van die dingen’ bedoel ik yoga, maar dat wist u zelf ook wel. Vroeger heb ik veel rondgehangen in de wierook-patchoelisector, omdat ik een zacht ei was. Daar, gezeten tussen de klankschalen en genezende kristallen, gehuld in ruime sweaters en warme sokken, schuilden zachte eieren zoals ik voor de boze buitenwereld; bange en beschadigde mensen die met kruidenthee zaten te wachten tot het leven overwoei. Onder ons bevonden zich ook veteranen die zo lang in de spirituele broeikas hadden gewoond dat ze niet meer winterhard waren. Vanachter hun dampende mokken kruidenthee wauwelden ze dat de kosmos het beste met ons voorhad, dus dat we gerust dingen konden laten zijn, laten stromen, laten gebeuren. Vooral niet te veel willen. Gaandeweg hoorde ik door hun woorden heen steeds luider een stem die zei: maak dat je wegkomt! Word niet als ons! Ga een deuk in een pakje boter slaan! Toen merkte ik ineens dat de verwarming toch wel belachelijk hoog stond, en dat ik al die geslachtsloze theeleuters eigenlijk een stomp in de toet wilde geven. Ik hees mijn harembroek hoog op, en met grimmig gelaat stapte ik de striemende regen in om beren te gaan schieten. Het zij mij dus vergeven dat ik niet stond te springen om mijn vrouw te vergezellen naar de yogaklas. Maar zij – een veel hardere bikkel dan ik, en wars van elke wolligheid – was erg enthousiast. En bovendien was ik, en ik citeer, volledig aan het verpuddingen. Soms kom je niet onder dingen uit. Om de illusie van enige zeggenschap te hebben, wilde ik wel eerst even de menukaart zien. Er worden namelijk vele soorten yoga onderwezen in het betreffende instituut, en ik wilde niet in die yogaklas terechtkomen waarbij je in de sauna zit. Of die ene waarbij je op een tropisch strand op één been moet staan, die ik altijd in de Happinez zag. Of die ene waarbij je op je hoofd moet balanceren, want dat leek me heel moeilijk en ik zag er het praktische nut niet van in. En ook niet die ene waarbij er geitjes of andere dieren op je klimmen, om redenen van behoud van waardigheid. Het moge duidelijk zijn, ik wilde vooral veel níét, ongehinderd door enige daadwerkelijke kennis. Na drie uur googlen en youtuben, koos ik voor klassieke hatha yoga, omdat ik nou eenmaal alles waar ‘klassieke’ voor staat vertrouw. Mijn vrouw had echter allang yin yoga geboekt, omdat die op het enige tijdstip gegeven werd dat we allebei konden. ‘Nou, dan is yin yoga ook goed’, zei ik met zo veel mogelijk autoriteit. Het ging best goed. Als ik één talent heb, is het niks kunnen en dan gewoon doen wat iemand zegt die het wél kan. Werkt altijd. De yogajuf sprak klare taal. Benen zus, hoofd zo, armen ginder. Voelden wij de rek? Ik voelde de rek. Mijn ledematen bevonden zich in bochten waar ze sinds mijn 3de levensjaar niet meer waren geweest. Toen ik van mijn matje kwam was ik 20 centimeter langer dan een uur eerder, en met mijn nieuwe rubberen lichaam was naar huis lopen een wonderlijk avontuur. Mijn vrouw had, zo bleek, zich vooral geërgerd aan een luid kreunende man in de klas. Ik durfde niet te vragen of ze mij bedoelde. Over de auteurThomas van Luyn is cabaretier, presentator en columnist voor Volkskrant Magazine.</p>]]></description>
      <guid>https://www.volkskrant.nl/volkskrant-magazine/soms-kom-je-niet-onder-dingen-uit-en-dus-toog-een-volledig-verpuddingde-thomas-naar-een-yogaklas~b429e0b1/</guid>
      <pubDate>Thu, 5 Oct 2023 00:00:00 +00:00</pubDate>
    </item>
    <item>
      <title><![CDATA[In bed probeert mijn hoofd om alles wat niet helemaal de allerbeste versie van mijzelf was, te corrigeren]]></title>
      <description><![CDATA[<p>Papa heeft het weer druk, hoor. Allemaal van die rare klusjes waarmee ik nooit helemaal klaar ben. Zelfs niet als ze af zijn. Optreeddingen. Tv-dingen. Daarna lig ik in bed te trappelen, terwijl mijn hoofd naarstig probeert om alles wat niet helemaal de allerbeste versie van mijzelf was, te corrigeren. Het schijnt dat als je mensen heel lang een moeilijke game laat spelen, bijvoorbeeld een waarbij ze een vliegtuigje moeten besturen, ze er steevast van gaan dromen. Niet alleen dat, wanneer ze tijdens die droom wakker worden gemaakt, zijn ze altijd aan het crashen. Keer op keer opnieuw. En het werkt: de volgende dag zijn ze ineens beter geworden, blijkbaar leren we in onze dromen wél van fouten. Over de auteurThomas van Luyn is cabaretier, presentator en columnist voor Volkskrant Magazine. Zoiets is het ook met dingen als live tv enzo, maar dan terwijl je wakker bent. Je beleeft de foutjes steeds opnieuw. En het stomme ervan is dat je het helemaal niet kan overdoen. Maar dat gaat er dan weer niet in, in die domme dikke schedel. Dus dan lig je te trappelen, nutteloos oefenend voor iets wat je allang hebt gedaan. Omdat het brein denkt: dat kan beter, hup opnieuw, totdat het perfect gaat. Stomme hersenen ook altijd. Ik heb van alles geprobeerd. Mediteren bijvoorbeeld, maar als ik mijn ogen sluit, zit ik er weer middenin, net dat momentje dat ik heel even mijn tekst was vergeten. Of alcohol. Drank lijkt aanvankelijk te werken, omdat het de zinnen verzet, maar het maakt me helaas ook klaar- en klaarwakker. Da’s iets waar ik nog nooit een onderzoek over heb gelezen, maar elke artiest kent het verschijnsel: alcohol na een optreden heeft het effect van speed. Echt, je kunt de hele nacht door. Op zich niet gek, want het is een opwekkend middel. Normaal gesproken wordt dat gecompenseerd door de spierverslappende werking, die we zo goed kennen van de luie tong en de harde snurk. Maar met adrenaline verslappen die spieren dus niet, integendeel, men wordt de Hulk. Het zal de reden zijn dat dronken mensen zo vaak op de vuist gaan. Ik vroeg laatst een acteur of hij op de toneelschool weleens iets had geleerd over dat post-optreden-getrappel. En verrek: ‘hardlopen’, zei hij stellig. ‘Adrenaline zit in de benen.’ Dat lijkt me anatomisch niet correct, maar het gevoel klopt. De benen blijven het langst malen, dus die kun je maar het beste afmatten. Hup rennen, totdat ze niet meer kunnen. Helaas ben ik hopeloos uit vorm, en uitgeput lang voordat mijn benen moe zijn. De oplossing die ik nu kies, is concurrentie. Als mijn brein zo graag blijft knauwen, moet het op iets taais zijn waar ik minder gek van word. Er bestaat een computerspelletje, dat heet Kingdom Rush; het is al een oudje. Een optocht van monstertjes marcheert van het ene end naar het andere, en ik moet kasteeltjes en kanonnetjes neerzetten om ze tegen te houden. Dat lukt nooit helemaal natuurlijk. Vroeger of later breken ze door. Dan start ik het spel opnieuw. Keer op keer. En als ik dan uitgeput naar bed ga, blijven ze over de horizon verschijnen, rij na rij. En zo val ik in slaap. Het gekke is: in mijn dromen zijn ze opvallend vaak hun tekst vergeten.</p>]]></description>
      <guid>https://www.volkskrant.nl/volkskrant-magazine/in-bed-probeert-mijn-hoofd-om-alles-wat-niet-helemaal-de-allerbeste-versie-van-mijzelf-was-te-corrigeren~b952cf3c/</guid>
      <pubDate>Thu, 28 Sep 2023 00:00:00 +00:00</pubDate>
    </item>
    <item>
      <title><![CDATA[Als ik hier een tikje defensief overkom, ligt dat aan het impliciete verwijt dat ik iets fout doe]]></title>
      <description><![CDATA[<p>Je wilt nooit die ene zijn, die op Zoom zit te klungelen. Die ene die met geknepen ogen een aarzelende wijsvinger naar jou lijkt te prikken, terwijl hij de ene functie na de andere uitprobeert. Die ene tegen wie we met z’n allen roepen: ‘Wij zien jou wel hoor!’, maar die ons niet hoort. ‘Je geluid! Je moet je geluid aanzetten! Unmute! Unmute!’ Doof voor onze instructies schieten zijn ogen over zijn scherm. ‘Ik hoor niks... hallo hallo... horen jullie mij...’En dat wij dan lachend onze hoofden schudden, in warme verbinding door ons gemeenschappelijk geduld met zo veel boomerschap. Over de auteurThomas van Luyn is cabaretier, presentator en columnist voor Volkskrant Magazine. Dat is vragen om een karmische boomerang. Ik had het linkje van de uitnodiging beter moeten bekijken, dan had ik geweten dat de vergadering in Microsoft Teams zou zijn. Dan was ik een half uur van tevoren klaar gaan zitten, want Teams heeft een hekel aan mij. Maar nu klikte ik precies om 11 uur op het linkje, en het begon meteen: ‘Kies een toepassing om MSTeams mee te openen.’ Ik begon meteen terug te praten: ‘Welke toepassing denk je, trut? Teams!’ Rustig ademen, Thomas. Gewoon in de browser inloggen. ‘Het is niet toegestaan in te loggen met een werk- of schooladres.’ ‘Waar de fúck heb je het over? Dit is gewoon mijn KPN-adres!’ Als ik hier een tikje defensief overkom, ligt dat aan het impliciete verwijt dat ik iets fout doe. Dat kan niet, want, zoals Steve Jobs ooit zei, het ligt nooit aan de gebruiker. Trouwens, ik bepaal toch zeker zelf wel waarmee ik wil inloggen? Al was het met zakindestront@kremlin.ru. ‘Oké, jij je zin. Maak ik toch lekker een nieuwe inlog?’ Ik klikte op ‘account aanmaken’, en voerde mijn oude Gmailadres in. ‘Er bestaat al een account met dit mailadres.’ O ja. Die ouwe truc. Nou, ik klik gewoon op ‘wachtwoord vergeten’. Ping. Daar verscheen het eerste appje uit de vergadering om te vragen waar ik bleef. Tegelijk vroeg mijn Gmailadres – waar Teams de wachtwoordlink heen had gestuurd – om zijn eigen wachtwoord. Wat ik niet had, dus ik kwam er niet in. Christus te paard. Als ik nu de app eerst opende, en dan het linkje... ‘U heeft niet de bevoegdheden de instellingen te wijzigen.’ ‘Wat? Ik wil helemaal niks wijzigen!’ Opnieuw. App openen, linkje rechts klikken, open met... ‘Om veiligheidsredenen is dit account tijdelijk geblokkeerd.’ Wanneer ik in de krant lees dat de A27 is afgesloten omdat iemand accordeonspelend tegen het verkeer in loopt, weet ik precies wat hem zo ver heeft gedreven. Toen ik eindelijk in de vergadering zat, zag ik iedereen zelfingenomen grijnzen over mijn geklungel. ‘Geeft niks hoor.’ Sterf, allemaal. Niet veel later belde mijn vader of ik hem kon helpen zijn mail te installeren op de iPad. ‘Je klikt op instellingen...’ ‘Ik héb op instellingen geklikt!’ ‘Wat zie je dan nu?’ ‘Ik zie instellingen!’ En, omdat het een touchscreen was, werd hij de hele tijd het menu uitgeknikkerd omdat zijn handpalm ergens anders op het scherm drukte. ‘Barst!’ klonk het steeds. ‘Nou is het weer weg!’ ‘Geeft niks. Gewoon weer op instellingen drukken.’ ‘Oké. En nu?’ ‘Hetzelfde als daarnet. De naam van je account invoeren...’ ‘Dat deed ik net ook al! V...a...n...l...u...y... Barst!’ ‘Geeft niks. Gewoon op...’ ‘Barst!’ Gewoon opnieuw op instellingen...’ ‘Barst!’ Ik herhaal, het ligt nooit aan de gebruiker.</p>]]></description>
      <guid>https://www.volkskrant.nl/volkskrant-magazine/als-ik-hier-een-tikje-defensief-overkom-ligt-dat-aan-het-impliciete-verwijt-dat-ik-iets-fout-doe~b9f39f8f/</guid>
      <pubDate>Thu, 21 Sep 2023 00:00:00 +00:00</pubDate>
    </item>
    <item>
      <title><![CDATA[We mogen ons verheugen in heel veel aandacht, mijn tandenborstel en ik]]></title>
      <description><![CDATA[<p>Leuk om mijn pakketje te volgen, maar ik hoef ook weer niet op de hoogte te worden gehouden van elke scheet die mijn pakketje laat. Ik denk dat iemand mij verwart met het atoomagentschap, en mijn pakketje met verrijkt uranium. Maar het is een tandenborstel. Ik had op mijn donder gekregen van de tandarts. Ze is Oekraïens en superlief, totdat ik een keer één minuut te laat kom. Dan schieten haar ogen vuur. ‘Ik maak heel precieze planning!’, gromt ze dan, en dan wil ik alleen nog maar mijn tank in kruipen en heel hard terugrijden naar Omsk. Dus ik doe altijd mijn best voor haar, ook qua persoonlijke hygiëne. Maar mijn Super Bionische Cybertandenborstel was kapotgegaan, en ik had de laatste paar weken mijn gebit maar een beetje geaaid met een van de tandenborstels van de kinderen. Ze had het meteen gezien. ‘Was vorige keer beter!’ Diezelfde avond bestelde ik een nieuwe. Over de auteurThomas van Luyn is cabaretier, presentator en columnist voor Volkskrant Magazine. Dat was lastig, want het betreffende model bestond niet meer. Welke van de vele andere modellen de Ultra Verbeterde Opvolger was, kon ik niet zien. Gelukkig vond ik nog een exemplaar van mijn eigen ouwe vertrouwde borstel, alleen moest die uit Engeland komen. Dat ligt niet meer in Europa, en dan valt zo’n bestelling blijkbaar onder het importeren van gevoelige technologie. We mogen ons in ieder geval verheugen in heel veel aandacht, mijn tandenborstel en ik. Ik krijg de hele tijd updates over wat er met mijn bestelling gebeurt. Maar dan ook de hele tijd. De eerste mail, dat mijn bestelling is binnengekomen, waardeer ik nog: het is fijn te weten dat het internet het doet. De volgende mail, dat mijn betaling is goedgekeurd, voelt een tikje badinerend, want ik heb niemands goedkeuring nodig, dankjewel. De derde luidt dat mijn bestelling wordt verwerkt – blijkbaar kwam mijn klandizie nogal als een schok voor de verkoper, en moest hij echt even gaan zitten. Dan, als hij een en ander verwerkt heeft en een plek heeft gegeven, krijg ik het bericht dat de tandenborstel uit het magazijn is opgehaald, en klaar is voor verzending. Nu begint het wel erg komkommernieuws te worden allemaal. Dat het ding ergens roerloos ligt te wachten tot er iets gebeurt, dat is niet iets waarmee je me doet opveren. Gelukkig lijken ze te voelen dat ik mijn interesse verlies, want vervolgens is het een hele dag stil. Maar daarna barst het los. Want wat gebeurt daar? Bestelling opgehaald door bezorger! Bezorger onderweg! Keiharde actie! O wacht, hij is op weg naar het internationaal sorteercentrum. Waarom? Om gesorteerd te worden, natuurlijk. Op kleur? Vorm? Tandenborstels links, opblaasflamingo’s rechts? Het staat er niet bij. Het is vooral de aankomst die zeer nieuwswaardig wordt gevonden. Drie keer maar liefst krijg ik het bericht ‘Bestelling aangekomen in sorteercentrum’. Ik verwacht nu elk moment een update dat de bestelling is uitgeladen, daar in het Internationaal Sorteercentrum in Engeland. ‘Bestelling uit vrachtwagen gehaald. Bestelling in karretje gegooid. Karretje klaar voor verplaatsing. Karretje onderweg. Karretje gestopt bij sorteerband. Pakketje op sorteerband gelegd. Sorteerband in beweging.’ Ik heb begrepen dat servers over de hele wereld beginnen te roken van al die attente mails van bezorgdiensten. Ze zijn bedoeld om de illusie van voortgang te kweken wanneer er niets gebeurt. Ik wacht met spanning af.</p>]]></description>
      <guid>https://www.volkskrant.nl/columns-opinie/we-mogen-ons-verheugen-in-heel-veel-aandacht-mijn-tandenborstel-en-ik~bcd11495/</guid>
      <pubDate>Thu, 14 Sep 2023 00:00:00 +00:00</pubDate>
    </item>
    <item>
      <title><![CDATA[Mijn zoon was zonder begeleiding naar Rammstein getreind en ook nog levend terug gekomen]]></title>
      <description><![CDATA[<p>Ik glom van trots toen mijn zoon vertelde dat hij naar Rammstein was geweest. We zaten aan een verjaardagstafel met louter volwassenen, alwaar hij uitstekend functioneerde: mes en vork in de juiste hand en minzaam glimlachen als iemand zei dat hij zo groot was geworden. Ik weet niet hoe hij het opbrengt. Over de auteurThomas van Luyn is cabaretier, presentator en columnist voor Volkskrant Magazine. Rammstein was zijn eerste concert geweest. Hij had helemaal zelf de kaartjes geregeld, was er zonder enige volwassen begeleiding met een vriend heen getreind en ook nog levend terug gekomen. En dat allemaal voor een band die in de oren van zijn vader als kutmuziek klinkt: dat zijn toch de dingen waarop je bij de geboorte nauwelijks durft te hopen. Mijn werk is gedaan. Aan gene zijde van de tafel echter verscheen een frons op het gezicht van een der gasten. ‘Was dat deze zomer, in Groningen?’ Toen dat werd beaamd, vroeg ze met enige lading in haar stem: ‘En was de show dan een beetje ingehouden?’ Huh? Vanwege het Groningse geblunder met de omgevingsvergunningen? Welnee, brak ik in, daar heeft zo’n band toch niets mee te maken. En mijn zoon meldde dat het, integendeel, volgens de trouwe fans het heftigste optreden in jaren was geweest. Iets wat ik kon bevestigen, want ik had de beelden op zijn telefoon mogen bekijken. Vuur, vuur, vuur en nog eens vuur. Raketten die op het podium inslaan. Een zanger die bij de hoge noot in vlammen uitbarst. Een gitarist die met een vlammenwerper in de hens wordt gezet. Circus van het hoogste niveau, rocktheater in de traditie van Alice Cooper en Ozzy Osbourne, maar dan met véél meer budget, vakmanschap en, ja, geluidsvolume, dat wel. ‘O. Dus dat doet hij gewoon, en dat vindt iedereen prima.’ Hij? O, de leadzanger. Aha. Dat. De frontman van de band was in Der Spiegel beschuldigd van het drogeren en misbruiken van jonge meisjes. Dat artikel is inmiddels ingetrokken, maar hij schijnt wel behoorlijk fout te zijn. ‘Nou en?’, antwoordde ik fel. Dat is meestal niet het elegantste argument, maar ik was getriggerd. Het is een discussie die ik nooit opzoek, maar die mij vaak weet te vinden, en waarbij ik er niet al te best op sta, maar verdomme, ik weet dat ik gelijk heb. Hoe kun je toffe kunst ineens slecht vinden vanwege wat de maker heeft uitgespookt? Dat slaat gewoon nergens op. Een zanger gaat niet met terugwerkende kracht vals gezongen hebben sinds hij zijn vrouw geslagen heeft. Picasso is niet ineens vergeten het kubisme uit te vinden sinds we weten dat hij een sadist was. En zijn mijn stukjes minder omdat ik R. Kelly draai? Zijn jouw taarten net ietsje minder lekker omdat je ooit een fiets hebt gejat? Dat soort dingen fulmineerde ik op steeds luidere toon. Uiteindelijk maakte ik mijzelf belachelijk door weer eens te schreeuwen dat ik gewoon schilderijen van Hitler aan de muur zou hangen als hij niet zo’n slechte schilder was geweest. ‘Dat slaat nergens op’, zei mijn zoon kalmpjes, in die lage stem van hem. ‘Maar inderdaad, ik vond het een geweldige show, ondanks het verleden van één bandlid.’ Daar had niemand van terug. De rust keerde weer, het werd een fijne avond. Bij het afscheid complimenteerde de vrouw die de controverse had aangekaart hem met zijn geurtje. Hij grijnsde naar mij, want ik wist dat het een parfum was dat Rammstein had uitgebracht.</p>]]></description>
      <guid>https://www.volkskrant.nl/volkskrant-magazine/mijn-zoon-was-zonder-begeleiding-naar-rammstein-getreind-en-ook-nog-levend-terug-gekomen~bc47c9ce/</guid>
      <pubDate>Thu, 7 Sep 2023 00:00:00 +00:00</pubDate>
    </item>
    <item>
      <title><![CDATA[Met bonzend hart vulde ik de tank tot overlopens toe, rekende af, en... de auto startte, geen centje pijn. Nou ja: één centje]]></title>
      <description><![CDATA[<p>Eindelijk had ik eens de avond van tevoren de boel op orde . Kleren klaargelegd, podcast uitgekozen, thermos onder het koffieapparaat. Morgenochtend om 6 uur kon ik zorgeloos in de auto stappen voor de lange rit van Fréjus naar huis. Waar was de autosleutel? O ja, nog in de auto. Ik zou toch niet... maar jawel. Ik had het contact aan gelaten, de accu was leeg. Zó leeg dat er na een uur met startkabels aan de accu van een lopende auto nog geen lampje oplichtte. Ik belde de ANWB-alarmcentrale, die mij even later terugbelde met de mededeling dat helaas, geen Fransman bereid was om op de vrijdagavond een beetje Hollanders te komen helpen. Maar morgenochtend vast wel. Om een uurtje of 8, 9, 10, 11, 12, 13, 14, zoiets. Geen garanties natuurlijk. Ik vroeg of ze alsjeblieft geen sleepwagen wilden sturen, maar gewoon iemand met de juiste spullen. De alarmcentrale zou het doorgeven. Reeds om 7 uur ’s ochtends werd ik aangenaam verrast door een mécanicien  die voor de deur stond. Met een oplaadding, waardoor mijn accu direct startte. God zegene Frankrijk en al zijn inwoners. Eén dingetje: het zou verstandig zijn om eerst langs de garage te gaan voor een nieuwe accu, want hij kon weleens kapot zijn na zo erg leeg te zijn geweest. Maar, zei ik, hij doet het nu toch, monsieur? Oké, dan niet joh, antwoordde hij, c’est à vos risques. Met het optimisme van de vroege ochtend negeerde ik zijn waarschuwing. De motor draaide, de tank was vol en ik hoefde, rekende ik even uit, slechts één keer te tanken, en dus maar één keer opnieuw te starten. Ik voelde de opwinding van de monumentale taak. Thomas de trucker, 1.300 kilometer eenzaamheid met maar één stop in het verschiet. Dat wilde ik vroeger echt worden, vrachtwagenchauffeur, totdat ik de lange uren besefte, het lage inkomen, het algehele gebrek aan leuke terrasjes en klaterende fonteintjes, plus dat het heel lastig moet zijn om tijdens werkuren stiekem Counter-Strike: Global Offensive te spelen. Maar nu kon ik die fantasie een beetje uitleven. En lang kwam de praktijk van de tocht overeen met de theorie. Ik was echt al over de helft toen het benzinemetertje tegen het streepje ‘leeg’ begon te schurken. Met bonzend hart vulde ik de tank tot overlopens toe, rekende af, en... hij startte, ziejewel, geen centje pijn. Nou ja: één centje. Hij deed niet in één keer ‘broem’, maar meer ‘uche zwizwi... broem’. Oef. Maar ik hád gelijk gehad. Volgende stop zou thuis zijn. Het was één minuut na het wegrijden dat ik besefte dat ik heel, heel nodig moest plassen, hetgeen ik in de opwinding was vergeten. De aarzelende start indachtig, durfde ik niet weer te stoppen, hetgeen me twee keuzen liet: in mijn broek plassen, of de inmiddels lege thermos gebruiken. Ik besloot het laatste te proberen, ook omdat ik dat nog nooit geprobeerd had. Meteen was duidelijk dat door de hoek waaronder bepaalde betrokken onderdelen zich ten opzichte van elkaar bevonden, de broek grotendeels uit moest. Voorwaar geen gemakkelijke taak voor wie een stabiele en veilige rijstijl ambieert, maar met de nodige omzichtigheid en concentratie lukte het me. De rest was... uitdagend. Het is dan ook met gepaste trots dat ik kan rapporteren dat het merendeel in de thermos terechtkwam. Ik draaide hem hermetisch dicht, in de wetenschap dat alles lekker warm zou blijven tot ik thuis was.</p>]]></description>
      <guid>https://www.volkskrant.nl/volkskrant-magazine/met-bonzend-hart-vulde-ik-de-tank-tot-overlopens-toe-rekende-af-en-de-auto-startte-geen-centje-pijn-nou-ja-een-centje~bd0df945/</guid>
      <pubDate>Thu, 31 Aug 2023 00:00:00 +00:00</pubDate>
    </item>
    <item>
      <title><![CDATA[In een ander leven was ik vrachtwagenchauffeur geweest]]></title>
      <description><![CDATA[<p>Thomas van Luyn reed in zijn eentje naar de Côte d’Azur. Franse tankstations bleken een voorbode van de apocalyps. De Route du Soleil ken ik niet anders dan als een reeks files, met benzinestations die zwart zien van drommen Hollanders en horden wespen. Kort geleden maakte ik die tocht, net voor het toeristenseizoen. Alle drie ontbraken: geen files, geen Hollanders, geen wespen. Het was prettig en eng tegelijk. Ik was op weg naar een huis aan de Côte d’Azur, om daar een week aan het zwembad te zitten met twee vrienden. Drie mannen bij elkaar, dat is een zeldzame luxe. Er vindt geen enkel overleg plaats over wat ‘we’ zullen gaan doen die dag, of waar ‘we’ zullen eten. Alles gebeurt organisch. Soms gebeurt er niets. Er zijn dagen waarop de enige activiteit bestaat uit luidkeels boeren en hard scheten laten. Daarvoor tillen we gerust één bil op om de luchtstroom te faciliteren. We ontkennen gewoon het bestaan van het bejaarde stel in het appartement naast ons, dat daar van hun zuurverdiende pensioen probeert te genieten. Thuis zijn wij immers altijd als de dood dat we aanstoot zullen geven. Mensen vinden ons aardig en ongevaarlijk. Dan mag je best eens in de zoveel jaar onuitstaanbare horken wezen. ’s Nachts galmen onze boeren over de Middellandse Zee, de volle maan tegemoet. De rit zuidwaarts maakte ik alleen. De twee vrienden namen het vliegtuig, ik de auto. Dat is goedkoper, milieuvriendelijker en het bevredigt een diepgevoeld verlangen in mij. In een ander leven was ik vrachtwagenchauffeur geweest. Het is de eenvoud, denk ik: er is één lange weg, en die moet uitgereden. Dat er geen files waren, maakte het helemaal een feest. Hersens uit, cruisecontrol op 130. Niet harder, want dan moeten de hersens weer aan. Maar het tanken, dat was ronduit creepy. De eerste keer dat ik zó kon doorrijden naar een pomp, en daarna mijn auto kon neerzetten voor de shop, in de schaduw nog wel, dacht ik nog dat ik een uitzonderlijke mazzeltje had dat ik de rest van mijn leven niet meer zou krijgen. Maar elke stop daarna was net zo stil en ledig. Geen andere auto’s dan de mijne. Geen mensen in de winkel. Lege wc’s – dus ook geen rij bij de dames. Voor het eerst viel me op hoe gróót die Franse tankstations zijn. Meer winkelcentra, eigenlijk. Ik maakte er een sport van ergens te gaan staan waar ik zo veel mogelijk van het complex zag, zonder de mevrouw achter de kassa te zien. Lege gangen, eetzalen, winkels. Even voelde ik me dan de enige overlevende van de ramp, het virus, de apocalyps, wat dan ook. De hele wereld was van mij. Voor een paar seconden voelde ik me dan almachtig, daarna ineens super eenzaam, vervolgens overviel me een enorme angst en moest ik een stapje opzij doen om de mevrouw achter de kassa weer te zien en opgelucht te kunnen ademen. Een heel spannende film, in een paar seconden, met nog een mooie Amerikaanse moraal ook: people need people. De afwezigheid van de wespen, die stak me echter (de woordspeling is onbedoeld). Het kon natuurlijk komen door de totale afwezigheid van half opgegeten ijsjes in de prullenbakken, maar het schijnt erg slecht te gaan met de insecten. Toen ik aankwam, na een rit van ruim 1.300 kilometer, zaten er vijf of zes dooie beestjes op mijn voorruit. Vroeger moest ik elke stop de ruit schoonboenen. Over apocalyps gesproken.</p>]]></description>
      <guid>https://www.volkskrant.nl/columns-opinie/in-een-ander-leven-was-ik-vrachtwagenchauffeur-geweest~b96f5e30/</guid>
      <pubDate>Thu, 24 Aug 2023 00:00:00 +00:00</pubDate>
    </item>
    <item>
      <title><![CDATA[Wat kan de overheid allemaal met mijn poep doen? Waar is mijn fakkel?]]></title>
      <description><![CDATA[<p>Wanneer heeft u voor het laatst poep in de brievenbus gestopt? Ik net nog. In een envelop, hup op de post. Eerlijk gezegd was ik best overvallen door het verzoek. Het is niet elke dag dat iemand je om je poep vraagt. Nu ik erover nadenk; ik sluit niet uit dat het de eerste keer was. Andersom – dat ik anderen ongevraagd mijn poep liet zien – dat was vroeger schering en inslag. Maar toen mijn ouders stopten met bewonderend oh en ah roepen, verloor ik de motivatie daarvoor. Als mensen over mijn innerlijke kind beginnen, denk ik altijd daaraan en zeg ik: nee dank je. Het poepverzoek kwam vergezeld van een brochure, een reageerbuisje, een poepschepje, en een retourenvelop. Zeg daar maar eens nee tegen. Toch wilde ik wel eerst goed weten wat ik had gedaan, dat deze eer mij te beurt viel. Volgens het bijgevoegde boekje was dat simpelweg: niet doodgaan. Wie dat in Nederland lang genoeg doet, mag gratis en voor niks zijn poep op de bus doen. Schitterend. In de Verenigde Staten zou dat niet lukken, burgers overhalen lichaamseigen materiaal naar een overheidsinstantie sturen. Dat ook het Nederlandse wappisme oprukt, merkte ik doordat zelfs ik ineens dacht: ja wacht even, ga ik nu mijn poep naar de overheid sturen? Ik weet niet wat die daar allemaal mee gaat doen! Ja, controleren op darmkanker, dank je de koekoek, dat is wat het RIVM zegt, maar wat staat er op de brochure? Bevolkingsonderzoek! Ze geven het nog toe ook! Mien, waar is mijn fakkel! Maar ik moest me niet zo aanstellen. Net als vaccinatie scheelt zo’n onderzoek een hoop narigheid in de wereld. En bovendien stelt het weinig voor vergeleken bij wat vrouwen in naam van de volksgezondheid moeten ondergaan, met uitstrijkjes en tietenpletterij. Ik kon het onsmakelijk vinden, er zat tenminste niemand aan mijn intieme delen. Toch duurde het een tijdje voordat ik aan de klus toekwam. Zo lang, dat ze me zowaar herinneringen begonnen te sturen. Serieus. Het moest niet gekker worden. Straks kreeg ik nog aanmaningen van de ontlastingsdienst. Hoe zou boeterente eruitzien? Extra poep opsturen? Plasje erbij? Dus ging ik aan de slag. Technisch bleek het nog best lastig. Idealiter heb je zo’n Oudhollandse plee met een inspectieplateautje waar de drol wacht op lancering. Maar wij hebben gewoon zo’n wc met een bodempje water onderin. Dan ligt het doelobject niet altijd handig stil. Enfin, ik zal u de details besparen, u visualiseert de uitdagingen zelf maar. Ik heb uiteindelijk gekozen voor de berg-pleepapier-onderin-methode, en daarna was de klus snel geklaard. Ik zal u wel zeggen: zelden had ik van tevoren zo goed de instructies van iets gelezen, en zelden had ik alles zo goed klaargelegd. Dit was een klusje waarbij ik niet halverwege erachter wou komen dat ik, net beide handen vol en mijn broek op de knieën, nog een schaar nodig had ofzo. Toen alle gekheid eenmaal veilig op een stokje zat, kon ik de boel verzegelen. De envelop waarin dat moest was ronduit intimiderend. Metaalkleurig, gele waarschuwingsband, enge symbooltjes en de tekst BIOLOGISCHE STOF CATEGORIE B. Alsof het vervoer van chemische wapens betrof. Zoon nr. 1, die mijn scheten kent, zei dat dit ook het geval was. Waarschijnlijk boven op een berg ansichtkaarten van toeristen, want wie gebruikt de post nog? Zou zomaar kunnen dat de hele brievenbus vol poep zit.</p>]]></description>
      <guid>https://www.volkskrant.nl/volkskrant-magazine/wat-kan-de-overheid-allemaal-met-mijn-poep-doen-waar-is-mijn-fakkel~bd38d6c3/</guid>
      <pubDate>Thu, 6 Jul 2023 00:00:00 +00:00</pubDate>
    </item>
    <item>
      <title><![CDATA[Met de knappe logeerhond gaat Thomas naar het bos, ze zou wel braaf blíj́ven]]></title>
      <description><![CDATA[<p>Het hondje dat kwam logeren was beter, gewoon beter dan onze hond. In alle hondenopzichten. Hij holde niet achter onze poes aan, liet geen scheten en hield zijn prachtige, glimmende vacht bij zich, in plaats van ’m door het hele huis te strooien. Allemaal dingen waaraan onze neurotische stinkhond nog een puntje kan zuigen. Speaking of puntjes aan dingen zuigen: hij zat ook niet de hele tijd aan z’n lul te likken, zoals Cosmo. Misschien geen eerlijke vergelijking, want het was een vrouwtje, maar toch. Cosmo vond het niks. Vanaf het moment dat Charlie binnen kwam trippelen, volgde hij haar als een schaduw. Alles waar ze naar keek ging hij vóór staan, overal waar ze snuffelde duwde hij haar opzij. Als wij haar aaiden, probeerde hij zijn schonkige lijf ertussen te wringen. En wanneer ze probeerde een dutje te doen, begon hij als een bezetene haar oren uit te likken. Het was een trieste poging tot dominantie, en het deed haar hoegenaamd niks. Zelfs toen er werd aangebeld, keek ze niet op of om terwijl Cosmo zijn longen uit zijn lijf blafte. Ze was een prachtdier. Cosmo een schonkige zwerfhond. Het was pijnlijk om te zien. ‘Ze heeft wel erg korte pootjes’, zei ik, in een poging hem gerust te stellen. ‘Ik zou nooit op een hond kunnen vallen met zulke korte pootjes.’ Cosmo keek me achterdochtig aan. ‘Behoorlijk vergezocht’, gromde hij, of zo leek het, ‘maar ik waardeer de poging.’ Bij het uitlaten raakten de lijnen constant verstrengeld. Niet door Charlies doen, uiteraard. Die liep met kalme maar ferme tred in een kaarsrechte lijn. Het was Cosmo die als een kip zonder kop heen en weer dwarrelde, elke impuls volgend die in zijn klotsende breintje opkwam. Ik besloot ze naar het bos mee te nemen, daar zouden ze lekker kunnen hollen. Nou ja, Cosmo dan, want Charlie zou wel weer braaf bij me blijven, mopperde ik. Zo gezegd zo gediggydaan. Zodra Cosmo van de lijn was schoot hij als een raket de bosjes is. Slechts een oorverdovend ritselen verraadde zijn locatie. ‘Nou Charlie, er achteraan!’ probeerde ik. Charlie keek me vragend aan. ‘Je mag! Ga maar!’ Ze leek niet te snappen wat de bedoeling was. Verderop ontplofte een struik, en Cosmo stoof tevoorschijn. In zijn bek had hij een tak die drie keer zo groot was als hijzelf. Hij stuiterde er onze kant mee op, gooide zichzelf ineens plat tegen de grond, sprong weer overeind, en verdween met tak en al de bosjes weer in. Ik moest me inhouden niet zelf de achtervolging in te zetten, zo aanstekelijk was de uitnodiging. Maar Charlie ging zitten. Wachten tot deze onzin voorbij was, of zo. Ik keek haar minzaam aan. Ze kon er ook niets aan doen dat ze eigenlijk heel, heel saai was. Knap maar saai. Bij mensen zie je dat ook vaak. Thuisgekomen smeerde Cosmo de modder die hij in de slootjes had opgedaan over al onze meubels. Charlie had geen vlekje op zich. Ik gaf ze tegelijk eten, om rivaliteit te voorkomen. Cosmo kreeg blikvoer, Charlie had haar eigen eten meegekregen van het baasje. Gedroogde stukjes hert met stronkjes broccoli. Serieus, broccoli. Ze keek naar Cosmo die zijn bakje uitlikte, terug naar haar eigen eten, en naar mij. ‘Sorry’, zei ik, ‘instructies.’Voor de rest van de logeerpartij heeft ze geen hap meer genomen.</p>]]></description>
      <guid>https://www.volkskrant.nl/volkskrant-magazine/met-de-knappe-logeerhond-gaat-thomas-naar-het-bos-ze-zou-wel-braaf-blijven~bef27ee5/</guid>
      <pubDate>Thu, 29 Jun 2023 00:00:00 +00:00</pubDate>
    </item>
  </channel>
</rss>
