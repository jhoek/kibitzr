<?xml version="1.0" encoding="utf-8"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Vuilniszakjes, koffiekuipjes, kinderkleding: alles moet gewoon op alles passen, geen gezeik]]></title>
      <description><![CDATA[<p>Een volwassen man die voor een schap met vuilniszakjes staat, turend naar een verpakking, zich afvragend hoe groot een 30-literzak precies is, en of het in de prullenbak thuis zou passen.  Ik bedoel, ik wist toen ik klein was heus wel dat het leven niet alleen maar uit applaus en waterscooters zou bestaan, maar nu zie ik mezelf soms in de supermarkt staan en dan denk ik: dit is wel erg ver verwijderd van de aspiraties die ik als kind koesterde. Ik zou niet moeten hoeven nadenken over zakjesformaten en prullenmanden. Maar zo gaat het, wanneer je een gezin hebt en al vijf keer achter elkaar met de foute zakjes bent thuisgekomen. Zakjes die te groot zijn voor de toiletvuilnisbakjes en te klein voor de kinderkamerprullenmanden, een mismatch waar je pas achter komt wanneer je de verpakking al hebt opengebroken, zodat ruilen niet meer kan – als je al het soort man was dat vuilniszakjes gaat ruilen bij de klantenservice, hetgeen je absoluut niet bent. Zo ver is het niet gekomen. Nog niet. Gelukkig hoef ik geen grote vuilniszakken te kopen dit keer. Daarvan liggen maar twee soorten, maar toch weet ik zelfs dat altijd te verkloten. Hoe kan het zo nauw luisteren welke ik koop? Ze hebben beide hetzelfde formaat, maar de ene past wel over de rand van de keukenvuilnisbak en de andere niet, die scheurt uit als je dat probeert. Hoe kan dat, anno 2025? Waarom wordt er niets aan gedaan door de Europese Commissie? Dus nu sta ik daar weer, bij het meest onappetijtelijke schap van de hele supermarkt, gravend in mijn geheugen welke maat zakjes ik vorige keer had gekocht, want die moesten het dus in ieder geval niet zijn. Zou het niet veel handiger zijn om gewoon heel veel soorten prullenbakken te kopen, zodat je altijd wel een prullenbak in huis hebt die geschikt is voor de zakjes waarmee je thuiskomt? Ik zeg het vaker en ik zeg het nu weer: alles moet worden gestandaardiseerd. Het zou niet alleen veel afval voorkomen, maar ook een hoop klein leed. Zoals die apocalyptische reuzenvoorraad koffiekuipjes die ik had besteld. Die bleken voor het Dolce Gusto koffieapparaat bedoeld te zijn, terwijl wij het A Modo Mio-systeem hanteren, waar Dolce Gusto-kuipjes niet in passen. En we hadden al Nespresso-kuipjes liggen, die ik ook al fout had besteld. Je kunt wel vinden dat ik dan ook niet steeds op het foute plaatje moet klikken, maar je kunt ook zeggen: we laten ons naaien door die bedrijven. Alles moet gewoon op alles passen, geen gezeik. Zoals het er nu voor staat, zie ik geen andere oplossing dan alle koffieapparaten te kopen, zodat wat ik ook bestel, het altijd wel ergens in past. Misschien is dat ook de oplossing voor kinderkleren. Want ik ben altijd een groeispurt te laat wanneer ik die koop. Als ik nou gewoon genoeg kleine kinderen zou bijmaken, dan zou er altijd wel iets op eentje passen. Maar ja, al die maten luiers, en al die luieremmers met al die maten zakjes. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/vuilniszakjes-koffiekuipjes-kinderkleding-alles-moet-gewoon-op-alles-passen-geen-gezeik~bbde991f/</guid>
      <pubDate>Thu, 13 Feb 2025 00:00:00 +0100</pubDate>
    </item>
    <item>
      <title><![CDATA[Laat niemand zeggen dat de jeugd geen ambachten meer leert als het om het maken van een Dubai-reep gaat]]></title>
      <description><![CDATA[<p>Mijn chocoladeverbod is weer eens met voeten getreden. Terwijl ik zó duidelijk heb gezegd dat ik geen chocola in huis wil hebben, in welke vorm dan ook. Op benzinestations mag je geen vuurtje stoken, in de magnetron mag je geen aluminiumfolie gebruiken, en bij Thomas mag je geen chocola in de buurt leggen want dat stopt hij in zijn mond. Simpele regels, zou je zeggen. Er bestaat echter een maas in de wet, en dat is een kind dat wil koken. Of banketbakken, of hoe het ook heet wanneer men een reep Dubai-chocolade fabriceert. Voor de kinderlozen en TikTokvrijen onder ons: Dubai-chocolade is zeg maar een reep chocola, maar dan met een industriële hoeveelheid toegevoegde calorieën. Of het echt uit Dubai komt weet ik niet, maar het is van een misselijkmakende overdaad dus het zou best eens kunnen. Uitgevonden op een eiland in de vorm van een palmboom, in een gebouw in de vorm van een kokosnoot. Met daarin gehuisvest een voedingslaboratorium vol Zwitserse wetenschappers die proberen de grenzen op te rekken van hoeveel suiker en vet er in een kubieke centimeter passen. De Dubai-reep is het resultaat, een Bonbonbloc op steroïden. Het is een pralinereep van met bladgoud ingelegde chocolade, gevuld met een goddeloze cocktail van pistachefondant, krokante deegdraadjes en sesampasta. Wie meerderjarig is zal na één hap al naar het ziekenhuis afgevoerd moeten worden met suikervergiftiging en acute tanduitval, maar kinderen hebben een veerkrachtig gestel. Op het hopelijk zo snel mogelijk verboden TikTok doen recepten de ronde voor het maken van Dubai-chocolade, zoals er waarschijnlijk ook instructiefilmpjes op staan hoe men brandbommen fabriceert en vuurwapens uit de 3D-printer kan laten rollen. Kennis die men liever niet aan kinderen overdraagt. Maar als een 13-jarige tegen je zegt: ‘Papa, kun je me helpen met de keukenmachine, en hebben wij een bakvorm?’, dan sta je meteen bij het aanrecht met een schort voor. Kom, we gaan een caloretische molotovcocktail maken. Omdat we niet de benodigde ingrediënten in huis bleken te hebben, gingen we naar de Turkse winkel. Reeds bij het eerste ingrediënt dat mijn zoon noemde, antwoordde de middenstander: ‘Dubai, zeker?’ De winkel bleek te worden platgelopen door kinderen die kadayif en tahin kwamen kopen, ingrediënten waarvan ze nog nooit hadden gehoord tot TikTok ze vertelde dat ze niet zonder kunnen. Laat niemand zeggen dat de jeugd geen ambachten meer leert. Thuisgekomen ging hij als een volleerd patissier aan het werk. Met dien verstande dat de helft van de ingrediënten tijdens het werk op mysterieuze wijze verdween. Ik beschuldig niemand, ook omdat ikzelf tot de verdachten behoor. Ik kan immers geen gesmolten chocolade zien zonder er enige interactie mee aan te gaan. Toen de reep gevuld en gestold was, uit de vriezer was gekomen en uit de siliconen bakvorm was gewipt, zag hij er prachtig glad, glimmend en professioneel uit. Of ik ook een stuk wilde. Het zou onbeleefd van me zijn om het af te slaan, zoals het onbeleefd zou zijn voor een projectontwikkelaar om een lijntje coke te weigeren. De eerste hap was goddelijk. De tweede hield me de hele nacht wakker, misselijk en trappelend. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/laat-niemand-zeggen-dat-de-jeugd-geen-ambachten-meer-leert-als-het-om-het-maken-van-een-dubai-reep-gaat~b61ffd9d/</guid>
      <pubDate>Thu, 6 Feb 2025 00:00:00 +0100</pubDate>
    </item>
    <item>
      <title><![CDATA[Menselijke leegte vult men met koekjes, bier, chocola en bagels. Maar na een tijdje wil de broek niet meer dicht]]></title>
      <description><![CDATA[<p>Doei personal trainer, hallo smoothies. Om met het eerste te beginnen: het is moeilijk om iets wat niet je ding is, alsnog je ding te laten worden. De fitnesshulp was goed en lief, maar je moet een tijdstip prikken en komen opdagen, en dat vraagt planning en commitment. Dat zijn een hoop niet-mijn-dingen bij elkaar. De tour was klaar, de noodzaak om fit te zijn was weg, dus op een ochtend werd ik wakker en dacht: nee. Er was nog enige verwarring over het tegoed dat ik had staan: ‘Maar wilt u daar echt geen gebruik van maken? Anders is het zonde van het geld.’ Ze hadden gelijk, maar bepaalde vormen van geld weggooien ben ik gewend. Noem het ADHD-belasting. Onbegrijpelijk, ook voor mij, maar het is niet anders. Het voorspelbare resultaat van de plotse bewegingsafname, was dat ik vanochtend mijn broek niet dicht kon krijgen. Kwam ook doordat mijn vrouw een paar weken op vakantie was met een vriendin. Menselijke leegte vult men met koekjes, bier, chocola en bagels. Ook hartstikke gezellig, maar na een tijdje wil de broek niet meer dicht. Oké, maar wat ben je eraan gaan doen, Thomas? Op zich niets, want mij kennende wist ik dat er wel weer een gezondheidsgerelateerde bevlieging zou komen, en ja hoor: ik ben ineens obsessief gezond aan het ontbijten. De smoothiemachine stond de afgelopen jaren ongebruikt zielig te wezen. De glazen mengbeker was er interessant genoeg in geslaagd een vettig laagje op te bouwen, waarop jaren aan stofdeeltjes waren gaan plakken. Maar na een rondje vaatwasser kon het grote gezondworden beginnen. Op tv had ik gezien dat topsporters altijd ontbijten met smoezies, om de simpele reden dat je alles wat gezond is, in één keer tot je kunt nemen in prutvorm. Roodfruit en avocado’s, maar ook groente. Rauwe groente is niet alleen supergezond, maar handig genoeg ook relatief smakeloos. Vermaald met een smakelijke appel proef je er niks van. Na enig googlen rond de meest recente voedselinzichten, maakte ik dan ook een appel-bramen-boerenkool-bleekselderij-kokosyoghurt-kurmuma-gember-limoen-spinazie-noten-frambozen-avocado-chiazaadsmoothie. Ik weet dat het veel ingrediënten zijn, maar je wilt niet het risico nemen iets gezonds te vergeten, en dat je dan in ene toch nog doodgaat. De oplettende lezer ziet meteen dat de banaan – vroeger toch de klassieke smoothiebasis – ontbreekt, maar momenteel denken ze dat een banaan de opname van antioxidanten blokkeert (serieus, dat las ik ergens). Ook havermelk zit er niet in, dat is toch een ongezonde vergissing gebleken zeggen ze nu, vanwege de emulgatoren die slecht zijn voor je microbioom. Vandaar dat de havermelkelite is overgestapt op kokosmelk, amandelmelk en erwtenmelk. Ook omdat elke jandoedel nu havermelk doet in z’n cappuccino, en de elite moet natuurlijk wel een culturele voorsprong behouden, anders is het geen elite meer. Zo’n enorme hoop tot prut vermalen ingrediënten getuigt van smakeloosheid en willekeur, en zou vreselijk moeten smaken. Tot mijn niet geringe verbazing was het echter heerlijk. Echt onwijs lekker. Ik maakte er meteen nog eentje. Daarmee had ik een ontzettend volle buik avocado en kokosyoghurt, dus de broek zal blijven knellen vrees ik. Maar jongens wat ben ik goed bezig. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/menselijke-leegte-vult-men-met-koekjes-bier-chocola-en-bagels-maar-na-een-tijdje-wil-de-broek-niet-meer-dicht~b4214ca1/</guid>
      <pubDate>Thu, 30 Jan 2025 00:00:00 +0100</pubDate>
    </item>
    <item>
      <title><![CDATA[Mijn idee van een noodpakket? Een pistool en een doos kogels]]></title>
      <description><![CDATA[<p>Mijn vrouw is aan het preppen. Je weet wel, wat preppers doen. Zich voorbereiden op het ergste, of in ieder geval iets best wel ergs. Dat de stroom uitvalt of zo. Of het internet, ook vervelend. Zelf bereid ik me nooit ergens op voor, ik leef in het nu. Niet uit spirituele overwegingen, maar omdat ik het begrip ‘toekomst’ nooit onder de knie heb gekregen. Gelukkig is mijn vrouw een ontzettende planner, zij gaat bij ons thuis over de toekomst. Dus over zaken als ons pensioen, de hypotheek en de cyberapocalyps. En zo staat er ineens een plastic vat met schoon leidingwater op ons dak, conform het advies van de overheid. Voor de zekerheid heeft ze ook waterfilters besteld, alsmede genoeg chloortabletten om het hele IJsselmeer te steriliseren. Ik kan met enige zekerheid stellen dat drinkwater voor ons geen probleem zal zijn, noch voor ons nageslacht tot in de derde generatie. Een ander onderdeel van het rampenpakket is een powerbank op zonne-energie, zodat we onze telefoons kunnen opladen. Om spelletjes op te spelen denk ik, want het telefoonnetwerk is toch echt het eerste dat uitvalt. Er zit blijkbaar ook een zaklampje in, maar het is ons niet gelukt de aanknop te vinden. Daar hadden we die telefoon natuurlijk voor opgeladen, voor het lampje. Laten we hopen dat het niet donker is als de ramp zich voordoet. Het leukste onderdeel van het noodpakket is een echte ouderwetse radio, met uitklapbare antenne en AM/FM-band. Ik vertelde mijn kinderen dat je er zonder internet radio mee kunt ontvangen. ‘Radio?’, vroeg de jongste. Ja, leg dat maar eens uit. Ik heb ’m aangezet en aan het wieltje gedraaid, van zender naar zender met daartussenin een hoop ggggg. Dat voelde enorm knus en enorm 1983. Overigens werkt die radio ook al op zonne-energie, dus we gaan blijkbaar uit van zonnige rampen. Tot slot heeft ze het snoezigste gaskookstelletje in huis gehaald dat ik ooit heb gezien. Inclusief spuitbussen met butagas. Daarmee is de kans dat mijn huis afbrandt een stuk reëler geworden dan welke nationale ramp dan ook, maar goed: ik denk dat ik er bruikbare bommen van kan maken om uit het raam te gooien als de plunderaars komen. Ja sorry, maar dat is dus waar ik aan denk bij rampen. Powerbankjes zijn leuk en aardig, maar als de pleuris uitbreekt, zijn er heel veel mensen die lang niet zo goed hebben geprept als mijn vrouw, en die willen dan natuurlijk bij ons inbreken om zich tegoed te doen aan onze chloorpillen. Mijn idee van een noodpakket is dan ook een pistool en een doos kogels. Dat is geen populaire opvatting, laat staan een legale optie, maar bij rampen moeten we allemaal onze eigen talenten aanspreken. Lollige columns zullen niet in trek zijn vrees ik, maar schieten kan ik dan weer vrij aardig, al zeg ik het zelf. Ik vind het heel inspirerend, dat preppen, ik zou er zo een hobby van kunnen maken. Ik heb al een beetje gekeken hoe we van ons huizenblok een aardig fort kunnen bouwen, met in de tuinen wat kleinschalige landbouw. Dan zullen de buren zich aan mijn gezag moeten onderwerpen, maar daarvoor heb ik dus dat pistool. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/mijn-idee-van-een-noodpakket-een-pistool-en-een-doos-kogels~bb968cf6/</guid>
      <pubDate>Thu, 23 Jan 2025 00:00:00 +0100</pubDate>
    </item>
    <item>
      <title><![CDATA[Ook met een nieuwe televisie worden de programma’s niet beter. Maar ja: een nieuwe tv!?]]></title>
      <description><![CDATA[<p>Ik ben een bipolaire consument. Met aan de ene pool elke maand een nieuwe telefoon kopen, en aan de andere pool het oude boterhamzakje uitspoelen want dat doet het nog prima. Het zal een generatieding wezen. Ik ging van een jeugd waarin we geen auto hadden want ‘de bus stopt toch voor de deur’ naar een volwassen leven van ‘maar als je een knoop in je veters hebt, koop je toch gewoon nieuwe sneakers?’ Er zat bij mij niks tussen. Door die bril met twee ongerelateerde brillenglazen kijk ik nu naar mijn tv. Naar het apparaat, bedoel ik dan, niet de content. Het ene oog ziet een werkende televisie, het andere een zwart stuk techno-afval waarmee ik mezelf en mijn gezin tekort doe. Ten eerste zijn daar de zwarttinten. Dat is waar mijn tv schril afsteekt bij de moderne apparaten. Letterlijk. Mijn kinderen klagen dat ze geen horrorfilms kunnen kijken, omdat elke donkere scène een monochroom grijs vlak is met spannende muziek eronder. Ik zeg ze dat het goed is voor hun verbeelding, maar ze hebben een heel slecht gevoel voor humor. Ten tweede zijn er de kleuren. Ik ben niet slecht in het tweaken van de instellingen, al zeg ik het zelf, maar op deze televisie is de keuze binair tussen de paletten ‘flets’ en ‘Willy Wonka’. Dat zou geen probleem zijn als we nooit een andere televisie zagen, maar die zien we dus wel. Bij iedereen waar we over de vloer komen en er iets aanstaat, valt onze mond open van verbazing en hebzucht. Eenmaal thuis op de bank word ik heen en weer geslingerd. Van een nieuwe tv wordt het beeld wel veel beter, maar de programma’s die erop te zien zijn niet. Dus hoeveel leuker wordt ons leven dan? En dan moet ik die tv ook nog naar een of ander afvalpunt brengen, want de kringloopwinkel ziet me al aankomen. En dan die prima werkende televisie tussen die deprimerende zwarte berg e-afval gooien? Nee, geen denken aan. Aan de andere kant: nieuwe shit kopen, hm lekker! Dus los ik het op zoals ik elke twijfel oplos: door te googelen. De afgelopen maanden heb ik van alles zitten vergelijken en kijken, en per toestel proberen uit te rekenen hoeveel kubieke meter kijkplezier je krijgt per vierkante euro. Waarbij ik me steeds afvroeg: als Europa een universeel oplaadstekkertje kan afdwingen, waarom moet de hardwerkende Europeaan dan bij elk televisietoestel nog steeds inches naar centimeters omrekenen? Want daarin rekenen ze de grootte van het scherm. Langs de diagonaal wel te verstaan, terwijl iedereen alleen wil weten hoe breed ie werkelijk is, want hij moet passen tussen de kast en de verwarming. Daar kom je alleen achter door de stelling van Pythagoras te gebruiken: (beelddiagonaal)² + (zijkant)² = (watjewiltweten)². En dat getal dus vermenigvuldigen met 2,54 want dan krijg je centimeters. Nadat ik dat heb uitgerekend, probeer ik me voor te stellen hoe dat er dan uitziet in de woonkamer. Dan loop ik met de rolcentimeter heen en weer tussen koffietafel en verwarming, en pruttel ik dingen als: ‘... en als we dan de bank 10 centimeter verplaatsen...?’ Dit duurt nu al maanden. En al die tijd blijft de televisie het prima doen. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ook-met-een-nieuwe-televisie-worden-de-programma-s-niet-beter-maar-ja-een-nieuwe-tv~b2ee31b5/</guid>
      <pubDate>Thu, 16 Jan 2025 00:00:00 +0100</pubDate>
    </item>
    <item>
      <title><![CDATA[Hoe geweldig zou het zijn als het internet uitviel?]]></title>
      <description><![CDATA[<p>Er is maar één echte kandidaat voor woord van het jaar, en dat is ‘overprikkeld’. Wat een hoop poep krijgen we toch non-stop naar ons hoofd gegooid. In ons ene oor wordt veel meer herrie gepropt dan er het andere uitgaat, zodat het inmiddels al onze holten vult en uit al onze openingen spuit. Kun je wel gaan mediteren, maar het is dweilen met de kraan open. Waarbij de dweil een velletje keukenpapier is, en de open kraan een open riool dat een constante stroom bagger spuit aan alles wat je moet doen en laten, de rampen die we moeten vrezen, de abonnementen die we moeten af- en aansluiten, de celebs van wie we iets moeten vinden. Hele bedrijfstakken zijn gericht op het omzeilen van onze filters, ontwikkelen strategieën die expliciet bedoeld zijn om het ons onmogelijk te maken onbelangrijke en ongewenste informatie te negeren. Niet toevallig dat er steeds meer mensen gediagnostiseerd worden met ADHD en autisme, twee stoornissen waarbij dat precies het probleem is, dat je weinig controle hebt over je aandacht. De wetenschap van ‘interactie’ houdt onze pink vast bij de tweede knokkel zodat het pijnlijk is ons los te rukken, en zit onderwijl aan ons te plukken, te trekken, te pulken, te klauwen. En ’s nachts blijft dat allemaal rondklotsen en stuiteren in je hoofd. Wilt u gepersonaliseerde advertenties? Eh... Rust, dat hebben we nodig. En nu krijgen we ineens de oplossing in de schoot geworpen, door de overheid nog wel. Die noodpakketten. Die noodpakketten vanwege mogelijke ramp nummer 12.783, die wijzen de weg. Die waterflesjes, die 100 euro, dat blik witte bonen in tomatensaus, die zaklantaarn, dat puzzelboekje en dat ganzenbord. Oké, ik weet niet zeker of die laatste twee er ook in zitten, maar u voelt waar ik heen wil. Begrijp me goed, ik hou van mijn Netflix en ik mail mijn column liever dan dat ik ’m langsfiets bij de krant, maar hoe geweldig zou het zijn als het internet uitviel? Rampzalig, ja, nee, natuurlijk, begrijp ik. Maar moeten we niet gewoon, zoals de brandweer soms gecontroleerde bosbrandjes aanlegt, dat internet zelf even uitzetten? Qua weerbaarheid? Gewoon één dag per week moet genoeg zijn om het volk te trainen. En dat hoeft niet per se zondag te zijn, maar dat zou wel een lief gebaar zijn naar de kleine christelijke partijtjes, dus waarom niet. Eén dag waarop je niet kunt bellen, en dus ook niemand op straat zijn iPhone voor zijn mond houdt als een stuk toast dat hij erin gaat steken. Eén dag waarop je géén kubieke meter goedkope kutkleren kunt bestellen, noch terugsturen.  Eén dag waarop je niet hoeft te plannen wanneer je de deur uitgaat, omdat je simpelweg niet weet wanneer de regenbui voorbij is. Eén dag waarop de reclameborden zwijgen. Het zou een eenvoudige maatregel zijn die Nederland niet alleen cyberaanvalproof maakt, maar ook en vooral onze overvoerde hoofdjes een dagje recuperatie oplevert. Boekje. Puzzeltje. Raam. Dan mogen de Russen onze navigatiesatellieten hacken, want wij hebben op de zondagen met de kinderen geoefend op het uitvouwen van papieren wegenkaarten – en weer opvouwen. Hilariteit alom! En dan maandagochtend onszelf lekker herprikkelen door online HDMI-kabels te vergelijken. Lees hier alle artikelen over dit thema</p>]]></description>
      <guid>https://www.volkskrant.nl/columns-opinie/hoe-geweldig-zou-het-zijn-als-het-internet-uitviel~bee8c7d8/</guid>
      <pubDate>Thu, 9 Jan 2025 00:00:00 +0100</pubDate>
    </item>
    <item>
      <title><![CDATA[Van een keukenapparaat gaan de kinderen normaal niet uit hun dak. Maar dan heb je deze nog niet gezien]]></title>
      <description><![CDATA[<p>We hebben een airfryer.Eigenlijk wilde ik het bij die ene zin laten. Soms suggereren vier woorden meer humor en tragiek dan vijfhonderdvijftig kunnen uitdrukken. Een lege bladzijde met één zin zou echter, hoe poëtisch ook, wat problemen opleveren in het besluitvormingstraject van redactie en vormgeving. Bovendien zou er een leugen in verscholen zitten, namelijk de suggestie dat de airfryer, dit object van ridiculisering door de culturele elite, dit summum van moderne Hollandse burgerlijkheid, dit 21ste-eeuwse equivalent van de Vacu Vin, tot neerslachtige gedachten zou leiden à la: we hebben alle schijn opgegeven, elke hoop op een avontuurlijk leven laten varen, we wachten tot de kinderen uit huis zijn en omarmen de naderende dood, en dat mijn coping zou bestaan uit ironische acceptatie. De waarheid is echter dat de airfryer een knalhit is in huize Van Luyn. Mijn vrouw zat erachter. Die heeft soms heel rare ideeën, zoals: ‘Weet je wat we niet hebben? Een airfryer.’ Ik wees haar erop dat onze keuken reeds rijk is aan stilletjes ontbindende keukenlijken, zoals de pastamachine en de gourmetset, en dat het hele bestaan van het NK Airfryer Werpen op z’n minst suggereert dat sommige mensen spijt hebben van hun aankoop. Maar even later had Sinterklaas, die nou eenmaal schijt heeft aan mijn mening, een onverwacht groot pak tussen de cadeaus gelegd, met daarop de namen van de kinderen. Verheugd scheurden ze het papier eraf, waarna de vertwijfeling toesloeg. Was dit leuk? Het was groot en elektronisch, normaal gesproken zou dat genoeg zijn, maar een keukenapparaat is niet iets waarvan de meeste jongens uit hun dak gaan. Totdat eentje het bijgevoegde boekje opensloeg en plaatjes zag van bitterballen en patat. Sinterklaas gaat niet zo’n cadeau geven, en dat de ouders daarna zeggen: ‘Maar niet gebruiken waarvoor het is bedoeld, hoor!’ Daags daarna aten we chili cheese fries (ik weet niet of ik die woorden in de goede volgorde heb) en het was goddelijk. De patat was perfect, zoals ovenfriet dat nooit kan zijn. De dagen erna volgden op de gekste momenten bitterballen, vlammetjes, en, heel attent voor de ouders, ook dingen als samosa’s en gyoza’s. Die rare decembermaand zit je toch de hele tijd kritiekloos te schranzen, dus voorlopig laten we het op ons afkomen. Het voelt tenslotte heel goed en bevredigend als kinderen uit eigen beweging koken, hoewel ik besef dat ik het woord koken hier gebruik in de allerbreedste zin denkbaar. Het grootste probleem tot nu toe is het formaat. Geen keuken in Nederland heeft genoeg kastruimte voor wat dan ook. Alle kastjes stromen direct na aan- of inbouw vol met apparaten die men nooit gebruikt, vandaar mijn voornoemde bezwaren. De airfryer spant de kroon wat betreft onhandzaam formaat, zodat hij nu pontificaal midden op het aanrecht zwart en dreigend de hele keuken staat te domineren. Er zal een dag komen dat we genoeg krijgen van vetvrij gefrituurde hapjes, hoe smakelijk ook, een dag waarop we zelfs op crispy bloemkool met miso-mayonaise zijn uitgekeken. Ooit zullen we ruimte nodig hebben om weer eens een boterham met pindakaas te smeren, en de vraag zal zijn: waar laten we de airfryer? Ik zou kunnen voorstellen de Magimix weg te doen, maar ik kan nog beter suggereren een kind te verkopen. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/van-een-keukenapparaat-gaan-de-kinderen-normaal-niet-uit-hun-dak-maar-dan-heb-je-deze-nog-niet-gezien~b117c0b7/</guid>
      <pubDate>Thu, 26 Dec 2024 00:00:00 +0100</pubDate>
    </item>
    <item>
      <title><![CDATA[Ik had mijn verlies moeten nemen, maar ik moest en zou nu een blikje bier vinden]]></title>
      <description><![CDATA[<p>De minibar sterft uit. Vraag me niet waarom. Het is zeldzaam geworden dat ik nog een stout biertje kan nuttigen voor het slapengaan. Niet dat ik vaak in hotels overnacht, na een optreden rijd ik veel liever naar huis: naar mijn eigen warme bed in mijn eigen koude slaapkamer. Waarom stoken ze die kamers altijd zo heet? Misschien omdat het minder schadelijk is voor de reputatie van een hotel om klachten te krijgen over de warmte dan over de kou. In Eindhoven besloot ik echter een overnachting te boeken. Ik moest er twee avonden optreden en ik had er drie uur over gedaan om mij door de file heen te wurmen. Er zijn mensen die dagelijks forenzen, maar er zijn ook mensen die genitale piercings nemen. Liever nog legde ik me neer bij een overnachting in een waarschijnlijk te warme kamer zonder minibar. Een kakelverse hotelkamer binnenkomen is en blijft een genot, een genot dat uitnodigt tot een stout biertje. Het hotel had wel een bar, maar daar was het me veel te druk en gezellig. Als je moederziel alleen bent en ver van huis, dan moet je voor de complete eenzaamheid gaan, vind ik. Eindhoven is een serieuze stad, dus een avondwinkel leek haalbaar. Ze hadden er dezelfde deelscooters als bij mij thuis, ik kon in vijf minuten weer terug zijn met een zak Bugles en twee blikjes bier, dacht ik. Bij de scooter aangekomen lag er ijs op het zadel. IJs? In 2024? Ik had geen muts, sjaal of wanten bij me, want ik had me gekleed op de auto. Bovendien bevatte de helmkoffer geen helmen, dus na één minuut rijden was ik tot op het bot bevroren. Om de twintig seconden moest ik mijn iPhone tevoorschijn halen om te kijken of ik nog goed reed, hetgeen meestal niet het geval was. Telkens slaagde ik erin de verkeerde kant op te gaan. Eindhoven is een toffe stad, maar ‘knus’ is niet het woord dat de meeste mensen zouden gebruiken. Google Maps leidde mij het centrum uit, langs donkere wegen door kale arbeiderswijkjes. Foute afslagen liepen dood op afgelegen parkeerterreinen. Toen ik uiteindelijk de locatie bereikte, bleek er geen avondwinkel te zijn. Google Maps had weer eens gelogen. Ik had mijn verlies moeten nemen, maar ik moest en zou nu een blikje bier vinden. Met bevroren vingers zocht ik een andere winkel op, en ontdaan van alle plezier en stoutheid reed ik er koppig heen. De winkel was van verre zichtbaar en vooral hoorbaar. Een roedel stomdronken pubers stond voor de deur te schreeuwen en te duwen, waarom en waarvoor was onduidelijk, waarschijnlijk wisten ze het zelf ook niet. De winkel leek meer een opslagplaats van dozen en kratten, donker onder karige tl-verlichting. Naast de kreten die van buiten kwamen was het enige geluid de brommende koeling van de biertjes. De enige andere klant stond bij de kassa te wachten, zijn halve liter op de toonbank. Ik pakte twee blikjes en zette ze ernaast. Zwijgend wachtten wij op de eigenaar, die buiten, zo bleek, stond te roken, misschien om de jongeren af te schrikken. ‘Kutzooi’, zei de andere klant, en liet het daarbij. Ik pakte een zak chips uit het schap, deze avond verdiende er wel eentje. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-had-mijn-verlies-moeten-nemen-maar-ik-moest-en-zou-nu-een-blikje-bier-vinden~b1bb3523/</guid>
      <pubDate>Thu, 12 Dec 2024 00:00:00 +0100</pubDate>
    </item>
    <item>
      <title><![CDATA[‘Goedemorgen’ is al jaren de vaste begroeting van Mo achter de toonbank van mijn avondwinkel]]></title>
      <description><![CDATA[<p>Als ik ’s avonds laat zeg: ‘Het is koud en het regent, dus ik laat wel de hond uit’, betekent dat eigenlijk dat ik trek heb in bier en/of chips. Een kleine afwijking van de route brengt me namelijk langs de avondwinkel. Dat zeg ik er niet bij, hetgeen getuigt van moreel besef. ’s Avonds snaaien en zuipen hoort niet. Mijn vrouw is blij dat ze niet meer de deur uit hoeft, dus die kiest ervoor mij een schat en een bikkel te vinden, hoewel ze beter weet. De avondwinkel wordt uitgebaat door Mo. Al twintig jaar woon ik hier, en in al die twintig jaar ben ik er nooit geweest zonder Mo achter de kassa te zien. De laatste echte middenstander van het westelijk halfrond. Er is niets wat hij niet heeft. Je hebt niet toevallig Griekse yoghurt? Rechtsonder in de koeling. Kattenvoer? Achterin bij de shampoo. Deodorant? Sesamolie? Blauwe kaas? Ja, ja, en ja. Ik heb wel eens verhalen gehoord dat hij een keer iets niet had, maar ik weet niet of ik ze moet geloven. Een avondwinkel in het drukke centrum zou al dikke winst draaien met alleen bier en chips, maar Mo identifies as buurtwinkel. Altijd goedlachs, nooit oordelend over de stonede malloten die om 5 voor 12 binnenvallen en de zaak verlaten met tien potten Nutella en één stiftje lippenbalsem. De hond vindt het niet leuk in de avondwinkel. Het is er te druk, de vloer is te glad. Ik voel me altijd een beetje schuldig dat ik zijn avondwandeling misbruik voor mijn zondige bierlust. Maar tegenover Mo schaam ik me nog meer. Uit al die mooie producten van hem, pak ik twee lullige blikjes bier. Feestje zeker?, zou hij kunnen roepen, want dat verdien ik. Maar daar is hij veel te lief voor. In plaats roept hij altijd ‘Goedemorgen!’, want dat is onze grap daar sinds hij weet dat ik soms laat moet werken. Wat dat voor werk is vraagt hij niet, hetgeen verstandig is zo dicht op de hoerenbuurt. Vaak doe ik alsof ik voor iets anders kom. Pak ik zo’n prachtige zak reuzenbladeren verveine, een potje harissa, en oh ja: nu ik hier toch ben, een blikje bier. Ik ben niet de enige. Staat er een mevrouw heel serieus bij de kassa: Eens kijken, vaatwasblokjes, sambal... en ach, een fles witte wijn, je weet nooit. In de supermarkt zou je nooit zo’n toneelstukje opvoeren. Maar Mo kennen we, dat is een mens, familie haast, en om de een of andere reden hebben we dan een smoes nodig. Misschien ook omdat hij Marokkaans is. Dat we bang zijn dat hij er wel iets van zal vinden dat we elke avond stiekem zuipen. Projectie natuurlijk, we vinden er zélf iets van. Mo interesseert het geen reet. Zijn marges zijn dik in orde, arm wordt hij er van. En hij houdt van mensen. Van praatjes en grapjes. Zaterdagavond draait hij om de een of andere reden altijd house. Dan doe ik, tot ontsteltenis van mijn hond, een klein dansje als ik binnenkom. Mo ligt dan in een deuk. ‘Zaterdag disco!’ roept hij, en ik roep ‘Goedemorgen!’ Dan pak ik uit de schappen vuilniszakken, tandpasta en pindakaas met stukjes noot. En oh ja, een blikje bier uit de koeling, waarom niet. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/goedemorgen-is-al-jaren-de-vaste-begroeting-van-mo-achter-de-toonbank-van-mijn-avondwinkel~ba4c2a89/</guid>
      <pubDate>Thu, 5 Dec 2024 00:00:00 +0100</pubDate>
    </item>
    <item>
      <title><![CDATA[Als ik het talent van Musk had, hadden mensen gedacht: Lelystad, dáár wil ik wonen]]></title>
      <description><![CDATA[<p>En toch had Musk soms leuke ideeën. Haast maken met het koloniseren van Mars, ja graag, leuk. En nee, dat kan helemaal niet in 2030, dat was de zwendelaar Musk aan het woord. Gelukkig maar, want nu hoef ik me geen zorgen te maken over die arme sloebers die zich hebben opgegeven voor een enkeltje naar een miserabele dood door honger, kou of verstikking. Eenzaam en ongezien omdat SpaceX geen negatieve publiciteit zou willen. Alleen maar vrolijke AI-gegenereerde kolonisten, dat zouden we te zien krijgen. Zo, daar heb ik even een goede filmplot bedacht zeg. Ik sta open voor elk aannemelijk bod. Een andere inspirerende zwendel van Musk was zijn eh... nou kan ik geen ander woord bedenken dan tunnelvisie. Maar dus dat idee van die tunnels van hem: alle doorgaande wegen zouden onder de grond moeten komen. Ja, natuurlijk, dacht ik eerst, briljant, heerlijk, totdat mensen me erop gingen wijzen dat alle files gewoon naar de inrit van die tunnels verplaatst zouden worden. Ik trap ook overal in. Bestaat die Boring Company überhaupt nog? Die ondergrondse toekomstfantasie raakt mij enorm, nu ik weer het land afreis. Ik fantaseer over hoeveel mooier het land zou zijn als de wegen waarover ik rijd onder de grond weggestopt zouden zijn. In mijn fantasie zou de grond boven mijn hoofd dan gebruikt worden voor weelderige natuur, met misschien een slingerend paadje erdoorheen. Dat zou alleen kunnen in een regering zonder de BBB, natuurlijk. Waarschijnlijker is het dat er gewoon nog meer raaigraswoestijn zou komen te liggen. Maar de gedachte waar ik maar niet vanaf kom, betreft de bedrijventerreinen. Of ‘businessparks’, zoals ze nu meestal heten (waarschijnlijk omdat een business nou eenmaal begeerlijker is dan een bedrijf, en een park mooier dan een terrein). Ik was er altijd groot voorstander van om die dingen langs de snelweg aan te leggen. Ja, dat is lelijk, maar ze zijn overal lelijk en de snelweg heeft het landschap toch al verpest, dus daar richt je de minste schade aan en logistiek zou het niet onhandig zijn. Maar die tunnels hebben me aan het denken gezet. Die grote distributiecentra hè, die zijn echt bizar groot. Daar ben je niet in een flits voorbijgereden, dat duurt lang genoeg om te denken: zo, die is echt groot zeg. Daar zit geen reepje grond tussen dat enig licht vangt, dat is complete sterilisatie van hectaren aan grond, wat daar gebeurt. Die dingen, moeten díé niet onder de grond? Dat zou toch best logisch zijn? Ik snap, dat kost geld, want je moet een gat graven en de rioolafvoer omhoog pompen (totdat er echt alleen nog maar robots werken). Maar je kunt ze ook onder de grond stoppen door ze ermee te bedekken. En dan bomen, struiken erop, woeste wilde natuur, kolossale groene heuvels waar vossen en buizerds konijntjes terroriseren, waar de wandelaar bovenop uitzicht heeft tot aan de zee (en is dat Engeland daar in de verte?). Je kunt op een enkele megaloods ook een skipiste aanleggen, waarom niet? Of een BMX-baan, voor de hardcore fietsers. Er zullen tussen hier en daar ongetwijfeld wetten en praktische bewaren liggen, maar als ik dus het talent van Musk had (namelijk het lokken van investeerders) dan had de Inditex-loods bij Lelystad nu onder een woeste groene hoogvlakte gelegen, en dan hadden mensen gedacht: Lelystad, dáár wil ik wonen. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/als-ik-het-talent-van-musk-had-hadden-mensen-gedacht-lelystad-daar-wil-ik-wonen~beba42d0/</guid>
      <pubDate>Thu, 28 Nov 2024 00:00:00 +0100</pubDate>
    </item>
  </channel>
</rss>
