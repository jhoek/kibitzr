<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Dankzij zijn tracker zag Thomas dat de autosleutel zich 2 kilometer verderop bevond, en in beweging was]]></title>
      <description><![CDATA[<p>Ik weet nooit waar de dingen zijn. De technische term is ‘kwijt’, maar dat woord voelt veel te klein voor de mate van kwijtheid. Dingen zijn er, en dan ineens niet meer. Soms binnen seconden: ik pak mijn tas, zet ’m op de stoel, pak mijn laptop van het aanrecht, terug naar de stoel – weg tas. Hé, dat is gek. Het eerste wat ik dan doe is een soort pirouette draaien, waarbij ik mijn blik als de lichtstraal van een vuurtoren over de directe omgeving laat vallen. Soms zeg ik daarbij dan hardop: ‘Tas tas tas’, om mijn ogen eraan te herinneren waar we ook weer naar zoeken. ‘Nee, geen tas. Hier tas? Hier ook geen tas. Tas tas tas.’ Als ik oud ben zullen de mensen denken dat het aan de leeftijd ligt, en zal het niemand interesseren dat ik altijd al zo was. De verklaring moet zijn dat ik de tas heb verplaatst tussen het neerzetten ervan en het pakken van de laptop, maar daar heb ik dan geen actieve herinnering aan. Nou, en dat een paar keer per dag. Elke dag. Het is een klassiek symptoom van ADHD, eentje die onschuldig lijkt, totdat het hele gezin na veel gehannes en gehaast met bagage en al buiten in de regen staat te wachten totdat papa de autosleutel heeft gevonden. Na een kwartier paniekerig grabbelen in wasmanden en onder sofakussens (hij lag op de wastafel bij de wc; waarom?) kom ik buiten, en vraagt mijn vrouw: ‘Waar staat de auto?’ Ai. Ja, in mijn buurt betekent parkeren soms rondjes rijden. Grote rondjes. Dus als er één persoon op de wereld dankbaar is voor Big Tech, ben ik het wel. Op mijn iPhone kan ik tegenwoordig zien waar ik mijn auto heb geparkeerd. Geen zoekacties meer met een boos gezin voor deze jongen. Ook op mijn fiets zit een tracker – ik raakte tot vorig jaar minstens één fiets per jaar kwijt, nu ligt het gemiddelde al twee jaar op nul. En op Marktplaats kocht ik een oude, gecrashte Apple Watch vanwege één enkele functie: hij kan mijn iPhone laten piepen, zodat ik die véél sneller vind. Die drie dingen bij elkaar leveren niet alleen een halfuur winst per dag op, maar vooral onschatbaar veel gemoedsrust. Dus ook aan die autosleutel heb ik een tracker gehangen, eentje die ook kan piepen. En inderdaad, toen ik ’m kwijt was was kon ik op de iPhone zien dat hij zich in het park bevond waar ik de hond had uitgelaten. Ik haastte me erheen, maar eenmaal daar aangekomen zag ik dat de autosleutel zich nu ineens 2 kilometer verderop bevond, en in beweging was. Gefascineerd bleef ik een halfuur lang staan kijken, totdat hij in een buitenwijk stil bleef staan. Blijkbaar was de vinder thuisgekomen, en zou hij ’m later naar de politie brengen. Daags daarna keek ik nog een keer: de sleutel had niet bewogen. De volgende dag ook niet. Op Google Maps inspecteerde ik de locatie eens met streetview. Daar zag ik dat mijn autosleutel werd gevangengehouden in een gebouw met 46 deurbellen. Ik printte 46 briefjes uit met mijn mailadres, telefoonnummer en een bedankje, fietste erheen en liet er 46 brievenbussen klapperen. Dat was drie weken geleden. De sleutel laat elke vijf minuten weten dat hij er nog ligt, dus echt kwijt ben ik ’m niet. Zal ik ’m eens laten piepen?</p>]]></description>
      <guid>https://www.volkskrant.nl/volkskrant-magazine/dankzij-zijn-tracker-zag-thomas-dat-de-autosleutel-zich-2-kilometer-verderop-bevond-en-in-beweging-was~b0efaa23/</guid>
      <pubDate>Thu, 8 Jun 2023 00:00:00 +00:00</pubDate>
    </item>
    <item>
      <title><![CDATA[Klussen maakt gelukkig, vooral als je het eerst heel lang uitstelt, leerde Thomas]]></title>
      <description><![CDATA[<p>Alle onderzoeken wijzen uit: klussen maakt gelukkig. Maar wel eerst heel lang uitstellen, is mijn ervaring. Zoals bij die zwevende plank in het kamertje van Zoon 2. Daar was een half jaar geleden Zoon 1 aan gaan hangen. Of een vriendje van hem, dat zullen we nooit weten; Zoon 1 neemt de zonden van zijn maten op zich, zodat ze welkom blijven. De zwevende plank, waar ik met mijn beide linkerhanden zo hard aan had gewerkt, was met pluggen en al uit de muur gekomen. Tot grote consternatie van Zoon 2, want het was de uitstalling van zijn verzameling Funko-poppen geweest. Zijn wat? Laat maar, is niet belangrijk. In ieder geval had ik natuurlijk meteen, papa zijnde, met grote stelligheid verzekerd dat ik de plank direct weer zou ophangen, zo goed als nieuw, niets van te zien. Tranen gedroogd, ramp afgewend. Maar toen puntje bij papa kwam, bleek de accu van de boor leeg. Ik legde hem even aan de stekker, en toen was het al avond, en de dag daarna kwam het er niet van, en de dag daar weer na was Zoon 2 alweer vergeten dat hij daar ooit een zwevende plank met Funko-poppen had gehad. Weken verstreken voordat ik me herinnerde dat ik ooit A had gezegd, en geen B had laten volgen. De boor was inmiddels spectaculair opgeladen, alleen bleek ik nu niet de juiste pluggen te hebben. Die gaan kopen was weer een hele nieuwe klus op zich, eentje die zijn eigen uitstel verdiende. En zo verstreken er weer weken, die waarschijnlijk maanden waren geworden als Zoon 2 niet op een dag verscheen aan de ontbijttafel met een indrukwekkende verzameling muggenbulten. Het was inmiddels lente, het zonnetje scheen, en de onbestemde daadkracht die dat met zich meebracht had ineens iets om op te focussen: er moest een muskietennet worden opgehangen. Een klusje van niks dat ik zeker binnen een minuut zou hebben gefikst, ware het niet dat me bij het inhameren van het ophangspijkertje een paar gapende gaten in de muur opvielen. Daar had toch ooit, in mijn herinnering althans, een plank met Funko-poppen gezweefd. Wat zou daar ooit mee gebeurd zijn? Gaf niks, ik zou ’m wel weer even ophangen. Hetgeen zo gepiept zou zijn geweest, als ik niet wederom ontdekte waarom ik de vorige keer geen B had gezegd, namelijk dat ik geen pluggen had. Maar nu scheen, zoals gezegd, de zon, dus sprong ik op de fiets, en een uurtje later had ik met mijn hysterisch opgeladen boor nieuwe gaten gemaakt en correcte pluggen erin geduwd. Dat ik daar nu niet de juiste schroeven voor had, daar had ik maling aan, want zoals gezegd scheen de zon, en dan neem je gewoon houtschroeven. Merken die pluggen niets van, blijkt. Nu, wanneer ik langs de kamer van Zoon 2 loop, gluur ik even naar binnen om daar een plank te zien zweven. Juist de langdurige afwezigheid ervan, maakt dat ik er geen genoeg van kan krijgen. Had ik hem meteen opgehangen, dan had niemand gemerkt dat hij weg was geweest, en had ik nooit zo kunnen genieten van de spectaculair verbeterde kinderkamer. Zoon 2 klaagt wel erg over muggen, maar daar hebben we muggenspul tegen. Dat overigens op is, dus dat moet ik echt eens gaan kopen.</p>]]></description>
      <guid>https://www.volkskrant.nl/volkskrant-magazine/klussen-maakt-gelukkig-vooral-als-je-het-eerst-heel-lang-uitstelt-leerde-thomas~b9bd601d/</guid>
      <pubDate>Thu, 1 Jun 2023 00:00:00 +00:00</pubDate>
    </item>
    <item>
      <title><![CDATA[Thomas heeft niets dan begrip voor de totale anarchie die momenteel heerst in zijn buurt]]></title>
      <description><![CDATA[<p>De rit ging voorspoedig, je gaat op tijd zijn want je bent op tijd van huis vertrokken, je bent er bijna, nog maar 100 meter, en dan staat er ineens zo’n rood-wit afzethek op je weghelft met een geel bord ‘omleiding’ en een pijl rechtsaf een woonwijkje in. Als ik dan zie dat het wegdek erachter zich in onberispelijk asfalt vervolgt zonder opbreking, obstakel of wegwerkers, extra appetijtelijk gemaakt door de afwezigheid van overig verkeer, dan wil ik nog weleens anarchistische gevoelens van het extreemrechtse soort krijgen. Gaat de overheid mij een beetje vertellen dat ik op mijn eigen weg niet normaal mijn eigen route mag rijden! Zetten ze nu al de boel af, voor volgende week zeker. Ik ben gekke Henkie niet! Maar daarna rijdt de boze maar gehoorzame burger vloekend braaf de verkeerde kant op, net iets te snel zigzaggend door woonerven, veel te hard stuiterend over drempels. Daarbij wijzen, als het goed is, de gele borden de weg. Maar het is nooit goed, want ik verdwaal bijna altijd. Soms omdat ik net het belangrijke gele bord mis, maar vaak omdat ik te eigenwijs ben en denk een kortere omweg te weten. De routeplanner is dan nutteloos, want die stuurt me weer terug naar waar ik niet verder mocht. Voor de geduldige mens een uitstekende kans om opnieuw te beginnen, voor mij een onacceptabele vernedering. Niets dan begrip dus, voor de totale anarchie in mijn buurt momenteel. Het was hier normaal gesproken al best een puzzel, qua eenrichtingsverkeerlabyrint met paaltjes die ineens uit de grond komen om onbevattelijke tijden, maar nu hebben ze op één strategisch punt de straat opgebroken, met als doel schijnbaar maximale disruptie. 150 meter ervóór staat een geel bord: ‘Rijweg gestremd over 150 meter omleiding volg F’. Niemand weet hoe lang 150 meter is, of hoe ernstig de stremming precies is, dus de gok wordt gewaagd. Zou ik ook doen. Maar verderop blijkt de boel serieus afgezet met een muur. Serieus, een houten muur, dwars over de hele weg. Zodat niemand het in z’n kop krijgt het toch te proberen. Dus daar probeert iedereen te keren, en dat is moeilijk met de achteropkomende auto’s, de boze fietsers en de daze voetgangers. Na deze ultieme test moeten ze de hele 150 meter terug, wuivend naar de volgende stakker van nee, nee, doe het niet, je kunt daar echt niet verder, totdat ze bij het genegeerde gele bord komen. En nu zien ze dat er inderdaad een gele ‘F’ naar rechts wijst. Een eenrichtingsweg waar je niet in mag, zegt het rode bord met het witte streepje erin. Jawel hoor, zegt het ernaast geplaatste blauwe bord met de witte pijl. Aarzelend rijden ze dan maar in, om daar op die smalle straat inderdaad tegenliggers te ontmoeten, die aan het andere uiteinde eveneens twee tegenstrijdige borden hebben gezien. De oplossing is dat iedereen dan maar even een stoep meeneemt bij het passeren. Iets waaraan ze zullen wennen, want alle rijrichtingen in de hele buurt zijn tijdelijk omgedraaid. Letterlijk alle. Met overal een nieuw bord naast het oude. De volger van de gele ‘F’ komt voor het ene regelconflict na het andere te staan, iets wat alleen op te lossen valt door te besluiten dat hier geen wetten meer heersen. Het doet me denken aan Napels, waar ook geen verkeersregels zijn. Als je er eenmaal aan gewend bent, de anarchie, is het best lekker rijden.</p>]]></description>
      <guid>https://www.volkskrant.nl/volkskrant-magazine/thomas-heeft-niets-dan-begrip-voor-de-totale-anarchie-die-momenteel-heerst-in-zijn-buurt~b6b7a8d9/</guid>
      <pubDate>Thu, 25 May 2023 00:00:00 +00:00</pubDate>
    </item>
    <item>
      <title><![CDATA[Hij had het verdrongen, maar Thomas spreekt Italiaans en kan met de Romeinen lezen en schrijven]]></title>
      <description><![CDATA[<p>Ik kan het niet over mijn dagen in Amalfi hebben, want blijkbaar waren alle Volkskrant-columnisten daar deze maand: tenminste Aaf BC, Sylvia W. en Tommy W. Heb ik van horen zeggen hè, want ik wist van niks. Met opzet, denk ik dan meteen. En dat ze dan stiekem een feestje hadden, en mij niet hadden uitgenodigd. Serieus, dat denk ik echt héél even. Nou was ik er maar een paar dagen, en het was er echt poepsaai, dus ik heb toch niks te melden. De echte vakantie was naar Rome geweest. Dat was op verzoek van zoon nr. 1, die ineens ideeën heeft en interesses toont. Een gevaarlijke ontwikkeling. Zelf had ik geen beste herinneringen aan Rome. Heet, vies en onaardig. Het is dan ook met enige verbazing dat ik moet constateren dat ik het de mooiste stad op aarde vind en dat ik er wil wonen. Dat begon al bij aankomst op het treinstation. Met onkarakteristieke daadkracht beende ik voor het gezin uit, naar waar ik voelde dat de taxi’s waren. Zonder te stoppen rolde ik mijn koffertje naar het juiste voertuig, commandeerde mijn gezin op de achterbank en stapte voorin. Terwijl we door de stad laveerden, kletsten de chauffeur en ik honderduit. Hij wees dingen aan, ik stelde vragen, hij maakte grappen, ik nog betere. Op de plaats van bestemming kreeg ik een schouderklop, weigerde hij fooi, en reed hij toeterend en zwaaiend weg. Ik wendde mij tot het gezin en zag daar drie verbaasde koppen. Wie was deze papa, en hoezo sprak hij ineens Italiaans? Tja. Daar vroegen ze me wat. Wisten ze niet dat ik ooit een cursus had gedaan? En dat ik een Italiaanse vriendin had gehad? Nee, dat wisten ze allemaal niet, en in hun ogen zag ik iets van achterdocht ontstaan. Ja jeetje, ik was het zelf ook allemaal vergeten. De betovering hield ons hele verblijf aan. De stad, leek het, schikte zich naar mijn wil. Geen kaartjes voor het Vaticaan meer? Blijf hier maar staan, papa regelt het wel even. En dan stonden we een uurtje later met kaartjes van een straathosselaar in de Sixtijnse Kapel. Restaurant vol? Komt goed, papa gaat wel even met de ober praten. Ja jongens, kom maar, we krijgen de mooiste tafel van het terras. Ik zou hier moeten zeggen dat ik zelf ook niet wist wat er gebeurde, maar ik wist het wél: het is de taal. Die staat hakkelen en mompelen niet toe. Alles moet luid en kordaat, en het lichaam voegt zich. En daarmee de wereld. Een soort koorts maakte zich van mij meester. Zouden we hier niet kunnen gaan wonen? Want elke hoek die we omsloegen, vonden we weer iets prachtigs. Zo vaak, dat het blijkbaar ondoenlijk was voor de gemeente om overal bordjes op te hangen. Hier, een kuil met ruïnes waar auto’s omheen razen. Geen uitleg, niks. Even googlen: ach, dit is de exacte plek waar Julius Caesar is vermoord! Cool toch? Nee? Niemand? Iedereen moe? Geeft niks, om de hoek is een osteria waar Fellini en Mastroianni altijd aten. In Amalfi kon mijn gezin bijkomen van de wervelwind. En met een negroni aan het zwembad zitten was voor mij ook geen straf. Maar eindeloos steegjes inslaan en ondertussen nutteloze weetjes tegen anderen blaten is meer mijn ding. Misschien gids worden? Zouden ze al gidsen hebben in Rome?</p>]]></description>
      <guid>https://www.volkskrant.nl/columns-opinie/hij-had-het-verdrongen-maar-thomas-spreekt-italiaans-en-kan-met-de-romeinen-lezen-en-schrijven~b52900a6/</guid>
      <pubDate>Thu, 18 May 2023 00:00:00 +00:00</pubDate>
    </item>
    <item>
      <title><![CDATA[Vliegschaamte zal nooit echt een ding worden, zolang treinvrees de overhand heeft, denkt Thomas]]></title>
      <description><![CDATA[<p>Wie wil vliegen hoeft alleen online een bestemming in te vullen, om een keurig lijstje keuzes te krijgen: tijd, prijs, beenruimte, vliegtuigkleur, nootjeskwaliteit – zeg het maar.Wie de trein wil nemen, zakt er maar in. Ik wilde met het gezin treinen naar Rome – niet echt een exotische, obscure bestemming. Het leek echter alsof ik een lift zocht naar Kabul, zo moeilijk bleek het. Ik vond niet één site waar de hardwerkende Nederlander gewoon kon zeggen: maandag naar Rome, vier treinkaartjes graag. Ongetwijfeld zijn er handige planners, forums met ervaren reizigers, noem maar op, maar onder mijn niet geheel onervaren Google-vingers dook het niet op. Na enig zoeken bleek Google Maps de enige die me überhaupt een route aanbood: Parijs-Lyon-Milaan-Rome. Ongetwijfeld roept nu ergens een lezer vergeefs dat je véél beter over Oostenrijk kunt, of dat je dinsdag moet reizen omdat het véél goedkoper is, maar dat is nu precies mijn punt: dat de teleurgestelde burger niet gewoon op één plek een bestemming kan aanklikken, en drie klikken later de kaartjes in zijn inbox heeft. De Europese Commissie zal hier ongetwijfeld hard aan werken, maar voorlopig schrikken de lange reistijd en hoge prijzen (reken twee keer zo duur) de meesten af. Vliegschaamte zal nooit echt een ding worden, zolang treinvrees de overhand heeft. Terwijl het spoor zó veel prettiger reist dan de lucht, natuurlijk. We hoefden niet door de Hel van Schiphol, we hoefden niet opeengepakt te wachten op een uitgesteld opstijgen. In de trein hadden we de hele tijd normaal bereik op alle apparaten, een uitzicht dat met elk uur mooier werd en bovenal een tafeltje waar we met ons viertjes omheen konden zitten, waarop boeken lagen, laptops, speelkaarten, plus koffie en broodjes uit de restauratiewagon waar ik op een vriendelijke bediening mijn Frans en Italiaans kon warmdraaien. De overstaps bleken nog wel een uitdaging. Van Parijs is het bekend. Daar kunnen ze zich niet voorstellen dat het niet je eindbestemming is. Je moet dwars door de stad van het ene naar het andere station. Normaal zou ik dan de taxi nemen want dan krijg je toch nog een stukje stad mee, maar met de prijzen van de treintickets in mijn achterhoofd stond ik erop ditmaal toch de aanzienlijk goedkopere metro te nemen. Een heel gedoe met twee kinderen en vier rolkoffers. Een werkende ticketautomaat was nog even zoeken, en ook het juiste perron diende zich niet vanzelf aan. En hier begon zich een verontrustend patroon af te tekenen dat zich de hele reis zou herhalen: onze oudste zoon begon ons te betuttelen. Hierheen papa, nee mama daar is niets, even opschieten nou jongens anders komen we te laat. Op vrij directieve wijze stuurde hij ons de metro door, hielp hij ons met onwillige kaartautomaten, gidste hij ons naar de juiste uitgang naar Gare de Lyon, en trok hij ons door de krankzinnige mensenmassa op dat station heen, terwijl wij aldoor om ons heen aan het pruttelen waren van: maar welk perron dan? Hoe weet je dat? Weet je zeker dat je goed gaat? Stoïcijns leidde hij ons, verwarde oudjes, de hele weg naar onze zitplaatsen. Eenmaal gezeten in de (Italiaanse) trein naar Lyon keken mijn vrouw en ik elkaar geschrokken aan: dit was het moment geweest waarop wij een last waren geworden voor hém, in plaats van andersom.</p>]]></description>
      <guid>https://www.volkskrant.nl/columns-opinie/vliegschaamte-zal-nooit-echt-een-ding-worden-zolang-treinvrees-de-overhand-heeft-denkt-thomas~bc247b0a/</guid>
      <pubDate>Thu, 11 May 2023 00:00:00 +00:00</pubDate>
    </item>
    <item>
      <title><![CDATA[De meeuwen trekken moordend en rovend door de stad – en Thomas kan er niet meer tegen]]></title>
      <description><![CDATA[<p>De meeuwen zijn terug. Als Vikingen van weleer trekken ze moordend en rovend door de stad. Hun krijsen, tieren en gillen heeft onze merel verjaagd. Vuilniszakken zijn opengescheurd, meerkoetjes aangevallen, kuikentjes opgegeten. Er worden trouwens ook ineens heel veel poezen vermist. Just sayin’. De meeuwen komen paren en nestelen. Dan krijgen ze ruzie. Hun gekrijs bevat een hoop ‘Hee jij, ja jij, oprotten, nee echt opzouten nou, wat zeg ik nou net, gast ik zweer, als je niet optieft...’ De he-le dag. Krijs krijs krijs. Onacceptabel natuurlijk. Ik betaal verdorie geen belasting om elke ochtend wakker te worden gegild door dat tuig. Dus toen onze vuilniszakken weer eens ruw waren opengescheurd en de hele inhoud over de straat lag verspreid, liet ik mijn innerlijke Boze Witte Man bovenkomen, en stuurde op hoge poten een mailtje naar de gemeente. Op héél hoge poten, mag ik wel zeggen. Om u een indruk te geven hoe hoog: toen ik het wilde verzenden, moest ik eerst vijf uitroeptekens verwijderen. Ik kreeg een mailtje terug dat de gemeente, helaas, niets mocht doen omdat de meeuw een beschermde diersoort is. Huh? Wat? Alle meeuwen? Ja meneer, alle. Maar hoe kun je nou honderden soorten over één kam... IK ZEI ALLE! Kijk, ik snap het wel: in het wild nestelen ze op de grond, in duinen enzo, maar daar krioelt het tegenwoordig van de fietsmannen en nordic walkers. Dan is zo’n plat stadsdak wel zo rustig. Plus die grote grijze zakken vol lekkernijen op de stoep, krijs daar maar eens nee tegen. Alleen: kunnen ze niet op een bedrijventerrein nestelen? Op de Carpetright ofzo? ’s Nachts verzon ik strategieën. Als ik nu eens met een drone hun nesten opzocht en hinderlijk ging zoemen daar? Is dat illegaal? Ik zou ook briefjes in alle brievenbussen kunnen gooien met alles wat je niet mag doen met meeuwennesten, in de hoop mensen op ideeën te brengen. Ter mijner verdediging: deze gedachten had ik alleen ’s nachts, gedurende de uren waarop men moorden overweegt. Op één van die nachten ging ik googlen op schietgerei. Ook omdat ik al mijn hele leven een geweer wil hebben. Ik hou van schieten, ben er vrij goed in, maar heb er geen enkele uitlaatklep voor. Als ik nu eens een luchtbuks kocht...? Het bleek dat ik voor een paar tientjes al een proppenschieter kon kopen, en voor een luttele tienduizend euro meer een gasaangedreven geweer waarmee je een olifant kunt omleggen – volledig legaal (het geweer dan, niet de olifant omleggen). YouTube toonde talloze filmpjes van enthousiaste liefhebbers die angstaanjagend grote gaten schoten in emmers en verkeersborden. Na een tijdje was mijn waanzin opgebrand, en kon ik weer slapen. Even dan, want toen begonnen de meeuwen weer. Die ochtend stond er een zilvermeeuw ter grootte van een klein vliegtuig op mijn autodak intimiderend en prachtig te wezen. Zijn kop leek bedekt met flanel, zo zacht en glad, met daarin gele ogen waar met een fijn penseel een rood randje omheen was getrokken, en onder op de machtige snavel een felle oranje vlek. Ik voelde in elke vezel van mijn lijf dat ik nooit, maar dan ook nooit zoiets moois iets zou kunnen aandoen. Ik drukte op de autosleutel, de auto deed z’n piepjes, het prehistorische beest nam twee petsende stappen op zijn gele flippers en nam vlucht.Oordopjes, ik moet oordopjes kopen.</p>]]></description>
      <guid>https://www.volkskrant.nl/volkskrant-magazine/de-meeuwen-trekken-moordend-en-rovend-door-de-stad-en-thomas-kan-er-niet-meer-tegen~b64c8c42/</guid>
      <pubDate>Thu, 4 May 2023 00:00:00 +00:00</pubDate>
    </item>
    <item>
      <title><![CDATA[Als iemand na een vrolijk ‘goedendag’ heel lang niks zegt en dan alleen maar ‘Ja?’, voorspelt dat weinig goeds]]></title>
      <description><![CDATA[<p>Ik zeg niet welke bouwmarkt het was, want dat arme kind kan er ook niets aan doen dat ze een stomme trut is. I blame the parents. Maar tjeezes nog aan toe. Het leek zo simpel. Ik wilde iets hebben wat graffiti verwijdert. Bestaat dat? Ja, zei Google, dat bestaat. Mooi, vertel dan maar, waar kan ik dat kopen? Overal, zei Google. Nietes, zei elke winkelsite: niet op voorraad. Blijkbaar was heel Nederland graffiti aan het verwijderen. De zomer van 2023 zal de geschiedenis ingaan als de zomer van de propere gevels. Of wacht: één bouwmarkt, op een uur rijden, had nog één fles op voorraad. Ik bestelde hem meteen, af te halen in de winkel, en sprong in de auto om dat laatste te doen. Het ijzer was heet, er moest gesmeed worden. Een half uur later stapte ik op de infobalie van de betreffende bouwmarkt af. De vrouw erachter was verdiept in haar computer. Ze zuchtte. Ze was ergens boos over. Ik denk altijd dat dat door mij komt, wat nergens op slaat. Niet mijn schuld, stelde ik mezelf gerust. Ik wachtte. Ik wachtte nog wat. Ik kuchte. Toen riep ik maar zo monter mogelijk: ‘Goedendag!’ Zeker vijf seconden lang reageerde ze niet. Gewoon niet. Toen scheurde ze zich met tegenzin los van de computer, liep naar me toe en zei: ‘Ja?’ Ik zal wel weer overgevoelig zijn, maar als iemand na een vrolijk ‘goedendag’ heel lang niks zegt en dan alleen maar ‘Ja?’, is dat niet waardeneutraal. Dat is fucked up. ‘Hoi, hallo, hee, zeg, nou, ik heb een product bij u besteld en nu kom ik... het...’ Al halverwege mijn zin was ze bij me weggelopen. Aan de verste kant van de balie schoof ze wat mappen en papieren heen en weer. Toen sloeg ze met vlakke hand op de toonbank, en riep: ‘Ik heb geen bon.’ ‘O. Ach jeetje. Maar ik heb het besteld. Kijk, hier op mijn telefoon heb ik het mailtje. Het gaat om...’ ‘Hoelang geleden?’ ‘Eh... een half uur?’ ‘Ja, dan is het er nog niet!’ ‘Nou, ik heb gecheckt, u heeft het op voorraad hoor. Tenminste, dat zegt de site...’ ‘Ik heb geen bon.’ Daar was-ie dan: de Paarse Krokodil. We wisten allebei dat de graffitiverwijderaar er was, nu werd het een strijd tussen mijn enorme redelijkheid en haar minuscule machtspositie. ‘Maar u kunt mijn bestelling dan toch gewoon pakken?’ ‘Dat is niet de bedoeling, meneer.’ ‘Ja, maar... ik ben nu hier! En ik heb betaald. Dan kan ik het toch wel meenemen nu?’ ‘Dat is niet de bedoeling, meneer.’ ‘Anders pak ik het zelf wel even uit het schap, en dan kom ik bij u terug?’ ‘Dat is niet de bedoeling, meneer.’ In mijn hoofd braken brandjes uit, werd met stenen gegooid, auto’s reden winkels binnen en gemaskerde mannen begonnen om zich heen te schieten. ‘Nou. Pech!’, zei ik. Dat sloeg helemaal nergens op, maar het was wat ik zei. Ik stormde de zaak in, en binnen een minuut stond ik bij het flesje waar het allemaal om te doen was geweest. Eén stuk, inderdaad. Bij het afrekenen wilde ik er passief-agressief mee wapperen, maar de infobalie was leeg. In de auto naar huis begon ik te schreeuwen ‘Niet de bedoeling?! Niet JOUW bedoeling! Maar wel MIJN bedoeling!’ en vele, vele varianten daarvan, allemaal geclusterd rond het woordje ‘bedoeling’. Ik reed drie keer fout, en kwam schor thuis.</p>]]></description>
      <guid>https://www.volkskrant.nl/columns-opinie/als-iemand-na-een-vrolijk-goedendag-heel-lang-niks-zegt-en-dan-alleen-maar-ja-voorspelt-dat-weinig-goeds~b2237730/</guid>
      <pubDate>Thu, 27 Apr 2023 00:00:00 +00:00</pubDate>
    </item>
    <item>
      <title><![CDATA[De werkelijkheid van het schattige Funda-huisje in Friesland raakte deze Randstedelingen]]></title>
      <description><![CDATA[<p>We waren in Harlingen. Men kan daar in de buurt veel leuke dingen doen, waaronder door druilerige weilanden rijden naar een huisje dat op Funda staat. Dat zal niet bovenaan eenieders lijstje staan, maar wel op dat van mijn vrouw, dus dat was ons uitje. Ik sputterde nog tegen dat we geen geld hadden om wat dan ook te kopen. Ze wierp tegen dat mensen ook kastelen bezochten die ze niet konden kopen. En bovendien, als we het nou samen met vrienden kochten, was het misschien te doen. Die twee argumenten leken niet bij elkaar te horen, maar voordat ik kon formuleren waarom niet, zaten we al in de auto. Online had het huisje, het moet gezegd, er prachtig uitgezien. Maar sinds makelaars droneshots hebben ontdekt, ziet werkelijk elke vervallen varkensstal er idyllisch uit. Het lag op een schiereilandje dat, vanuit de lucht gezien, leek te drijven in fonkelend water. Een plukje huizen leunde schots en scheef tegen elkaar aan, alsof ze zich hadden teruggetrokken voor de oprukkende vloed en elkaar warm hielden door bijeen te klitten. Friesland is bij vlagen Europa op zijn best: een landelijke idylle, met om het halfuur rijden een historisch stadje met kroegen en restaurantjes. Bij vlagen ook niet. Stedelingen willen weleens vergeten dat al die weilanden feitelijk bedrijven zijn, en dat ook Friesland dus voor een groot deel bedrijventerrein is. En ondernemers hebben wel wat beters te doen dan snoezigheid aanleggen voor toeristen. Binnen de bebouwde kom van Harlingen hadden we al tien keer zoveel bomen per strekkende meter gezien als hier tussen de weilanden. Bij een blauwe lucht kan zo’n raaigraswoestijn hallucinant mooi zijn, maar onder deze donkergrijze lucht ontnam de doodse vlakte ons de lust tot leven. Tot plots – o wonder – de idylle opdook. Een ophaalbruggetje overspande een kronkelend riviertje, aan weerskanten waarvan een stuk of tien huisjes, beschut door populieren, pittoresk lagen te wezen. De huisjes aan de overkant vormden het schiereiland, en aan het verre einde ervan lag het huisje. Vrolijk kakelend betraden wij de nederzetting, maar alras begonnen we zachter te praten. Iets in de geïsoleerdheid van de plek, de grijze lucht, het gevoel gadegeslagen te worden, maakte dat we onszelf begonnen te horen als de luidruchtige stedelingen die we zijn, zodat we met elke stap zachter begonnen te praten, tot het een fluisteren was geworden. Het huisje leek op een schaalmodel van dat in de advertentie. Wie het bewoond had moest óf middeleeuws klein wezen, óf enorm van bukken houden. Het stond leeg, althans dat hoopten wij, want het was in deerlijke staat. Het houtwerk was verrot, en door de gordijnloze ramen zagen wij een een donker kamertje met zwarte schimmelsporen op de bruine muren en dito tapijt. De tuin waarin we stonden was een plagje gras dat nauwelijks hoger lag dan het water, hetgeen gedemonstreerd werd het steeds dieper wegzakken van onze misplaatste sneakers. De makelaar had vermeld dat het huis geweldige potentie had, en dat klopte. Potentie is immers de spanning tussen wat iets zou kunnen zijn en wat het is. In dit geval een bouwval. We slopen terug, het landje af. Voor een raam hing een poster met de tekst ‘Stop de groene leugen’. De groene plastic brievenbus van een andere woning droeg de sticker ‘Windmolens? Nee bedankt’. Het fluisteren was gestopt, het wegsluipen werd steeds gehaaster. In Harlingen wachtte een cappuccino met mijn naam erop.</p>]]></description>
      <guid>https://www.volkskrant.nl/volkskrant-magazine/de-werkelijkheid-van-het-schattige-funda-huisje-in-friesland-raakte-deze-randstedelingen~b48baebc/</guid>
      <pubDate>Thu, 20 Apr 2023 00:00:00 +00:00</pubDate>
    </item>
    <item>
      <title><![CDATA[Tijden veranderen snel, mensen aanzienlijk langzamer,  merkte Thomas bij zichzelf]]></title>
      <description><![CDATA[<p>Het enige wat je niet meer mag zeggen, is dat je niets meer mag zeggen. De wet garandeert dat, zolang het maar niet richting laster of geweld gaat, echt alles mag. Alleen: tijden veranderen. Dat is altijd zo geweest. Denk maar aan hoe het vroeger voelde wanneer opa zijn domme bejaarde mond weer eens opendeed. Dan zei opa dingen waarvan alle aanwezige tenen zich kromden. Vooral wanneer hij een zin politiek correct begon, want dan wist je dat hij zich alleen indekte tegen wat komen zou. Bijvoorbeeld dat het ‘natuurlijk’ heel goed was dat vrouwen gelijke rechten hadden enzo. Dan bad iedereen tot zijn eigen afgod dat het woordje ‘maar’ niet zou komen, waarop opa genadeloos vervolgde: ‘maar... dat betekent niet dat ze hetzelfde werk moeten doen als mannen, want uiteindelijk raken ze toch zwanger, en heb je zo’n meid voor niets ingewerkt.’ Later, in de auto terug, herinnerden je ouders je eraan dat opa nu eenmaal uit een andere tijd kwam, en dat hij ooit heel progressief had gestemd op een partij die vóór het vrouwenkiesrecht was. Dat gebeurt. Tijden veranderen snel, mensen aanzienlijk langzamer. En zo kon het gebeuren dat ik in de auto luidkeels zat mee te zingen met Treat Her Like A Lady van The Temptations. Een lekker nummer waar niets mis mee was. Maar nu gebeurde er iets vreemds. De woorden die uit mijn mond kwamen, leken niet overeen te komen met die van The Temptations. Ook al zongen we spatje gelijk, hun tekst was vrolijk en romantisch, maar de mijne, tja, daar was iets mis mee, dat voelde ik wel. Maar wat? Ik bedoel: Now I’m the kinda guy who don’t believe that chivalry is dead... Hoffelijk zijn, goede zaak toch? Heel romantisch. Cause I believe a woman should be treated with the utmost respect. Respect is altijd goed. Altijd. Toch voelde ik een frons op mijn voorhoofd verschijnen. Waarom toch? We zongen verder: Now I like opening doors, picking up her hanky off the floor: Treat her like a lady! Wat zeggen ze nou? Hadden vrouwen vroeger zakdoekjes bij zich? Die ze lieten vallen? Nooit gemerkt... Light her cigarette if she smokes, even help her with her coat: Treat her like a lady! Misschien was dat het probleem: roken. Dat doen we niet meer. Toch was ik niet gerustgesteld. Ergens klopte iets niet. In this world of liberation it’s so easy to forget, that it’s so nice to have a man around to lend a helping hand. Ja hoor eens, dat zou mijn vrouw alleen maar beamen, die vindt het hartstikke fijn dat ik bij de hoge plank kan en het jampotje open krijg. En toch... A woman is like a flower, with love on her you shower. Ja nu lijkt het toch alsof ze suggereren dat je een vrouw anders moet behandelen dan een man. Maar was dat dan niet zo? Ineens zag ik mezelf deuren openhoudend, vuurtjes aanbiedend, tafeltjes verplaatsend: allemaal dingen die je tegenwoordig niet meer kunt maken, want... tegenwoordig? Gebruikte ik het nou het woord ‘tegenwoordig’? Snel zette ik ’m van Radio 10 over naar Funx. Bitches gettin’ money all around the world/‘Cause girls is players too, hoorde ik. Op een sample van The Message van Grandmaster Flash! Maar dat zal de jeugd van tegenwoordig ook wel niet weten. Ach, de paarden van de tram moeten worden ververst, zo schiet het niet op natuurlijk.</p>]]></description>
      <guid>https://www.volkskrant.nl/volkskrant-magazine/tijden-veranderen-snel-mensen-aanzienlijk-langzamer-merkte-thomas-bij-zichzelf~b5192712/</guid>
      <pubDate>Sat, 15 Apr 2023 00:00:00 +00:00</pubDate>
    </item>
    <item>
      <title><![CDATA[Op een ochtend vond Thomas zwarte korreltjes in de keukenlade. Nu is hij een andere man]]></title>
      <description><![CDATA[<p>Ik ben niet dom, behalve soms ontzettend. Wij bewaren ons brood en beleg in een keukenlade, en daarin zag ik op een ochtend overal zwarte korreltjes. Ik dacht: ze zullen wel afkomstig zijn van de ingewikkelde crackers die mijn vrouw eet, van die moeilijke meerzadenplankjes waar allemaal rare spikkels en frubbels in zitten. Zie je wel, hier, deze cracker is half opgegeten weer teruggelegd, vind je ’t gek dat er zo veel kruimels in de la liggen. En wie neemt er nou alleen kleine hapjes uit de sneetjes brood en legt ze dan weer terug? Wat een debiel gezin heb ik toch. Ik viste de zoetjes uit de la en ging achter mijn koffie zitten. Iets voelde niet in de haak. Er ontbrak iets. De beesten. Waar waren de beesten? Normaal liepen die mij ’s ochtends voor de voeten, zeurend om eten. Ik keek om me heen, en zag de hond nerveus kwispelend naar iets kijken. Ik volgde zijn blik: daar zat de poes intens te loeren naar de plint onder het aanrecht. Af en toe zwiepte haar staart een keer, of draaide ze haar kop met een ruk een decimeter naar links of rechts. De beesten waren duidelijk helemaal gek geworden. Mijn vrouw kwam de trap af, en slofte naar de lade met haar moeilijke crackers. Ze trok ’m open en deed toen van alles tegelijk: gillen, met haar handen wapperen en naar de overzijde van de kamer huppelen. Ik schrok mij de gevoelige pleuris. Dat was een week geleden, en inmiddels ben ik een andere man. Harder. Wreder. Ongevoeliger. De sporen van de Grote Muizenoorlog van 2023 hebben hun sporen in mijn gezicht nagelaten. Als ik de muis eerder had gezien, was ik het misschien geweest die had gegild, en was zij de moordenaar geworden. Maar je kunt het verleden niet veranderen. Ik stak een sigaret op en keek uit over de puinhopen van deze eens zo mooie stad. Tijd om de muizenval te checken. Het vervelende aan muizen is dat ze dood moeten. Je kunt diervriendelijke vallen kopen, maar wat dan? In de stad kun je ze moeilijk buiten loslaten, want dan gaan ze bij iemand anders in huis een gezin stichten, en komen hun kinderen en kleinkinderen straks alsnog in je broodlade wonen. Het alternatief is in de auto springen en rijden tot je de bebouwde kom uit bent, maar om dat voor elke muis te doen is tamelijk onpraktisch. Moord, dus. Maar hoe? Met de klassieke muizenval weet je nooit wat voor gruwelen je zult aantreffen, qua gehalveerde stuiptrekkende stakkertjes. En gif staat garant voor een langzame pijnlijke dood, plus regelmatig rottendemuizenlijkjes-lucht. Vroeger had je ook nog lijmpapier, maar dat is nu godzijdank verboden om redenen die te gruwelijk zijn om in uw ochtendkrant af te drukken. En wie mij wijst op onze poes, zeg ik: haar methoden zijn sadistischer dan alle hierboven beschreven opgeteld. De minste aller kwaden is, schijnt, elektrocutie. Ik bestelde een zwart plastic doosje ter grootte van een baksteen. Batterijtjes erin, likje pindakaas in de kill zone, muis loopt de buis in – pzt! Klaar. Feilloos en snel. Als het ledlampje knippert, betekent het dat er een muizengezinnetje vergeefs zal wachten tot papa thuiskomt. De mensenpapa ondertussen, opent het doosje, pakt met een hondenpoepzakje één gaaf, ogenschijnlijk ongeschonden, roerloos muisje eruit, knoopt het zakje dicht en deponeert het in de vuilnisbak. Onderop, want anders raakt de mensenmama van streek.</p>]]></description>
      <guid>https://www.volkskrant.nl/volkskrant-magazine/op-een-ochtend-vond-thomas-zwarte-korreltjes-in-de-keukenlade-nu-is-hij-een-andere-man~b060dcc4/</guid>
      <pubDate>Sun, 9 Apr 2023 00:00:00 +00:00</pubDate>
    </item>
  </channel>
</rss>
