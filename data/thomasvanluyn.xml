<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[De ware theedrinker is de klos: de supermarkt heeft alleen zakjes. Wel twee miljoen]]></title>
      <description><![CDATA[<p>Alles wat er mis is met de wereld komt samen in het theezakje. De meest nutteloze uitvinding ooit. De oplossing voor een niet-bestaand probleem. Thee hoef je namelijk alleen in een pot met heet water te gooien. Schenk je uit door een theezeefje dat generaties lang mee gaat. Klaar. Zo ging het eeuwenlang, totdat iemand ergens bedacht dat theedrinkers op deze manier wel erg onafhankelijk waren van het bedrijfsleven. Maar een zakje in elkaar flansen, touwtje eraan nieten, labeltje printen, in individueel papiertje verpakken en daar dan 25 van in een kartonnen doosje stoppen en in plastic sealen: dat zou vast te veel zijn voor de mensen thuis om zelf te doen. Dus zulks geschiedde. Mijn ogen werden geopend toen ik in een restaurant thee kreeg in een nylon gaasje, dat ik uit luchtdicht verzegeld plastic folie moest zien te pulken. Bijna had ik de ober geroepen, om te melden dat ik per abuis een kommetje plasticsoep had gekregen. De maat was vol. Voortaan alleen maar losse thee voor deze jongen. Maar het grootkapitaal had zijn complot reeds uitgevoerd, zag ik in de supermarkt: het enorme theeschap bevatte twee miljoen pakjes met theezakjes in alle smaken van de regenboog, maar niet één zakje losse thee. De theedrinkende burger is geknecht. Het is de strategie van veel bedrijven: het alternatief onbereikbaar maken. Apple was er heel goed in, met z’n rare stekkertjes die je elk jaar moest vervangen omdat ze een nieuwe hadden bedacht. Lang leve de Europese Commissie, die de USB-C-stekkertjes voor alle fabrikanten heeft verplicht. Communistische fratsen. Apple zal woedend zijn. En ook de maker van de gps-tracker op onze hond zit ergens te stomen van woede. Die had een stekkertje bedacht dat volkomen bizar en uniek was, met een piepklein snoertje dat je gegarandeerd kwijtraakte en alleen te bestellen viel bij het bedrijf zelf, à raison van een klein fortuin. Ik noem dat het Verdienmodel van Gilette, dat je iets koopt in een winkel waar ze stiekem de deur achter je op slot doen, zodat je er nooit meer uit kunt. Gilettes mesjes passen alleen op Gilettes houdertjes, die op hun beurt alleen hun mesjes accepteren. De scherende burger die wil overstappen, mag alles weggooien, een afschrikwekkende vorm van kapitaalvernietiging. Als de recalcitrante eigenheimer die ik ben, heb ik 5 (vijf) scheersystemen in mijn badkamerkastje liggen. Die zijn allemaal onverenigbaar, maar zodoende weet ik zeker dat ik altijd wel een passend mesje in de supermarkt kan vinden. Koffie kun je nog wel los kopen, en godzijdank is filterkoffie onverminderd populair in Nederland, alle propaganda van Nespresso ten spijt. Jammer genoeg vind ik filterkoffie niet lekker. En ik slaag er altijd in de boel te laten overstromen of de inhoud van gescheurde natte filterzakken op aanrecht en vloer te laten vallen. Ook voor espressoapparaten heb ik het temperament niet. Wachten op opwarmende apparaten, geknoei met koffiekorrels, leegmeppen van koffiehouder, rondgespoten water opdweilen: dat vermindert het ochtendhumeur niet, en daar had ik die koffie juist voor nodig. Kuipjes dus. Ik heb me laten opsluiten met een vrij obscuur systeem, eentje waarvan de kuipjes alleen online te bestellen zijn, en die alleen op dat apparaat passen. Een apparaat dat alleen die kuipjes slikt. En nu is het apparaat kapot, en moet ik het opsturen naar de fabriek want niemand kan het maken. Ik heb een zakje thee gekocht in een snoezig winkeltje, en een zeef die je heel handig in de pot hangt, en ik ga nu iedereen verkondigen dat koffie heel slecht voor je is, en doen alsof ik daarom alleen nog maar thee drink.</p>]]></description>
      <guid>https://www.volkskrant.nl/columns-opinie/de-ware-theedrinker-is-de-klos-de-supermarkt-heeft-alleen-zakjes-wel-twee-miljoen~b2834a96/</guid>
      <pubDate>Thu, 8 Feb 2024 00:00:00 +00:00</pubDate>
    </item>
    <item>
      <title><![CDATA[We zijn allemaal een beetje psychopate narcistische neuroten met dissociatieve episoden]]></title>
      <description><![CDATA[<p>Toen mijn broer psychologie studeerde, maakte ik de fout een van zijn studieboeken op te pakken, met de pakkende titel DSM-III. Dat was een lijvig naslagwerk waarin alle geestesziekten stonden beschreven, met de symptomen waaraan de behandelend psycholoog ze kon herkennen. Duidelijk een boek dat een jong, beïnvloedbaar iemand niet moet lezen, want bij elke stoornis dacht ik: o mijn god, dat heb ik. En dat ook. En hemel, dat ook al. Da’s niet zo vreemd, want iedereen heeft zo’n beetje alles. We zijn allemaal een beetje psychopate, narcistische neuroten met dissociatieve episoden, maar meestal zo weinig dat het niet opvalt (totdat de printer het niet doet en we rare geluiden beginnen te maken). Dat is een van de redenen dat geestesziekten zo populair zijn: dat het zo’n feest van herkenning is. Wie Love on the Spectrum weleens heeft gezien, weet wat ik bedoel. Dat is een datingprogramma voor autisten. Herstel: mét mensen met autisme, maar natuurlijk gewoon vóór ons, het grote publiek. Dat voelt een beetje vies, en dat is het ook. Blijkbaar is ook de stoornis ‘voyeurisme’ niemand vreemd. Dat is tenslotte ook de reden van het succes van B&amp;b vol liefde en verwanten. Je ziet daar dingen die je nooit had mogen zien. Wat zou er gebeuren wanneer je in het echte leven zou aanschuiven bij een stelletje dat een romantisch etentje probeert te hebben? ‘Nee praat gerust door, ik vind het leuk om naar jullie onhandige pogingen tot intimiteit te kijken. Supergenant, maar enorm vermakelijk.’ Bij mensen met autisme is het extra lonend, omdat ze zichzelf zo slecht kunnen verbergen. Sterker nog, ze uiten hun gedachten soms een tikje expliciet, omdat ze de nuance niet meester zijn. Dus als de date niet zo soepel loopt en er valt een stilte, kan iemand in het autismespectrum zomaar zeggen: ‘Er valt een stilte. Dat vind ik ongemakkelijk. Deze date gaat slecht. Ik ga op de wc zitten om alleen te zijn.’ #herkenbaar. Heel fijn dat iemand dat eens zegt. Uit onmacht, maar toch. Ook wanneer mensen met depressie, eetstoornissen, ADHD of borderline vertellen over hun aandoening, zou je al snel kunnen denken: o shit, dat heb ik ook allemaal. Bedenk dan dat je het pas hebt wanneer je het zo erg hebt dat je het niet kunt verbergen zonder vreselijk ongelukkig te worden. Ik geloof niet dat dit de definitie is van de DSM-III, maar het werkt wel zo. Daarom komt nu ineens iedereen uit de kast: BN’ers, voetballers, leden van diverse koningshuizen – allemaal grijpen ze de kans dat ze wat meer zichzelf mogen zijn tegenwoordig. En dan blijkt er veel best herkenbaar te zijn. Maar wie echt de grenzen van zijn inlevingsvermogen wil opzoeken, raad ik het YouTube-kanaal Ask a Psychopath aan. Daar zitten heel vriendelijke, redelijke psychopaten open en eerlijk te vertellen over hun totale gebrek aan geweten, spijt of schaamte. Ze zouden waardeloze realitytelevisie opleveren, want de kijker kan zich er niks bij voorstellen en gunt ze ook helemaal niks. Een psychopaat die zegt dat hij op de wc gaat zitten om alleen te zijn, doet het niet uit onmacht maar omdat hij geen ene fuk geeft. Als ik mijn ADHD voor één stoornis zou willen ruilen, zou die het zijn.</p>]]></description>
      <guid>https://www.volkskrant.nl/volkskrant-magazine/we-zijn-allemaal-een-beetje-psychopate-narcistische-neuroten-met-dissociatieve-episoden~b08f0043/</guid>
      <pubDate>Thu, 1 Feb 2024 00:00:00 +00:00</pubDate>
    </item>
    <item>
      <title><![CDATA[Dit is mijn vijffasensysteem voor het Tikibad (maar het is niet waterdicht)]]></title>
      <description><![CDATA[<p>Het beste is natuurlijk om helemaal niet naar het Tikibad te gaan, maar zoon nummer 2 was jarig. Zeker weten niet liever naar de bioscoop? Nee? O, nou, je wordt maar één keer 12. Hoewel we volgens mij iets soortgelijks zeiden toen je 11 werd. Ik keek niet uit naar zwemmen in de Tropische Koepelgevangenis van Duinrell. De in het verleden behaalde resultaten waren irritatie, benauwdheid en depressie. Mijn vrouw had dan ook ineens andere belangrijke dingen te doen, heel gek. Daar stond tegenover dat ik dus zonder overleg mijn Systeem kon opleggen aan het zwemfeestje. Fase één van mijn gepatenteerde Tiki-vijffasensysteem is het omkleedprotocol. De kleedhokjes van het Tikibad hebben elk twee deuren, die op verschillende gangen uitkomen, een indeling met absolute hilariteitsgarantie. Om chaos te voorkomen was het eerste agendapunt van mijn Systeem om de kinderen bijeen te drijven bij de kluisjes, voordat ze ook maar hun jas hadden kunnen uittrekken. Daar blafte ik ze toe dat ze over vijf minuten op exact dezelfde plek gereed moesten staan, gekleed in zwembroek met handdoek om de nek, om mij daar een tas te overhandigen waar de buitenkleren in zaten. Ik was nog niet klaar met blaffen, of ze hadden zich al joelend over het hokjeslabyrint verspreid. Het Systeem werkte. Want twintig minuten later waren ze allen individueel op verschillende momenten heel even op de afgesproken plek geweest, met tas. Die propte ik in kluisjes die ik fotografeerde om de nummers te onthouden, en die ik allemaal dezelfde code toewees, eentje die te onthouden viel: 0000. Fase twee: de Heilige Stoel. De apen mochten nérgens in totdat iedereen wist waar de Plastic Stoel was, het commandocentrum waar papa de handdoeken zou beheren en zijn boekje zou lezen. De Stoel diende ook als ontmoetingspunt voor Eenzame Jongetjes. Want de kernactiviteit van zo’n roedel is mekaar mislopen, dumpen, ontwijken, Joost mag weten hoe ze erin slagen elkaar constant kwijt te zijn. Ik had een goed boek meegenomen, namelijk eentje waarbij het niet erg was dat ik elke twee minuten moest opkijken omdat er een druipende prepuber voor mijn neus stond te klagen dat iedereen ‘ineens’ weg was. Fase drie: lunch. Rond half 2 moet er nu eenmaal patat in, maar dan mag er niemand ontbreken, anders moet die alleen patat eten, getraumatiseerd door het leven gaan, en later een extreemrechtse beweging oprichten. Het is dan zaak al die kikkers bij de commandostoel te krijgen, naar de snackruimte te marcheren, alle wensen omtrent kaassoufflés, frikandellen, patat en frisdrank correct te inventariseren en de bestelling af te wachten zonder dat een jongetje ineens foetsie is. Het lukte, maar ik was vergeten mijn engelengeduld mee te brengen, zodat ik ontplofte toen er eentje zijn geschudde colaflesje midden op tafel opende, en ik in een colafontein terechtkwam. Enfin, zelfs het Tiki-vijffasensysteem kan je niet tegen alle eventualiteiten wapenen. Fase vier: terugtocht. Wederom was het lastigste gedeelte het bijeendrijven, alvorens het kleedhokjeslabyrint te betreden. Omdat ik fase één zorgvuldig had doorlopen, kon ik elk kind zijn eigen tas geven, behalve zij die reeds kirrend van pret het labyrint in waren geschoten. Maar toen de rest eenmaal was aangekleed, was het eenvoudig te zien wie dat vergeten was. Fase vijf: door een leeg, donker pretpark teruglopen naar de parkeerplaats, zonder enige orde te handhaven. De fase noem ik: Ze Zoeken Het Maar Uit. Als de auto begint te rijden, komt er altijd nog wel eentje aanrennen.</p>]]></description>
      <guid>https://www.volkskrant.nl/columns-opinie/dit-is-mijn-vijffasensysteem-voor-het-tikibad-maar-het-is-niet-waterdicht~baec0e30c/</guid>
      <pubDate>Thu, 25 Jan 2024 00:00:00 +00:00</pubDate>
    </item>
    <item>
      <title><![CDATA[Als je beesten de baas wilt zijn, moet je streng zijn – maar de strijd hondopbank heb ik verloren]]></title>
      <description><![CDATA[<p>Dus nu slaapt de poes op ons bed. Jarenlang weten tegen te houden, want poesopbed = kortenacht. Elke avond, hoe laat het ook werd, hoe moe ik ook was, altijd inspecteerde ik de hele slaapkamer, en als ik Jackie vond pakte ik haar rigoureus op, waarbij ze steevast de lamswollen of kasjmier trui waarop ze lag meegraaide met haar scherpe klauwen, zodat ik die voorzichtig los moest pulken eer ik haar op de gang kon kwakken. ‘Prrt!’, zei ze dan boos. Mijn vrouw vond het wreed, maar leer mij katten kennen. Ze zijn uit op macht. Hoeven ze weinig voor te doen: gewoon snoezig slapen. Als ik mensen naar mijn pijpen kon laten dansen met niks dan slapen, zou deze wereld er heel anders uitzien, geloof me. Over de auteurThomas van Luyn is cabaretier, presentator en columnist voor Volkskrant Magazine. Maar vorige week was ze me vóór geweest. Ze had de stap van stoel naar bed gemaakt, en lag heerlijk tussen de plooien van het dekbed genesteld. Ze had haar snoezigheidsbom gedropt, en nu was ik weerloos. Sindsdien voel ik me gedwongen in allerlei ongemakkelijke posities te liggen en niet te woelen, of de deken over mijn bevroren kont te trekken, of wat dan ook maar haar gezonde nachtrust zou kunnen verstoren. Anders staat ze op en neemt ze alle snoezigheid met zich mee, alleen verwijten achterlatend. Dus viel ik pas om een uurtje of 4 in slaap, en natuurlijk begon ze om 6 uur al om eten te miauwen, en zo is het nu al een week. Zo doen ze dat dus, de macht grijpen. Met een zacht vachtje en zacht spinnen. En alleen mensen trappen erin. Het is niet alsof katten niet durven te woelen omdat ze bang zijn elkaar wakker te maken. Als je beesten de baas wilt zijn, moet je streng zijn. Daarom ga ik ook gewoon boven op de hond zitten, als die mijn plek op de bank bezet. O ja. De hond. De bank. Die strijd heb ik verloren. Daar ben ik zwak geweest. Er is tenslotte niets gezelliger dan een hond die tegen je aan leunt als je tv zit te kijken. Ik heb het geprobeerd, echt, ik heb tegen de kinderen gezegd: jongens, Cosmo hoort niet op de bank, die heeft een mand. Maar zij protesteerden: wat heb je aan een hond die in een mand ligt? En ze hadden gelijk. Dat zie ik steeds wanneer ik een zoon, na een lange kutdag op de kutschool, op de bank zie liggen met een arm om de hond. Soms met twee armen. Dat dier biedt meer emotionele steun dan tien ouders. Twee nadelen: ten eerste mag de kat niet meer op de bank van de hond, terwijl zij daar juist wél welkom was. Ten tweede: het is jakkie. De bank is een stoffen bank, van het soort dat alle hondenstank absorbeert, opslaat, en gelijkmatig verspreidt. De hond stinkt zelf niet, maar de bank nu wel. En dan heb ik het nog niet over de haren. Mijn god, de haren. Want sta je op van die bank, dan heb je meer vacht dan de hond zelf. Rollers, borstels, bergen plakband komen eraan te pas om er een beetje presentabel uit te zien. Met hondopbank en poesopbed kun je zeggen dat wij, mensen, de strijd verloren hebben. Maar er is één voordeel: al die ziekten die ze bij zich dragen, schijnen enorm goed te zijn voor je afweer.</p>]]></description>
      <guid>https://www.volkskrant.nl/volkskrant-magazine/als-je-beesten-de-baas-wilt-zijn-moet-je-streng-zijn-maar-de-strijd-hondopbank-heb-ik-verloren~bb8c4aee/</guid>
      <pubDate>Thu, 18 Jan 2024 00:00:00 +00:00</pubDate>
    </item>
    <item>
      <title><![CDATA[Waarom Thomas van Luyn nu als klimaatplakker te boek staat. Ten onrechte trouwens]]></title>
      <description><![CDATA[<p>Ik stond per ongeluk op de A10 met de klimaatplakkers. Hoewel, per ongeluk: het was niet alsof ik net de snelweg overstak toen er stomtoevallig een klimaatprotest uitbrak. Maar ik was niet de weg aan het blokkeren, edelachtbare (ik zet vaak ‘edelachtbare’ achter mijn smoezen om te voelen of ze geloofwaardig zijn). Het zat zo: mijn vrouw nam deel, en het was bij mij om de hoek, dus ik dacht: kom, ik wip even langs om haar een hart onder de riem te steken. Ze vond het namelijk best eng. Ik trouwens ook. Ik heb sowieso een hekel aan demonstraties. Te weinig nuance. En altijd leuzen tegen de politie en het kapitalisme, twee zaken waar ik wel blij mee ben. En ik was niet van plan geweest de snelweg op te gaan, maar mijn echtgenote en ik stonden tien meter uit elkaar te zwaaien alsof we aan weerskanten van de Maas stonden. Dat was weird, dus klom ik een heuveltje op en stapte over de vangrail. Voor de gezelligheid dus, maar ook een beetje om dezelfde reden dat ik ooit over de bodem van een drooggelegde Oudegracht heb gelopen: omdat het meestal niet kan. De rest van mijn leven zal ik wanneer ik over dat stukje snelweg rijd denken: goh, hier heb ik ooit gelopen. Ergens stond een mevrouw op een trommel te slaan, zonder enig ritmegevoel. Slechte trommelaars zijn ook een reden waarom ik liever niet bij demonstraties ben. Er was wel een heel goed blaasorkestje. Als adviseur van totalitaire regimes, zou ik zeggen: arresteer als eerste de blazers. Die houden de moed erin, en dat moet je niet hebben. Ik had meer mensen verwacht, maar het was rustig. Hollanders houden tenslotte van een verzetje. Maar misschien onderschatte ik de illegaliteit. Ik zag het probleem niet, die snelweg werd de hele tijd afgesloten voor onderhoud, en een poging om de wereld te redden kon er wel bij. Wellicht door het weer: grijs en koud. Maar ook door het gebrek aan confrontatie denk ik. In andere landen gaat de politie er meteen op meppen, dat is best opwindend. Maar hier liepen ze rond en maakten ze praatjes. Weet u dat we straks gaan ontruimen? Ja? Nou, als u niet gearresteerd wilt worden, heeft u nog tijd zat om de snelweg te verlaten. Prettige dag verder. Heel vriendelijk en tactisch verstandig, want zo zouden ze later op weinig vijandigheid stuiten, en dat arresteert een stuk makkelijker. Al banjerend zag ik een eindje verderop iemand naar mij kijken, zijn camera van zijn heup pakken, en een joekel van een telelens op mij richten. Meteen keek ik naar de grond, want what the fuck. Onder de klep van mijn pet door, zag ik alleen zijn voeten. Hij leek naar me toe lopen. Instinctief verborg ik me tussen een plukje mensen. Net toen ik dacht dat ik me inbeeldde, zag ik dat hij een stapje zijwaarts had genomen naar een plek waar hij weer zich op me had. Ik liep weg, en meanderde tussen de mensen door totdat ik me veilig voelde. Toen ik opkeek, stond hij recht voor me. Klik. Tevreden keek hij naar het schermpje van zijn toestel. Ik weet nog steeds niet waarom, want een echte BN’er ben ik niet. Maar nu zit ik dus ergens in een beeldbank als klimaatplakker. Daar schaam ik me niet voor, edelachtbare, maar het is onjuist.</p>]]></description>
      <guid>https://www.volkskrant.nl/volkskrant-magazine/waarom-thomas-van-luyn-nu-als-klimaatplakker-te-boek-staat-ten-onrechte-trouwens~bffe3c27/</guid>
      <pubDate>Thu, 11 Jan 2024 00:00:00 +00:00</pubDate>
    </item>
    <item>
      <title><![CDATA[Ik zou willen dat ik van Candy Crush huiduitslag kreeg, of gezichtsverlamming. Diarree desnoods]]></title>
      <description><![CDATA[<p>Zoals elke alcoholist je zal vertellen: een verslaving gaat nooit weg. Je kunt er op een gegeven moment stront genoeg van krijgen, dat wel. Dat je een keer wakker wordt, en denkt: en nou is het afgelopen, ik ga naar de sportschool, meer blauwe bessen eten en dan komt alles goed. En dat kan nog werken ook. Maar het leven blijft lijden, en de geest blijft een last. Dus toen ik de afgelopen maanden een beetje veel hooi op de vork had, verscheen Candy Crush weer op mijn iPhone. Ik had er geen erg in, want ik was niet meer verslaafd, en het kon geen kwaad, want sinds wanneer kan een spelletje kwaad? Nou? Nou? Nou? Precies. Het stomme was: ik had het niet eens voor mezelf gedownload. Ik zat in een show waarin iemand moest spelen dat ze Candy Crush speelde, en ze wist niet wat dat was, dus ik installeerde het op mijn iPhone om het haar te laten zien. Dat was twee maanden geleden, en sindsdien heb ik het al twee keer gewist, en twee keer opnieuw geïnstalleerd. Ik zou willen dat ik van Candy Crush huiduitslag kreeg, of gezichtsverlamming. Diarree desnoods. Maar het doet helemaal niets slechts, objectief gezien. Niet echt. Daarin onderscheidt het zich van andere drugs als blowen en alcohol: de gezondheid wordt niet minder, het geld vliegt me niet de zak uit, en zodra ik de app sluit, zijn mijn sociale en intellectuele vaardigheden als vanouds. Dat is het subversieve ervan. Je komt niet wankel op je werk, je gaat niet op de tafel dansen, mijn vrouw verlaat me niet als ze erachter komt, dus wat is eigenlijk het probleem? Eigenlijk maar eentje: het vreet tijd. In hele kleine hapjes, maar toch. Bij het ontbijt, op de wc, tussen twee zinnen tikken door, tijdens het koken. De hapjes tijd waarin ik normaal even mijn werkelijkheid reconstrueer, wie ik ook alweer was en wat ik ook alweer wou. Die vallen je niet op, totdat je die kleine reflecties en dagdromen niet meer hebt. En nu doe ik het ook al in de auto als ik heb geparkeerd en het regent. Soms ook als het niet regent. En soms ook voor het stoplicht. En in de file. En ook tijdens het langzaam rijden, als het rustig op de weg is. Ja daar gaat het fout ja, dus nu heb ik ’m weer gewist. Ik ben niet gek. En het zijn bij mij altijd fasen. Ik zit nog steeds in een fase, trouwens. Candy Crush is gewist, Playstation is aan. Jarenlang heb ik mijn kinderen Fortnite zien spelen, zonder dat het me ook maar enigszins boeide, behalve dan de dansjes die je poppetje deed als-ie iemand had neergeschoten. Die waren te gek, en hebben mijn dansmovesrepertoire aanzienlijk verrijkt. Maar nu wilde mijn jongste graag dat ik een keer met hem mee speelde, en ik zou een slechte vader zijn als ik hem niet af en toe wat aandacht gaf. Dus nu... enfin, laten we het erop houden dat de nachten wat korter zijn geworden. Maar straks ga ik weer marathons lopen of breien, wie weet. Ik hoop dat het snel zover is, want ik ben best een beetje slaperig de hele tijd.</p>]]></description>
      <guid>https://www.volkskrant.nl/volkskrant-magazine/ik-zou-willen-dat-ik-van-candy-crush-huiduitslag-kreeg-of-gezichtsverlamming-diarree-desnoods~beb39bf9/</guid>
      <pubDate>Thu, 4 Jan 2024 00:00:00 +00:00</pubDate>
    </item>
    <item>
      <title><![CDATA[Wie waren toch die malloten die doodleuk vijf minuten te laat een voorstelling binnenstommelden?]]></title>
      <description><![CDATA[<p>Ik dacht niet dat het druk zou zijn, want het was maar een Franse film. Van het merk ‘psychologisch drama’ bovendien. We waren te laat – of er zaten te weinig reclames voor, zo kun je het ook zien. Vroeger had ik daar altijd een hekel aan. Wie waren toch die malloten die doodleuk vijf minuten te laat een voorstelling binnenstommelden? Mensen met werk en een gezin, weet ik nu. Dus daar stonden we in onze dikke jassen, in de hand een drankje en een chipje, de zaal te overzien. Nergens waren meer twee stoelen naast elkaar vrij. De kaartjes waren ongenummerd, dus we konden niemand uit zijn stoel jagen. Gingen we nu allebei ergens anders zitten? Op ons eerste uitje in maanden? Dat kon toch niet de bedoeling zijn. Ineens meende ik aan de overkant twee vrije stoelen te ontwaren. Ik liep naar beneden, beende voor het filmdoek langs, en klom weer omhoog. Daar bleek ik me vergist te hebben. Ik had het als verkenning bedoeld, en wilde terugkeren toen ik zag dat mijn vrouw me was gevolgd. Dus nu was het mijn schuld dat we voor niks iedereens aandacht op ons hadden gevestigd. Wat nu? Moest ik in deze rij op iedereens tenen trappend – pardon sorry, pardon sorry – naar dat ene vrije stoeltje in het midden struikelen, en dat zij dat dan vijf rijen verderop deed? Dat zou toch een rare bedoening zijn. Mijn vrouw wees naar de achterste rij, waar twee lege plaatsen twintig stoelen uit elkaar lagen, en fluisterde: ‘Als iedereen daar nou allemaal één stoeltje opschuift, kunnen we naast elkaar zitten.’ Ja, in theorie wel. Maar ja. Zo ken ik er nog een paar. ‘Hallo. Hallo?’, riep mijn vrouw tot mijn grote schrik. ‘Als jullie allemaal één plekje opschuiven, dan kunnen wij naast elkaar zitten!’ Ik weet niet wat ze dacht. Misschien dat de hele rij als één man op zou staan, en zichzelf plus jassen, tassen, mutsen en consumpties zou verhuizen. En in een ideale wereld, héél misschien in een zaal vol lachende jonge mensen, bijvoorbeeld bij Bon Bini 3 ofzo, had dat kunnen gebeuren. Maar dit was een Frans psychologisch drama, iedereen hier was oud en chagrijnig. Borstelige wenkbrauwen werden gefronst, verschrikte grijze hoofden probeerden te peilen waar in deze ruimte dat rare geluid ineens vandaan kwam. Niemand maakte aanstalten op te staan, niemand keek zelfs om zich heen of iemand anders wél aanstalten maakte. ‘Hallo! Hier!’, riep ze, en zwaaide er zowaar bij. Daar maak je normaal al geen vrienden mee, nu helemaal niet. Had ik al gezegd dat de film al bezig was? Ik had natuurlijk kunnen zeggen: ‘Schat, denk na, dit werkt niet.’ Maar als je in het openbaar je eega zo afvalt, ja dan ben je best wel een lul. Aan de andere kant, als ik solidair boos zou gaan zitten doen tegen die mensen, zou dat niets goeds bijdragen aan de situatie. Sterker nog, dan zou de hele zaal zich tegen ons keren. Dus stond ik maar te staan, als een totale sukkel. Nu denk ik: ik had gewoon moeten roepen: ‘Hop luitjes, in de beentjes! Moven nou!’ Dan hadden we die miniflesjes bordeaux in ieder geval gezellig samen naar onze hoofden gekregen.</p>]]></description>
      <guid>https://www.volkskrant.nl/volkskrant-magazine/wie-waren-toch-die-malloten-die-doodleuk-vijf-minuten-te-laat-een-voorstelling-binnenstommelden~b311a2de/</guid>
      <pubDate>Thu, 28 Dec 2023 00:00:00 +00:00</pubDate>
    </item>
    <item>
      <title><![CDATA[Toen Marie Antoinette werd onthoofd, spatte er bloed in de lens en water in onze gezichten]]></title>
      <description><![CDATA[<p>Napoleon was niet klein. Sterker nog, hij was langer dan gemiddeld. Zijn vermeende geringe gestalte komt van de Engelse spotprenten uit die tijd. Een kleine generaal die heel Europa veroverde vonden ze minder eng dan een grote, vandaar. Dat die mythe in stand werd gehouden in de film was niet waar ik me het meest aan zat te ergeren, tijdens die druilerige zondag in de bioscoop. Ook niet aan Joaquin Phoenix. Die heeft een gezicht waarin nooit iets saais gebeurt, en in de film Napoleon (de titel verklapte al een beetje waar die over ging) acteerde hij het vuur uit zijn sloffen. Ook Ridley Scott kun je wel om een filmpje sturen. Alien, Blade Runner, Thelma and Louise – ik weet eigenlijk niet precies wat een regisseur doet, maar Ridley Scott is er duidelijk goed in. En alles wat de trailer had beloofd, zat erin: ontploffingen, onthoofdingen, ontmaagdingen – voor ieder wat wils, eigenlijk. Er was kortom niks mis mee, afgezien van dat-ie verrassend saai was, hetgeen mij gewoonlijk tot een dutje noopt. Daar zit ik helemaal niet mee. Ik zou zelfs kunnen beargumenteren dat elke goede film plek laat voor een dutje hier en daar. Ik ben een werkende man, ik heb een gezin, ik zit in het donker; ik mag hopen dat een regisseur rekening houdt met dat soort dingen. Nee, het probleem was dat ik niet had opgelet bij het reserveren. Op de tijd dat wij de kinderen best wel even door pizza’s en laptops konden laten opvoeden, draaide Napoleon alleen maar in een 4DX-zaal. Een wat? Een 4DX-zaal. Dat is zoiets als 3D, maar dan zonder 3D-brilletje, en met een extra D. Die vierde ‘D’ wordt geïnterpreteerd als de dimensie waarin de bioscoopstoelen bewegen. Daar zal niet iedere theoretisch-natuurkundige zich in kunnen vinden, maar het is een vrij land. Die ‘X’ achter de 4D, die staat waarschijnlijk voor dat er af en toe water in je gezicht spuit. Want dat gebeurde. Reeds in de eerste minuten, toen Marie Antoinette werd onthoofd, spatte er bloed in de lens en water in onze gezichten. Ik was nog niet eens toegekomen aan knikkebollen. En man, die stoelen. Als Napoleon op de tafel roffelde, bokte mijn stoel me bijna de lucht in. Viel er iemand van een paard, dan beukte er een mechanisme in mijn onderrug. Omdat achter ons luidruchtige bezoekers zaten, dacht ik aanvankelijk dat ze tegen mijn leuning zaten te schoppen. Ik keek om: het bleek een stel van in de zestig. Op zich zegt dat niks, want misschien kwamen ze uit Utrecht. Daar doen ze dat soort dingen. Dan waren er ook nog windeffecten. Bij elke ontploffing – en dat waren er duizenden – plofte er een windstoot in mijn gezicht, hetgeen behoorlijk fris was aangezien er zojuist bij het zinken van de Engelse schepen water op was gespoten. En ondertussen hotsten en klotsten de stoelen aldoor van voor naar achter, van links naar rechts, zodat mijn arme hoofdje alle kanten op werd gestuiterd, hetgeen het knikkebollen aanzienlijk compliceerde. Ik vermoed dat het uiteindelijk niet zo’n goede film was, maar dat had ik beter kunnen beoordelen vanuit een stevig vastgeschroefde stoel, zonder water in mijn gezicht en stompen in mijn rug. Mijn volgende lange epos wil ik kijken in een zaal waarin ik kan liggen en zacht word gewiegd. Die film geef ik ongezien vijf sterren.</p>]]></description>
      <guid>https://www.volkskrant.nl/volkskrant-magazine/toen-marie-antoinette-werd-onthoofd-spatte-er-bloed-in-de-lens-en-water-in-onze-gezichten~bca55d64/</guid>
      <pubDate>Thu, 14 Dec 2023 00:00:00 +00:00</pubDate>
    </item>
    <item>
      <title><![CDATA[Ineens struikelden we over precies wat we zochten: een speculooshuisje, de ruiten beslagen, de tafeltjes verweerd]]></title>
      <description><![CDATA[<p>Gent zou het Brugge van België zijn, ware het niet dat België al een Brugge heeft. Maar dezelfde snoezige grachtjes bedoel ik, middeleeuwse steegjes, dat soort dingen, gelardeerd met die knotsgekke lelijkheid waar België het patent op heeft. Ik mag dit zeggen, want ze zeggen het zelf ook, met enige trots. En terecht. Al wandelend door Gent was ik ervan overtuigd dat ik er eerder was geweest, totdat ik me herinnerde dat het Brugge was waar ik dezelfde eclectische lappendeken aan middeleeuwse romantiek en modernistische gedrochten had ervaren. De gemiddelde Vlaming zal zich niet kunnen voorstellen dat ik die twee prachtsteden door elkaar haal, maar allebei hebben ze die architectonische schizofrenie die je nergens anders ter wereld vindt. Vlaanderen is, zoals iedereen weet, een bedevaartsoord voor liefhebbers van surrealisme, en elke Vlaamse stad wedijvert om het mekka ervan te zijn. Mijn broers, vader en ik hadden een mannenweekend, zoals we soms hebben. De keuze was op Gent gevallen omdat ik een veto had uitgesproken over de Ardennen. Koud en nat is al erg genoeg zonder naaldbossen. In de winter wil je magie, stamppot en bier, en Gent heeft al die ingrediënten in overvloed. Dat gezegd hebbende, is er weinig wat de magie zo efficiënt weg weet te zuigen als toeristen. En die waren er, in drommen en hordes. Let wel: het regende pijpenstelen, en het was tussen de vakanties in. Rustig wordt het nooit meer, nergens. Ik zette mijn hoofd in standje ‘toerist’, en besloot het decor te ervaren als de Efteling. Goedbeschouwd is een all-you-can-eat Chinees restaurant in een 15de-eeuws huisje een heel goed idee. Omdat het fokking koud was, kregen we trek in iets met kaneel en speculaas. Of speculoos, zoals het hernoemd is voor de internationale markt. Daartoe speurden wij de gevels af naar een zo authentiek mogelijk ogende koffietent. Iets gezelligs, met beslagen ruiten. Een backerye met koffye ende koeck, liefst zonder toeristen. En verhip, ineens struikelden we over precies dát: een speculooshuisje, de ruiten beslagen, de tafeltjes verweerd, de lucht zwaar met koffie en kaneel. Blij en betoverd, zoals toeristen zijn wanneer ze in een locación muy autentico terechtkomen, zetten wij ons aan een lege tafel. Ik keek om me heen: jonge, aardige mensen, zo ver het oog reikte. Er werd gelezen en er werden bordspellen gespeeld. Vooruit, een paar knotjes met baarden, maar niks om je zorgen over te maken. We scanden de QR-code, en zonden onze bestelling naar de cloud. Het duurde en duurde. Uiteindelijk ging ik aan de bar vragen waar onze heerlyckheden bleven. Een alleraardigste dame met een Slavisch accent zei dat het ’t snelste was wanneer ik maar gewoon bij haar bestelde. Ik wees wat taartjes aan, het dienblad werd volgeladen, en daarna begon het grote wachten op de hipsterkoffie, die zoals iedereen weet vijf keer zo lang duurt om te maken als andere koffie. Ik bracht het geback naar onze tafel, en stelde voor om maar vast te beginnen. Ik nam een hap, en meteen voelde het onprettig en klef. Ik keek de tafel rond, wie als eerste durfde toe te geven dat er een slang in dit paradijsje was. ‘Blèh’ zei mijn oudste broer uiteindelijk. Mijn vader riep uit: ‘Aha!’ Hij had zojuist het schoolbord boven mijn hoofd ontcijferd, en zei op de luide toon die Hollanders bij onze zuiderburen zo geliefd maakt: ‘Ze lijden hier aan veganisme!’</p>]]></description>
      <guid>https://www.volkskrant.nl/volkskrant-magazine/ineens-struikelden-we-over-precies-wat-we-zochten-een-speculooshuisje-de-ruiten-beslagen-de-tafeltjes-verweerd~b82e5d8c/</guid>
      <pubDate>Thu, 7 Dec 2023 00:00:00 +00:00</pubDate>
    </item>
    <item>
      <title><![CDATA[Bij het in de weer zien van vuilnismannen heb ik altijd gedacht: hoe kan dat níét de leukste baan op aarde zijn?]]></title>
      <description><![CDATA[<p>Een levenslange obsessie met de vuilnismannen heeft nog niet tot solliciteren geleid. Dat hoewel ik toch perioden in mijn leven heb gehad waarin ik geen reet te doen had. Levensfasen waarin het twijfelachtig was of er voor mij ooit nog iets van een carrière-achtige constructie aan de horizon zou verschijnen. Als ik op zo’n moment achter een vuilniswagen stond, en die grote stalen wand genadeloos zag neerdalen op het huisvuil, dan roerde zich iets in mij. Hoe de bolle grijze vuilniszakken knapten, hoe alles wat erin zat kraakte, brak, en geplet werd, machteloos tegen zoveel doelgericht geweld. Hoe alles daarna verdween naar een andere dimensie, voorgoed uit ons universum verdwenen. Ongetwijfeld zag ik er iets in dat correspondeerde met bepaalde verlangens in mijn warrige hoofdje. Onwelkome gevoelens vermorzelen en laten verdwijnen, zoiets. Maar ik dacht vooral: hoe kan dat níét de leukste baan op aarde zijn? De hele dag achter die schitterende allesvreter aan hollen, dat moet toch te gek zijn. Oké, de geur zou even wennen zijn. Ik zou niet de hele tijd mijn adem kunnen inhouden, zoals ik meestal deed wanneer de vuilniswagen langskwam, zeker niet met al dat geren, dan zou ik juist extra lucht nodig hebben. Maar die kerels leken er geen last van te hebben. Ze waren over het algemeen goedgeluimd, op hun eigen haastige manier. En waarom niet? Wat kon er nou leuker zijn dan dingen met een enorme boog in die bak zwiepen? En dan met een holletje achterop springen en een eindje mee stuiteren naar de volgende klus? Dat moest een mens toch een opgeruimd gevoel geven. Het is eigenlijk pas nu, nu ik vreselijk, vreselijk moe ben van de berg werk die ik heb moeten verzetten de afgelopen weken, dat ik registreer dat je nooit veertigplussers achter die wagen aan ziet hollen. En dat die zak met kattengrind die ik net op de stoep zette, echt teringzwaar was. Die zou ik nooit met wat voor boog dan ook, waar dan ook heen kunnen zwiepen. Laat staan nog eentje erachteraan. En nog een, en nog een. En maar hollen. Ik kan me makkelijk voorstellen dat het een marteling is in een Russisch strafkamp. Optillen, gooien, sprintje trekken, optillen. Sneller, anders is de wagen weg en laten we je achter op de bevroren taiga. Want het is niet alsof je na tien minuten van deze onzin kunt zeggen: ‘Jongens, even, wacht, laat me op adem komen, serieus, kom op nou.’ Ik denk dat het werkethos onder deze heren zodanig is, dat wanneer je iets zou hijgen van: ‘Gaan jullie maar vast vooruit, ik doe even een cappuccino, kom er zo aan’, dat je dan zomaar ineens zelf met een hoge boog door de lucht zou kunnen vliegen, en neerdalen tussen de zakken met een stalen schuifwand die op je neerdaalt. Wat voor kerels kunnen dat opbrengen? Ironisch genoeg denk ik eigenlijk hetzelfde soort kerels als ik. Mannen met een korte aandachtsspanne die slecht namen kunnen onthouden en graag lekker bezig blijven. En misschien denken vuilnismannen ook weleens: stukjes tikken voor een krant, kopje thee erbij, dat lijkt me wel wat. Om daarna meteen te beseffen: en dan de hele tijd stilzitten, mijn God, dat moet vreselijk zijn. En gelijk hebben ze.</p>]]></description>
      <guid>https://www.volkskrant.nl/volkskrant-magazine/bij-het-in-de-weer-zien-van-vuilnismannen-heb-ik-altijd-gedacht-hoe-kan-dat-niet-de-leukste-baan-op-aarde-zijn~b9758cfc/</guid>
      <pubDate>Thu, 30 Nov 2023 00:00:00 +00:00</pubDate>
    </item>
  </channel>
</rss>
