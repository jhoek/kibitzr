<?xml version="1.0" encoding="utf-8"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Ik denk nooit meer aan Emile Ratelband. Maar nu denk ik toch aan hem]]></title>
      <description><![CDATA[<p>Weet je aan wie ik nooit meer denk? Emile Ratelband. Maar nu dus weer wel. Hallo Emile. Het geheugen is een fantastische goochelaar: ‘Dames en heren, u ziet hier een heel gewone Emile Ratelband, kijk maar eens goed, raak maar aan als u wilt, nu zet ik hem even in deze kast, die doe ik even dicht en weer open: hee, nu staat daar ineens Twarres! En aan deze kant van het podium: een Furby!’ Je hebt maar zoveel opslagruimte, shit wordt de hele tijd overschreven. Maar vandaag: abracadabra – poef. De volgspot scheen plots op het donkerste gedeelte van de zaal en ja hoor, daar zat Emile. Bril, gebit, hete kolen en alles. Hij stond op, zwaaide naar de hele zaal en deed een triomfantelijke tsjakka. Goeie ouwe Emile. Zijn mnemonische herintreding kwam doordat ik iets op YouTube zat te kijken over Wim Hof, de ijsbadgoeroe. Wim Hof is een man waar ik een beetje bang van word. Ik heb een heel carillon aan alarmbellen hangen voor ‘inpakkers’: mannen die gul en hartelijk en emotioneel kwetsbaar zijn, met groot vertoon van wuivende armen en kloppende borstkas, die zeggen dat ze gevoelsmens zijn en dan doen alsof dat een goede zaak is. Stoere mannen zijn het, die zichzelf met eigen klauwen bovenop de apenrots hebben gehesen. Onder het triomfantelijk gelijk voel je iets broeien. Je weet: wee degene die durft te wrikken aan de onwrikbare overtuiging. Wat een echte alfa is zie je bij Nikki, de hond hier om de hoek. Dat is een oude dame die nooit blaft. Toen onze hond haar voor het eerst ontmoette, snuffelde hij even aan haar, en deed daarna alles na wat zij deed. At Nikki gras uit een perkje, ging Cosmo subiet ook grazen. Ging Nikki op een stoepje liggen, lag Cosmo er meteen naast. Keffertjes worden rustig van haar, aggressieve honden mijden haar. Waarom? Je hebt het of je hebt het niet, en Nikki heeft het. Mensen daarentegen denken dat ze op wilskracht alfa kunnen worden. Ik denk dat daarom Ratelband tevoorschijn plopte toen ik Wim Hof zag. Je ziet bij beide mannen een verdriet in de ogen, iets dat zegt: er is dat jongetje iets aangedaan, iets wat nooit meer mag gebeuren. Dus sloeg ik aan het googelen, op zoek naar bewijs voor mijn buitengewoon deskundige en doorwrochte psychologische theorieën van zeer grote afstand. Mensen die je kent van tv duiden is zoiets als leven zoeken op planeten waar we nooit zullen komen. Hm, een atmosfeer met hoog natriumgehalte. Slechte moederbinding? Op het internet vind je alles wat je zoekt, ook als je het fout hebt, en inderdaad hebben Wim en Emile het een en ander gemeen. Mijn alarmbelletjes waren blijkbaar gaan klingelen door eigenwaan, woede-aanvallen, cognitieve dissociatie en huiselijk geweld. Vandaar dat ik de link legde tussen die twee, denk ik. Ja, of het was gewoon al het ijs hoor, dat ik daardoor aan hete kolen moest denken. Hm, daar zit een fantasyserie in. IJsgoeroe en Vuurgoeroe. Zijn er al Watergoeroes en Aardegoeroes? En nou zegt mijn geheugen: The Last Airbender.</p>]]></description>
      <guid>https://www.volkskrant.nl/volkskrant-magazine/ik-denk-nooit-meer-aan-emile-ratelband-maar-nu-denk-ik-toch-aan-hem~b0cbb94a/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[Opnieuw trapte ik in de illusie dat ik met zo’n ruimte wél een regelmatig en productief leven zou kunnen leiden]]></title>
      <description><![CDATA[<p>Eindelijk heb ik mijn kantoortje opgezegd. Ik kwam er nauwelijks dus ik wou het al heel lang opzeggen, maar dat kwam er niet van. In mijn kringen heet dat ‘ADHD-belasting’. Ik betrok de ruimte toen er thuis een verbouwing was, dus het laat zich raden wat er gebeurde: het kantoortje werd een verkapte opslagruimte voor spullen waarvoor ‘even’ geen ruimte meer was. Ondanks dat ik er zelden was, vervulde het kantoortje dus nog wel een functie, namelijk die van verwarmde garagebox. Met uitzicht en koffieautomaat. Vóór 1 januari moest het leeg zijn, dus op 31 december reed ik de auto voor, met neergeklapte achterbanken. Bij het betreden viel een weldadige rust over me heen. Wat een goede beslissing was dat geweest zeg, een paar jaar geleden, om deze ruimte te huren. Gezellige vloerkleedjes neergelegd, fijn bureau met grote computer, gitaren en keyboards binnen handbereik en uitzicht over een parkje. Opnieuw trapte ik in de illusie dat ik met zo’n ruimte wél een regelmatig en productief leven zou kunnen leiden. Wat bezielde mij dit op te zeggen? O ja, dat ik er nooit kwam. Mijn ogen dwaalden liefkozend van de instrumenten en ingelijste gezinsfoto’s naar de berg meuk, die de helft van de ruimte in beslag nam. Opgeslagen meuk heeft als unieke eigenschap dat je het nooit gebruikt – anders zou je het niet hebben opgeslagen. Dus als je zo’n berg wilt opruimen dient zich altijd de vraag aan: waarvoor bewaar je het? Voor wanneer? Goed schiften was geboden, omdat de ruimte die thuis was vrijgemaakt door alles hierheen te verplaatsen, inmiddels was ingenomen door andere zooi. En omdat we deze zooi niet gemist hadden, zou ik in theorie alles kunnen weggooien. Ook in praktijk, trouwens. Maar ja. Die oude analoge synthesizers van me, die een ton wegen, die ik nooit bespeel, en waar echt nergens ruimte voor is, daar kan ik op Marktplaats vast de hele kantoorhuur van het afgelopen jaar voor krijgen, maar dan moet ik dus maandenlang thuis zitten om bezoekende kopers te woord te staan. Doen de faders het nog? Zijn ze ooit gereviseerd? Is dit het Japanse of het Amerikaanse model? En dan die hoed die ik op had in het schooltoneelstuk, wat moet ik daarmee? De recensies van het studentencabaretfestival. De vakantie met de ex van drie relaties geleden. Mijn eerste leesboekje. Het eerste leesboekje van mijn vader. De kinderschoentjes van mijn moeder. Ja, het mág weg, maar dat voelt toch zonde. Herstel: zondig. En wat dachten we van kratjes vol met videobanden? Mijn eerste schreden op podium en televisie ongetwijfeld, speeches bij bruiloften, Super 8-filmpjes uit vervlogen tijden, die met veel moeite op videoband waren gezet en nu dus opnieuw naar een toekomstbestendig medium verplaatst moeten worden. En het is niet alsof het allemaal in één doos past. Doos, na doos, na doos met deze zooi, koffers vol emotionele bagage. Daar moet toch wat mee. Of niet. De stort stelt geen vragen. Verlamd door alle mogelijke scenario’s, geboden en verboden, plof ik neer in mijn kantoorstoel en kijk versuft naar al die voorwerpen die allemaal om een keuze en een vervolgtraject vragen. Er zijn mensen die dit heel goed kunnen, ik ben er niet een van. Heerlijke stoel trouwens. Waar moet die nou weer heen?</p>]]></description>
      <guid>https://www.volkskrant.nl/volkskrant-magazine/opnieuw-trapte-ik-in-de-illusie-dat-ik-met-zo-n-ruimte-wel-een-regelmatig-en-productief-leven-zou-kunnen-leiden~bfc389ef/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[Thomas op een yogamatje voor een mopje welness? Ja, vakantie doet wat met mensen]]></title>
      <description><![CDATA[<p>Elke mooie vertaling uit het Engels verdient een pluim, ook als dat woord ‘klankschalen’ is.  Van het Engelse singing bowls hadden 99 van de 100 Nederlanders ‘zingende kommen’ gemaakt, waarbij ik mezelf geenszins uitsluit. Gelukkig lopen er in de alternatieve-geneesbranche wél mensen rond met taalgevoel. De sessie waarin ik mij aan spirituele vibraties blootstelde heette Sound Healing. Dat zal deels zijn ingegeven door zakelijke overwegingen – niet iedereen die last heeft van geblokkeerde meridianen is het Nederlands machtig – en deels vanwege de behandelend arts, als ik hem zo mag noemen (wat waarschijnlijk niet mag), die een onbestemd buitenlandse uitstraling had. Misschien was hij Nederlands, misschien Duits, mogelijk mediterraan en waarschijnlijk Israëlisch. Dat laatste denk ik doordat Israël verrassend big is in de zweefsector. Daar kwam ik achter doordat we op vakantie altijd wel in zijn voor een mopje wellness, en waarheen we ook gaan, meestal blijkt de plaatselijke yogainstructeur, reikimasseur of chakrafluitist uit Israël te komen. Misschien omdat zachte mensen zich daar niet meer thuisvoelen, misschien om de actualiteit reden geeft tot vluchten in de fantasie. Bruno (ik weet niet meer of hij echt zo heette, maar hij zag eruit als een Bruno) liet ons op matjes liggen en nam uitgebreid de tijd ons te vertellen dat niets hoefde, en alles mocht. Bijvoorbeeld, zei hij, als iemand nu de behoefte voelde om uit te ademen met een ‘oehm’-geluid, moest hij dat vooral doen. Toevallig gold dat blijkbaar voor iedereen, want vanaf alle matjes klonk subiet gezoem. Ik was de enige die het niet deed, en was meteen de draad al kwijt; was dat omdat ik mijn authentieke zelf was, of omdat ik zo nodig tegendraads moest wezen? Precies het soort spirituele knoop die ik hoopte kwijt te raken. Vervolgens begon Bruno op ons te opereren met zijn arsenaal aan muzikale chirurgische intrumenten. De eerste incisie maakte hij met een scherp doordringend belletje, dat een ping produceerde die minutenlang leek te duren. Meteen was ik nieuwsgierig: hoe maken ze die dingen? Waar en wie? Gekregen van een Nepalese monnik of besteld op AliExpress? Stop met denken Thomas, meevibreren. Na een aantal bellen en kommen zwol de sonore toon van een harmonium aan. Of misschien een Indiase variant ervan, hoe heet dat? Een vaja, toch? Of nee, een piti. Of is dat hetzelfde? Of misschien kwam het wel uit de boxen. Ik wou spieken, maar dan moest ik overeind komen en viel ik door de mand als rusteloze materialist, dus ik hield me plat en probeerde me te concentreren op mijn derde oog. Ik wist me in de gaten gehouden, want hoewel we dus van Bruno alles mochten, liep hij rond om snurkers wakker te porren. De eerste snurk klonk al na vijf minuten, eentje die gevolgd werd door diverse andere, dus Bruno had het druk. Dat zat er dik in natuurlijk, we lagen allemaal midden op een doordeweekse dag op een matje met een dekentje over ons heen, met de expliciete aansporing ons zo veel mogelijk te ontspannen, probeer dan maar eens wakker te blijven. Ook ik viel als een blok in slaap. Niet door Bruno’s instrumentarium, maar doordat iemand op Schiphol had besloten alle vliegtuigen om te leiden naar een plek boven het zaaltje. Als je me ergens mee in slaap krijgt, zijn het de genezende vibraties van vliegtuiggeraas.</p>]]></description>
      <guid>https://www.volkskrant.nl/volkskrant-magazine/thomas-op-een-yogamatje-voor-een-mopje-welness-ja-vakantie-doet-wat-met-mensen~bb782674/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[Als je wilt weten hoe niet-exact de wetenschap van het menselijk lichaam is, moet je een keer een pijntje hebben]]></title>
      <description><![CDATA[<p>Ik heb pijn aan mijn voet. Mijn vrouw ook. Dat krijg je als je lang samen bent, denk ik. Mijn broer heeft trouwens ook pijn aan zijn voet. Misschien iedereen wel, en durven we het er met z’n allen niet over te hebben. Ik kreeg het na het touren: avond aan avond urenlang op een podium staan, dat is niet de bedoeling natuurlijk. ’s Avonds moet je niet staan, maar hangen. Op de bank. Met een mok thee. En dan met open mond in slaap vallen bij het flikkerende licht van de televisie. Dat is hoe God het bedoeld heeft, en wat ik hoogmoedig heb getrotseerd. Het resulteerde in een pijnlijke voet, vooral als ik erop sta, en daar is-ie een beetje voor bedoeld, die voet. Welke schoenen ik draag maakt uit. Nette schoenen doen meteen pijn, sneakers doen er wat langer over, maar pijn krijg ik. Het beste werkten de barefoot schoenen. Die had ik ooit gekocht tegen de pijnlijke knieën die ik kreeg van het hardlopen. Het principe van barefoot schoenen is dat ze nauwelijks een zool hebben. Goed voor de voetspieren, zeggen ze. In de praktijk betekent het dat je bijna letterlijk over eieren loopt. Als je elk scherp steentje voelt, ga je sluipen als een ninja, zij het eentje met hele lelijke schoenen. De knieën bleven pijn doen, net als de geamuseerde blikken naar mijn wonderbaarlijke schoeisel. Nu draag ik ze weer, alle grappen van mijn vrienden ten spijt. Pijntjes hebben te maken met je lichaamshouding. Die is altijd fout, bij iedereen. Gelukkig zijn er een hoop professionals om je te helpen. Fysiotherapeuten, podologen, haptonomen en osteopaten: allemaal weten ze wat je eraan moet doen. Helaas zeggen ze allemaal iets anders. Als je wilt weten hoe niet-exact de wetenschap van het menselijk lichaam is, moet je een keertje een pijntje hebben. De holle rug is natuurlijk het hoofdprobleem, want daardoor is mijn lichaam fout gestapeld. Of andersom. Hoe dan ook, ik ben blijkbaar een menselijke Jenga-toren en kan elk moment instorten. Volgens de een moet ik moet ik sit-ups doen, maar nee, zegt de ander, want dan spoor ik de foute spieren aan nog fouter te wezen. En het helpt sowieso niks zolang ik met stramme benen sta, zegt een derde. Of was er voeger veel spanning toen ik opgroeide, vraagt de vierde, en drink ik genoeg groene thee? Dus ik naar de huisarts. ‘Ik denk dat het hielspoor is’, zei ik, want ik was op het internet geweest. ‘Of misschien peesplaatontsteking.’ De huisarts bevestigde en weerlegde alle mogelijke diagnoses met een ferm: ‘Tja.’ Ik benijd zijn positie niet. Mensen hebben pijntjes, daar valt nou eenmaal niet veel aan te doen. Soms gaat het voorbij, soms niet. Dat moet je elegant zien te brengen. Ik vroeg of ik zooltjes moest. ‘Kan helpen,’ zei hij, ‘en misschien proberen die voet een beetje te ontzien.’ Ik vroeg of ontstekingsremmers een goed idee waren. Misschien ibuprofen? ‘Kan helpen,’ zei hij, ‘en misschien proberen die voet een beetje te ontzien.’ Ik had iets gelezen over cortisolinjecties, wist hij daar iets van? ‘Kan helpen,’ zei hij, ‘en misschien proberen die voet een beetje te ontzien.’ Eerlijk zijn is een ondankbare taak. Ik heb besloten dat ik moet werken aan mijn lichaamshouding, en ga weer naar de sportschool. En ik ga proberen de voet een beetje te ontzien.</p>]]></description>
      <guid>https://www.volkskrant.nl/volkskrant-magazine/als-je-wilt-weten-hoe-niet-exact-de-wetenschap-van-het-menselijk-lichaam-is-moet-je-een-keer-een-pijntje-hebben~bae46217/</guid>
      <pubDate>Thu, 1 Jan 2026 00:00:00 +0100</pubDate>
    </item>
    <item>
      <title><![CDATA[Mensen denken altijd slecht na als ze iets zien wat ze graag willen]]></title>
      <description><![CDATA[<p>Je kunt je hoofd laten invriezen. Na je dood uiteraard. Eerder mag ook, maar het één volgt automatisch op het ander, dus in de praktijk zal het weinig uitmaken. Het kost 200.000 dollar. Voor dat geld stopt een bedrijf je hoofd in een vriezer (nogmaals, na je dood), en ontdooien ze het pas wanneer de wetenschap je weer tot leven kan wekken. Wie dat laat doen, heeft daar overduidelijk heel, heel slecht over nagedacht. Mensen denken altijd slecht na als ze iets zien wat ze graag willen. Vraag maar aan die emmer cheesecake in mijn... oh wacht, die heb ik al opgegeten. Nou ja, dat bedoel ik. Je hoofd laten invriezen is een gebrek aan impulscontrole op kosmische schaal. Want wat gaat er gebeuren? Het enige wat je zeker weet, is dat er 200.000 dollar minder naar je kinderen gaat, of naar iets anders moois. Je nalatenschap is dus in ieder geval een netto verlies in de wereld, met je ingevroren kop. Zelf geloof ik niet dat er een god is die de spirituele rekening opmaakt, maar mocht dat wel het geval zijn, dan is 200.000 dollar in jezelf investeren ná je dood lastig te rechtvaardigen. En als je denkt dat ze je hoofd over een paar eeuwen kunnen ontdooien, dan heb je niet opgelet op school, bij geen enkel vak, en is het eigenlijk een wonder dat je überhaupt aan 200.000 dollar hebt kunnen komen. De eerste inschattingsfout is, lijkt mij, om te denken dat je bewustzijn op een of andere manier ook in je dode diepgevroren hoofd blijft zitten. Ik denk dat je daarvoor moet geloven in een onsterfelijke ziel, die zich ergens anders ophoudt dan in de biochemische processen van je hersenen, die immers stoppen als je ze bevriest. Als ze die hersenen weer zouden kunnen aanzwengelen, zou jij er niet meer in zitten. Ook bij economie heb je niet opgelet: weinig bedrijven blijven eeuwen draaiende, en de hoofdvriezerij is, laten we zeggen, een experimentele branche. Stel je de ondernemer voor die over 300 jaar naar de elektriciteitsrekening kijkt, en zich afvraagt wie komt klagen als hij per ongeluk zou struikelen over het snoer naar het stopcontact. Maar stel dat het allemaal wel zou kunnen. Je ontwaakt dan in de verre toekomst zonder familie, zonder vrienden en zonder geld, in een wereld waarin je helemaal niets te bieden hebt aan wie dan ook. Dat is altijd en overal een slecht startpunt geweest. De kans dat iemand zich over je ontfermt is ook klein, want je bent een lul die 200.000 dollar aan zichzelf wegpiste. Misschien dat er een paar mensen een woordje met je willen wisselen over fossiele brandstoffen, en de ecologische voetafdruk die je met je nutteloos loeiende vrieskist hebt achtergelaten. Oh meneer had eeuwen geleden een succesvol logistiek-consultancybedrijf? Geen idee wat dat is, maar hier is een bezem. Het is nogal stoffig geworden, sinds het niet meer regent. Het meest bezorgd zou ik zijn over religieuze gekkies. De geschiedenis leert dat die nogal stellige meningen hebben over leven en dood, en niet te beroerd zijn om die met zwaard en brandstapel te actualiseren. Ik zou heel veel garanties willen dat ik op een zeer geheime plek tot leven word gewekt, ergens met een actuele kwaliteitskrant, om me even in te lezen waarin ik in godsnaam terecht ben gekomen.</p>]]></description>
      <guid>https://www.volkskrant.nl/volkskrant-magazine/mensen-denken-altijd-slecht-na-als-ze-iets-zien-wat-ze-graag-willen~b1a10295/</guid>
      <pubDate>Thu, 25 Dec 2025 00:00:00 +0100</pubDate>
    </item>
    <item>
      <title><![CDATA[Ik denk bij alles: hoe moeilijk kan het zijn? Het antwoord luidt: voor jou? Teringmoeilijk]]></title>
      <description><![CDATA[<p>Ik vergeet steeds dat ik te dom ben om natuurkunde te snappen. Laatst werd ik bediend in een restaurant door een mevrouw die theoretische natuurkunde had gestudeerd, en ik dacht: cool, dat ga ik ook eens studeren. Thuisgekomen zwengelde ik YouTube aan, en nu zit ik al een hele week filmpjes te kijken waarbij ik halverwege afhaak wanneer het te moeilijk wordt. Hardnekkig als ik ben, denk ik steeds: straks vind ik iemand die het wél goed kan uitleggen, dan begrijp ik het wel. Maar dan staat er wéér een vent met een kleurige bloes mij te vertellen dat straling eigenlijk niets anders is dan blablabla en ben ik weg. En ja, ik besef heus wel dat het naïef is om te denken dat quantumvelden mij even kunnen worden uitgelegd in een filmpje van 16 minuten en 32 seconden, maar... of nee, ik lieg, dat besef ik helemaal niet. Ik denk bij alles: ‘hoe moeilijk kan het zijn? Dat lijkt een retorische vraag, maar soms blijkt er wel degelijk een antwoord op, en dat luidt: voor jou? Teringmoeilijk. Dat is niet alleen mijn schuld, dat komt ook doordat ze in de wetenschap wel heel raar zijn gaan doen de afgelopen 120 jaar. Precies als in de kunst eigenlijk; ook in de wetenschap ging de elite ergens begin 20ste eeuw onbegrijpelijk werk maken, en haakte het gewone volk af. Als ze alles nou gewoon hadden gelaten bij Newton en Rembrandt, hadden ook mensen die het nooit ene reet had geïnteresseerd nog gewoon kunnen aanhaken. Dan hadden die gewoon een museum in kunnen wandelen en het allemaal wel kunnen snappen, en hadden die een natuurkundeboekje kunnen openslaan en denken: verhip, daarom valt de maan niet op de aarde. Het ging mis toen ze abstract gingen schilderen, atonaal gingen componeren en vertellen dat licht zowel een deeltje als een golf is. Sorry, daar haken de meesten van ons af. Met dit verschil dat we niet naar een kerncentrale kunnen wijzen en schamperen dat ons nichtje van 6 dat ook kan. Ik kan niet pontificeren van ja, die E = mc2 vind ik ingewikkeld gedoe, doe mij maar de vier elementen van Aristoteles, die werken beter voor mij. En trouwens, de maan is van kaas. Wat dat betreft heb ik veel sympathie voor flat-earthers. Niemand kan zich écht voorstellen dat de aarde rond is. Waarom moeten we dan met z’n allen doen alsof de hoge heren met hun witte jassen het beter weten? Die kloof tussen snappers en niet-snappers zal alleen maar groter worden. Ik ben niet dom, en ik heb een levendige fantasie, sterker nog, ik verdien er mijn brood mee. Maar ook ik kan me niets voorstellen bij gekromde tijd, of deeltjes die tegelijkertijd hier zijn, daar zijn, en ook helemaal nergens. Een van de gekleurde bloezen legde me uit dat er misschien maar één elektron is, overal en altijd aanwezig en niet-aanwezig. Dat zou ik kunnen afdoen als zweverige lulkoek, ware het niet dat ik waarschijnlijk nog een werkende quantumcomputer zal meemaken, een machine die wordt aangedreven door deze lulkoek, die in één seconde berekeningen kan maken waarover een standaard supercomputer langer zou doen dan dat het heelal oud is. En ook hier reikt mijn voorstellingsvermogen niet verder dan de vraag: zouden daar ook leuke spelletjes op zitten?</p>]]></description>
      <guid>https://www.volkskrant.nl/volkskrant-magazine/ik-denk-bij-alles-hoe-moeilijk-kan-het-zijn-het-antwoord-luidt-voor-jou-teringmoeilijk~bfe0185d/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[De smartphone is bespottelijk slecht ontworpen voor zo’n duur ding]]></title>
      <description><![CDATA[<p>Niet je telefoon-zonder-hoesje in mijn gezicht wapperen. Heel knap dat je ’m nooit laat vallen, en nee, ik zal nooit begrijpen hoe dat in Godsnaam mogelijk is. Ik laat ’m de hele tijd flikkeren, en geen hoesje dat voorkomt dat het scherm dan vergruzelementeert. Dat is niet mijn schuld; vanuit ergonomisch standpunt bezien zijn alle smartphones ongelofelijk slecht ontworpen. De ouderwetse vaste telefoonhoorn had een gekromd handvat, zodat je hand het ding stevig kon beethouden. En toen de mobieltjes kwamen, waren ze aanvankelijk dik genoeg om grip op uit te oefenen. Als ik op mijn Nokia een lang gesprek had gevoerd was hij van nat van het zweet, omdat ik ’m al die tijd veilig in mijn bonkige knuist had gehouden. Tijdens lastige gesprekken kon ik mijn spanning kwijt door hard in het toestel knijpen, zo hard dat ik het plastic hoorde kraken, zodat het toestel tevens de functie van stressbal had. Die mobieltjes liet ik nooit vallen, nooit. De eerste iPhone was magisch, ik weet nog wanneer en waar ik er eentje in mijn handen had (Antwerpen, voorjaar 2007). En zoals bij magische objecten gepast is, behandelde ik hem uiterst omzichtig. Het was immers geen gebruiksvoorwerp, maar een toverdoosje uit een ander universum. Zo had ik niet door dat het ding niet geschikt was voor menselijke handen. Inmiddels ben ik tien kapotte en verdronken Phones verder, en weet ik beter. Ondertussen gaat de wedloop onder smartphonefabrikanten richting groter en dunner. Precies fout dus. Hoe moeten mijn vingertoppen daar in Stevejobsnaam grip op krijgen? De nieuwe iPhone Pro Max is even groot als de snijplankjes in mijn keuken, hetgeen tot taferelen van uitbundige vreugde moet hebben geleid bij touchscreenreparateurs. Eigenlijk wil ik uit protest mijn huidige iPhone niet meer vervangen. Want reken maar dat ze in Cupertino in paniek raken als ik geen nieuwe toestelletjes meer koop. Helaas is mijn scherm zozeer verbrokkeld dat ik mijn vingers openhaal bij het swipen. De ergste schade is gebeurd rond mijn fietsslot. Dan buig ik voorover en floeps, krak. Geen hoesje of schermbeschermer (daar gaat iets mis, in dat woord) die daar iets aan doet. Hoe doen die hoesjeslozen dat? Hebben die geen fietssloten? Hebben die alles altijd achter ritsjes of in handtasjes? Ik zie ze toch echt bellend door het verkeer zwabberen. Ik kom niet onder de smartphone uit, want ik kan mijn eigen wc niet eens meer vinden zonder Google Maps. Dus nu ik een nieuwe mag uitkiezen van mijn provider wil ik het goed aanpakken. De kleine, superdikke iPhone met rubberen stootkussens bestaat niet, dus een stevig hoesje is geboden. En het enige hoesje dat een iPhone tegen mijn motoriek beschermt is de boomerflap, zoals het hoesje met beschermklep schamperend genoemd wordt. En nee, dat verdient geen schoonheidsprijs, en ja, mijn vrouw heeft gedreigd me te verlaten, of toch in ieder geval niet meer met mij in het openbaar gezien te willen worden als ik mijn toestel uitdos met een boomerflap. Maar ik móét iets hebben wat het scherm toedekt, want op straat flikkeren gaat-ie sowieso, en ik heb beloofd er geen kinderfoto’s of bankpasjes in te stoppen. Kunnen we niet gewoon afspreken dat de boomerflap hartstikke retro is? Zijn er influencers die ze kunnen opdringen aan hipsters? Dat mensen die géén boomerflap gebruiken, en hardnekkig blijven doen alsof de smartphone helemaal niet bespottelijk slecht ontworpen is voor zo’n duur ding, dat die juist voor aap staan?</p>]]></description>
      <guid>https://www.volkskrant.nl/volkskrant-magazine/de-smartphone-is-bespottelijk-slecht-ontworpen-voor-zo-n-duur-ding~b1afa3c2/</guid>
      <pubDate>Thu, 4 Dec 2025 00:00:00 +0100</pubDate>
    </item>
    <item>
      <title><![CDATA[De wasserette op een steenworp van mijn huis voelt voor mij als een warm bad. Letterlijk]]></title>
      <description><![CDATA[<p>Oké, de Russen komen alle apparaten in je huis weghalen, behalve één. Eerst geef je ze het gourmetstel, dat gebruik je toch nooit. De melkschuimer is ook niet echt nodig, brood hoef je niet per se te roosteren, in plaats van stofzuigen kun je ook vegen, ouderwets afwassen is ook wel eens gezellig. Dus zeg je tegen die Russen: oké jullie mogen alles hebben, maar laat me de wasmachine. Zonder die kan een gezin niet draaien. Toch? Onze wasmachine is kapot. In India heb ik ze nog gezien, wasvrouwen die in een doolhof van stenen wasplaatsjes de kleren wasten van heel Mumbai. Wrijven, persen, duwen, kneden, ophangen; ik kan me fysiek geen zwaarder werk indenken. In theorie hadden wij in onze badkuip een poging kunnen wagen, maar het leven heeft ons zwak en zacht gemaakt. Mijn slappe rug is gemaakt om op de bank te liggen, mijn armen om te knuffelen, mijn poezelige handjes zijn bedoeld voor pianospelen en honden aaien. Een mens kan alle ontberingen aan die het leven hem oplegt, maar zelf de was doen, nee. Echter, elk uur dat de machine niet draaide groeiden de bergen vuile was in onze slaapkamers. Haast was geboden. Met grootst mogelijke spoed vroeg ik dan ook een audiëntie aan bij de wasmachinereparateur, en was enorm verheugd toen hij genegen bleek slechts een week later ons huis met een bezoek te vereren, ijs en weder dienende. Het zijn momenten als deze dat ik blij ben in een stad te wonen. Ik kan wel eens zeiken over drukte en herrie, en over het hoofd zien dat er tussen al die musea en theaters ook nuttige faciliteiten te vinden zijn, zoals wasserettes. Als je er eentje nodig hebt, blijken die overal te zijn. Op vijftig meter van mijn huis al, goh, nooit opgevallen. Met een wiebelige fiets aan de hand waarop ik drie propvolle Ikea-tassen vuile was had weten te balanceren, schuifelde ik naar de machinale wasvrouw. Dat was er niet zo eentje waar je muntjes in gooit en op een stoeltje gaat zitten wachten. In onze buurt zijn vele hotels en een levendige prostitutiebranche, samen goed voor duizenden lakens en handdoeken per dag. Om die te verwerken staan er in de wasserette tientallen industriële wasmachines en drogers constant te loeien. Qua energieverbruik zullen ze niet onderdoen voor de hoogovens in IJmuiden. Voor mij voelde de wasserette als een warm bad. Letterlijk. De temperatuur was er een aangename 42 graden, de luchtvochtigheid 100 procent. Voor iemand zoals ik die in de tropen is geboren, is dat thuiskomen. Omdat ik niet duizend lakens kwam brengen maar ordinaire vuile was, had ik het gevoel dat ik me moest rechtvaardigen. Ik legde het uit van de wasmachine, en sorry sorry, en wanneer kon het klaar zijn. Nou, over een paar uur al, en wilde ik het gevouwen hebben. Pardon? Gevouwen? Hoeveel dagen heeft u daarvoor nodig dan? Ze had geen zin in mijn verbazing, geen tijd voor mijn verrukking, ze melde dat alles in een paar uur schoon, droog en gevouwen was voor 18,50 per tas. En zo stond ik een paar uur later de kledingkasten van de kinderen in te ruimen met keurige, platte pakketjes schone kleren, nog warm van de klerenbakkerij. Een klein rekensommetje leerde mij dat dit financieel niet dagelijks haalbaar zou zijn, maar ik ga mezelf er wel af en toe op trakteren.</p>]]></description>
      <guid>https://www.volkskrant.nl/volkskrant-magazine/de-wasserette-op-een-steenworp-van-mijn-huis-voelt-voor-mij-als-een-warm-bad-letterlijk~b9e1896b/</guid>
      <pubDate>Thu, 27 Nov 2025 00:00:00 +0100</pubDate>
    </item>
    <item>
      <title><![CDATA[Hoe kom je de dagen door waarin je zonder kunstmatige lichtbron 18 uur lang geen hand voor ogen kunt zien?]]></title>
      <description><![CDATA[<p>Houd me tegen als ik deze tirade eerder heb gehouden, maar daar gaan we weer: donker kutweer zover de agenda reikt. Pas over een halfjaar mag de lamp boven de eettafel weer uit. Ik heb nooit begrepen hoe mensen dat vroeger deden. Hielden ze echt het haardvuurtje 24/7 smeulende? Lazen ze gezamenlijk hun ene bijbel bij hun enkele walmende kaars? Ik bedoel, die dagen waarin je zonder kunstmatige lichtbron 18 uur lang geen hand voor ogen kunt zien, hoe kwamen ze die avonden door zonder Netflix? En als ze  ’s ochtends in het donker de deur uit moesten om plaggen te steken, netten te boeten, leer te looien of wat voor onzalige arbeid ze ook moesten verrichten, hoe konden ze dat zonder knusse auto of heetgestookte trein? Zij moesten toch echt door dezelfde kou als wij, door dezelfde striemende regen en dezelfde ijzige wind, maar dan zonder gewatteerde gore-tex jassen of moonboots met spekzolen. En hier valt het nog mee, hier zitten we in tropische streken vergeleken bij mijn Deense voorouders, laat staan hún noorderburen. Nee, het komende jaargetij slaat he-le-maal nergens op. De mens is van origine een tropisch zoogdier. Het is heel knap dat we in deze streken kunnen overleven, maar vrijwillig kan dat niet zijn gegaan. Daar zijn verbanningen aan te pas gekomen, klopjachten of rare messiassen die beweerden dat in het hoge noorden de gebraden kippetjes aan de bomen groeiden. Niemand overwintert voor zijn plezier noordelijker dan Bordeaux. Het is dan ook allemaal bedoeld als troost, al die zogenaamde feestdagen, troost voor de harde realiteit dat het echt vreselijk toeven is in deze streken. Pepernoten en chocola zijn er om ons af te leiden van het feit dat er buiten niets meer te eten groeit. Het land is morsdood, we leven op voorraden en die zijn hard aan het slinken. Al die gezellige lampjes met de feestdagen moeten oerangsten bezweren, terechte angsten over het feit dat het donkerder en donkerder wordt, dat het brandhout opraakt, dat de kinderen vermageren. De zonnewende, waar Kerstmis overheen is geplakt, vieren we zo intens omdat we onszelf ervan moeten overtuigen dat het licht ooit weer terugkomt, iets wat moeilijk voor te stellen zal zijn in de maanden daarna. In minder hysterisch donkere landen hoeft dat niet, daar doen ze nauwelijks aan kerstmis, waarom zouden ze, over Jezus’ geboorte staat bijna niets in de Bijbel. In normale landen waar mensen genoeg vitamine D krijgen van de zon is Pasen het grote feest. Dus looft en prijst de mens voor verwarming en kunstlicht, fleece dekentjes en televisies. Het is begrijpelijk dat we onze bedenkingen hebben bij die grote drukke hersenen van ons, met alle stoornissen, depressies en rare bijgeloven die eraan ontspringen, maar potdorie stel je voor dat er geen televisie, leeslampjes en -brillen hadden bestaan zeg. Allemaal te danken aan ons, en niet aan de natuur. Dus laten we tijdens de komende duisternis eren wie ere toekomt: Prometheus en het heilige vuur van de goden dat hij stal, en daarmee hun goddelijke slimheid en dadendrang. Zeus strafte hem vreselijk, want de goden zagen ons liever naakt, bibberend van angst en kou, in plaats van met een bord speculaasbrokken voor de buis, poes op schoot en een kop hete thee in de hand.</p>]]></description>
      <guid>https://www.volkskrant.nl/volkskrant-magazine/hoe-kom-je-de-dagen-door-waarin-je-zonder-kunstmatige-lichtbron-18-uur-lang-geen-hand-voor-ogen-kunt-zien~b8adfb89/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[Een mens moet íéts hebben om naar uit te kijken wanneer hij naar verre streken reist: een wit broodje met filet americain]]></title>
      <description><![CDATA[<p>Vanavond (voor u eind vorige maand) speel ik de laatste van de tour in het Circustheater. Of het Stage Entertainment AFAS Circustheater Scheveningen, zoals het eigenlijk heet. Da’s een hele mond vol en ik zou daar mijn gebruikelijke reactionaire flauwheid op kunnen loslaten, want waarom heet het ding niet gewoon Circustheater Scheveningen potverdomme, straks heet Carré nog het Endemol Shine Group Vencodrop Circustheater Carré Amsterdam of zoiets, maar dat ga ik niet doen want kunst heeft mecenassen nodig. Ik weet niet wat AFAS precies verkoopt, maar wel dat ze goed geld steken in theaters en musicals en dat hadden ze niet hoeven doen, dus daarom alleen al zouden ze buiten schot van zure columnistjes moeten blijven. Koopt allen die AFAS-fietsbanden, of wat ze ook maken. Maar met het einde van de tour komt dus ook een voorlopig einde aan de broodjes filet americain. Een mens moet iets hebben om naar uit te kijken wanneer hij naar verre vreemde streken reist, voor mij was dat de wetenschap dat ik bij een tankstation een wit pistoletje filet americain zou kopen. Ik weiger dat een guilty pleasure te noemen. Ik schaam me voor van alles, maar nooit voor mijn plezier. Wel ben ik kieskeurig geworden. De voorgesmeerde broodjes hebben allemaal plakjes ei erop, dat is spectaculair vies. Ik snap niet hoe dat ooit standaard is geworden. Het leven is te kort om zoiets te accepteren, dus ben ik ze vers gaan bestellen. Dat heeft als voordeel dat ik een broodje krijg dat niet al uren ligt te broeien in zijn zakje, maar als nadeel dat het onmogelijk is om ‘geen ei, wel ui’ te zeggen op een manier die de broodjessmeerder van dienst kan onthouden. Blijkbaar zit er iets in die klankcombinatie waardoor het taalverwerkingscentrum en het kortetermijngeheugen over elkaars neuronen struikelen. ‘Hoe was het ook alweer, geen...?’, was de vraag die ik altijd ergens tussen het aannemen van de bestelling en het overhandigen ervan kreeg. Meer dan eens moesten ze het broodje opnieuw openmaken om ei en ui alsnog te verwisselen. Dat probleem probeerde ik aanvankelijk op te lossen met humor – altijd een slecht idee – door er een Haags accentje bij te doen vanwege het komische effect op de betreffende tweeklanken, maar dat maakte het alleen maar ingewikkelder. Uiteindelijk bleek de beste formulering ‘alleen uitjes’, en dan vlak voordat ze het broodje weer dicht wilden vouwen nog even roepen: ‘Graag peper en zout!’ Nou, en dan daar een blikje cola bij. Godenmaal. Maar wat me aangenaam verbaasde, was dat er in een tijd van efficiëntie, schaalvergroting en best practices nog steeds grote verschillen zijn in tankstationbroodjes filet americain. Ze komen dus niet allemaal voorverpakt uit dezelfde koelkast van Jeff Bezos, het is nog steeds mensenwerk. Zo zijn die van Esso Honswijck behoorlijk peperig, met eigenlijk te veel uitjes, maar dat vind ik lekker. Terwijl die van Shell Station Haarrijn, toch een van de chicste tankstations van Nederland, echt heel vies zijn: een kwak oranje room op een soort ciabatta – noch pistolet, noch filet! De lekkerste – want dat wilt u weten – krijgt u bij Total Energies op de A200, een klein pittoresk tankstationnetje vlak buiten Haarlem. Als de oven het doet tenminste, want die valt weleens uit en dan zijn er geen pistoletjes, maar dat vind ik juist lief.</p>]]></description>
      <guid>https://www.volkskrant.nl/volkskrant-magazine/een-mens-moet-iets-hebben-om-naar-uit-te-kijken-wanneer-hij-naar-verre-streken-reist-een-wit-broodje-met-filet-americain~b9c4622c/</guid>
      <pubDate>Thu, 13 Nov 2025 00:00:00 +0100</pubDate>
    </item>
  </channel>
</rss>
