<?xml version="1.0" encoding="utf-8"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Ik ga ervan uit dat de muziek in de wellness van mijn hotel is gemaakt door een psychopaat]]></title>
      <description><![CDATA[<p>Er staan mooie ligbanken langs het hotelzwembad, dus ik dacht een boekje te kunnen lezen, maar dat lukt me niet met deze newagemuziek. Ik zeg muziek, maar ik bedoel een muzikale plakstroop die auraal over me wordt uitgesmeerd, een giftig ectoplasma dat me alle levenslust ontneemt. Het is opgebouwd uit voorgeprogrammeerde akkoorden met soms plinkie-plong-belletjes eroverheen, dan weer hijgerige fluitachtige vaagheid, dan weer een passief-agressieve fluimviool. Als het heel zacht had geklonken, had je nog kunnen denken dat het waterverversingssysteem aanliep, dat er op een andere verdieping een wasmachine draaide, of dat er buiten een elektrische auto langsreed. Maar het staat hard, loeihard. ‘ONTSPAN!’ schreeuwt het. Ik zou willen weglopen, maar ik kan de motivatie niet meer vinden, als de bromvlieg die door de spin is ingesponnen en vergiftigd, en nu wordt leeggezogen. Een zoemende woede raast door mijn lijf, maar het muzikale gif heeft me zodanig verlamd dat ik alleen kan hopen op een snelle dood. Iemand verdient hier geld aan. Hoe kom je de spirituele muziekbusiness in? De concurrentie moet moordend zijn. Hoe krijg je jouw bagger op de playlists van sauna’s en massagesalons? Ik denk: borrelen met de juiste mensen. Een ferme handdruk en een vlotte babbel. Met muzikale kunde kan het niets te maken hebben. Sterker nog, dat zou je maar in de weg staan. Op zich geldt dat ook voor popmuziek, ook daar zouden moeilijke toonladders en onverwachte modulaties ook het luisterplezier maar verstoren, maar dat is daar prima. Die muziek moet het van andere dingen hebben; de goeie energie, het juiste geluid of gewoon een coupletje dat je met geen hogedrukreiniger uit je oor kunt spuiten. En daarvoor heb je wel degelijk artistieke voelsprieten nodig, je moet aanvoelen wat lekker klinkt en wat naar meer smaakt. Voor het ondraaglijke, zijige muziekbehang in wellnessruimten echter, hoef je niets te kunnen, niets te weten, en vooral: niets te willen. Je moet een synthesizer aanzetten en een voorgeprogrammeerd geluid kiezen, met een naam als ‘Starry Night’ of ‘Celtic Mood’. Dan druk je één toets in, die zet je vast met een plakbandje en daarna ga je naar de kelder waarin je de slachtoffers van je nachtelijke moordpartijen bewaart om ze in handzamer stukken te zagen. Als je daarmee klaar bent, ga je weer naar boven om een andere toets in te drukken en vast te zetten, waarna je alle tijd hebt om de bloedsporen van je kleding te verwijderen. Je zou denken dat AI het makkelijk zou kunnen produceren, maar de meeste chatbots en schrijfprogramma’s doen nog enige moeite om menselijk over te komen. Alle muziek waarop AI zijn nepmuziek baseert, drukt immers een verlangen uit, een energie of een gevoel. Vandaar dat ik ervan uit ga dat het een psychopaat moet zijn geweest die de spirituele muziek in de wellnessruimte van het hotel waar ik verblijf heeft gemaakt, vanwege diens vermogen tot algehele dissociatie van menselijke emoties. Het moet een heel bescheiden psychopaat zijn, eentje die niet uit is op waardering of aanzien, maar gewoon genoegen neemt met de inkomsten die hij uit de royalty’s krijgt, die hem in staat hebben gesteld een afgelegen landhuis te kopen voor zijn sinistere praktijken. De laptop waarop deze muzikale curare draait, staat maar drie of vier meter van mij vandaan. Maar hoe kom ik daar? Het lijkt zó ver...</p>]]></description>
      <guid>https://www.volkskrant.nl/volkskrant-magazine/ik-ga-ervan-uit-dat-de-muziek-in-de-wellness-van-mijn-hotel-is-gemaakt-door-een-psychopaat~b14020a0/</guid>
      <pubDate>Thu, 12 Feb 2026 00:00:00 +0100</pubDate>
    </item>
    <item>
      <title><![CDATA[Het was veel te realistisch allemaal, al die klappen en al het bloed]]></title>
      <description><![CDATA[<p>Onze tv gaat maar niet stuk. Vroeger gaven tv’s na verloop van tijd alleen nog maar groen beeld. Nou waren we wel wat gewend, want we reden op tulpenbollen en aten houten fietsbanden, maar het was onhandig als je niet meer kon zien of de Hulk nou boos was of niet. Dan moest je een nieuwe kopen. Of nieuw-nieuw: alleen miljonairs kochten nieuwe dingen. Normale mensen zoals wij namen de trekschuit naar een mannetje in Overvecht wiens flatje vol zelf opgeknapte tv-toestellen stond, die permanent stonden te loeien. Het was er 50 graden en het rook naar verbrand stof en schroeiend plastic. De wietkweker ernaast had al een paar keer de politie gebeld dat ze er wat aan moesten doen. Maar goed, voor een klein bedrag had je dan een tv die het wel weer een paar jaartjes uit zou houden (wel een poederblusser ernaast zetten). Toen werden televisies plat. En ze gingen langer mee, omdat er geen kathodestraalbuis meer in zat die kon verouderen. Dus moesten fabrikanten dingen gaan verzinnen om mensen nog nieuwe tv’s aan te smeren. Zoals hogere resolutie, maar vooral andere aansluitingen en stekkertjes, waardoor nieuwe videorecorders en dvd-spelers niet meer op je tv pasten. Ik heb de hele rit meegemaakt, van RCA-stekkertjes naar S-video naar euroconnector naar scart naar HDMI, en ik heb nooit enige verbetering in beeldkwaliteit kunnen zien. Die was er vast wel, objectief, maar ik zou het niet weten. Ik had tenslotte maar één tv in huis, dus waarmee moest ik het vergelijken? Hij deed het, en I liked what I saw. Van de programma’s waarvan ik hield, was ik niet gaan houden vanwege de beeldscherpte en het kleurengamma. Integendeel, slecht beeld associeerde ik met glamour. Amerikaanse series waren namelijk opgenomen op video in NTSC-format, waarover weleens werd gegrapt dat het stond voor ‘Never Twice the Same Color’. Het gaf een vager beeld dan het PAL-systeem dat we in Europa gebruikten (behalve de Fransen, die moesten natuurlijk weer zo nodig hun eigen systeem hebben), en was opvallend slecht in huidtinten. Tenminste, alleen opvallend als je het naast het origineel hield, wat we niet konden want Jennifer Aniston woonde niet bij ons thuis. En niemand kijkt tv met een Sigma-kleurenwaaier bij de hand. Nu hebben wij al een jaar of vijftien dezelfde platte tv, die naar 21ste-eeuwse maatstaf dus antiek is. Als we bij andere mensen thuis zijn, mag ik van mijn vrouw geen tv-kijken (dat schijnt onbeleefd te wezen), dus vergelijken doe ik zelden. Vorige week echter, was er een belangrijk gevecht bij de UFC. Dat was een mooie gelegenheid om langs te gaan bij die ene vriend die ook graag kijkt naar mannen die elkaar proberen te vermoorden. Zijn tv is een fonkelnieuwe 4K OLED met toeters, bellen, slagwerk en de rest van het orkest, met een schermformaat dat menig filmhuis jaloers zou maken. Ik vond het niks. Het was veel te realistisch allemaal, alle klappen en al het bloed. Noem me een romanticus, maar als ik vermaakt wil worden wil ik niet te dicht op de werkelijkheid zitten, zeker niet met geweld. Langzamerhand begin ik mijn vader te snappen, die vindt dat die hele kleurenfilm een vergissing was.</p>]]></description>
      <guid>https://www.volkskrant.nl/volkskrant-magazine/het-was-veel-te-realistisch-allemaal-al-die-klappen-en-al-het-bloed~b0aaf683/</guid>
      <pubDate>Thu, 5 Feb 2026 00:00:00 +0100</pubDate>
    </item>
    <item>
      <title><![CDATA[Niets is repareerbaar tegenwoordig, maar de wonderen zijn de wereld nog niet uit]]></title>
      <description><![CDATA[<p>Alle reparaties zijn tijdelijk, kapot gaat het toch weer. Dat geldt voor mijn stofzuiger en voor de rest van het heelal. Alles valt uiteen tot kosmisch stof en dat is dan het einde. Dat proces heet entropie, althans dat meen ik me te herinneren (disclaimer: ik ben columnist, ik mag van alles beweren). Entropie had grip gekregen op mijn stofzuiger. Hij deed het wel, alleen moesten ramen en deuren altijd open bij het zuigen want van de lucht die hij uitblies kreeg ik kriebelende longen. Dus laatst verwisselde ik de zak, en wat denk je: de dinges ontbrak! Ik zou de naam van het onderdeel kunnen opzoeken, maar dat kost een hoop tijd en maakt voor dit stukje niet uit. Er hoorde een dinges op dat ene ding, die was er niet meer, daardoor had er een whatever losgelaten, en zo stroomde ongefilterde lucht de huiskamer in wanneer ik stofzoog. Longembolie verklaard. Ja, nu moest ik die stofzuiger wel weggooien, dat begrijpt u, want voordat ik de juiste dinges voor deze specifieke hatseflats had gevonden en besteld, zou ik minstens vijf stofzuigerloze maanden verder zijn. Dat klinkt cynisch, maar hier spreekt de ervaring. Hoe vaak ik niet een koffiezetapparaat, een blender of een lampje heb moeten weggooien omdat één onderdeeltje het niet meer deed. Niks is meer repareerbaar tegenwoordig, nieuwe troep is goedkoop, wat zouden we nog moeilijk doen? Zelfs stekkers zitten dichtgelast in plastic, zodat je ze nooit kunt hergebruiken. Die plastic soep maakt zichzelf tenslotte niet. Dat was het moedeloze cynisme waarmee ik het onderdeeltje online ging zoeken, louter uit plichtsbesef (ik kom uit de vorige eeuw) en tegen beter weten in. Dat onderdeeltje zou toch wel onbestelbaar blijken, mopperde ik terwijl ik ‘Bosch’ en ‘onderdelen’ intikte. Cynisme komt met de jaren, en het is zaak open te blijven staan voor wonderen. Binnen twee klikken werd mij gevraagd het typenummer van de stofzuiger in te voeren. Daarna kwam ik op de mooiste webpagina die ik ooit gezien heb: mijn stofzuiger geëxplodeerd in honderd onderdeeltjes die in de lucht hingen. Ik hoefde alleen op de juiste dinges te vinden, erop te klikken, en hop: in mijn mandje. Twee dagen later viel-ie op de deurmat, ik heb ’m in de stofzuiger geklikt, klaar. Niet alleen had ik mezelf honderden euro bespaard en de vuilnisbelt een werkende stofzuiger ontnomen, ik had voor een paar luttele euro het gevoel gekocht dat ik een echte man was, zo eentje die wel even de stofzuiger zou repareren. Geen probleem, mevrouwtje (ik kom dus uit de vorige eeuw). High van de testosteron ben ik het hele internet gaan afspeuren naar onderdelen die we hadden opgegeven, en ja hoor: mits het merk ouderwets en degelijk was, bleek er nog veel te vinden. Het koffieapparaat kreeg weer een dinges die in de kuipjesopvang hoort, de blender een dinges die in de sleuf van het deksel hoort, en het sneue plastic piepeltje dat uit de magnetron stak werd verwend met de daarop behorende draaiknop. De huizenprijzen mogen recordhoogtes bereikt hebben, wij hebben voor ons gevoel een heel nieuw huis.</p>]]></description>
      <guid>https://www.volkskrant.nl/volkskrant-magazine/niets-is-repareerbaar-tegenwoordig-maar-de-wonderen-zijn-de-wereld-nog-niet-uit~b04a6c8f/</guid>
      <pubDate>Thu, 29 Jan 2026 00:00:00 +0100</pubDate>
    </item>
    <item>
      <title><![CDATA[Ik denk nooit meer aan Emile Ratelband. Maar nu denk ik toch aan hem]]></title>
      <description><![CDATA[<p>Weet je aan wie ik nooit meer denk? Emile Ratelband. Maar nu dus weer wel. Hallo Emile. Het geheugen is een fantastische goochelaar: ‘Dames en heren, u ziet hier een heel gewone Emile Ratelband, kijk maar eens goed, raak maar aan als u wilt, nu zet ik hem even in deze kast, die doe ik even dicht en weer open: hee, nu staat daar ineens Twarres! En aan deze kant van het podium: een Furby!’ Je hebt maar zoveel opslagruimte, shit wordt de hele tijd overschreven. Maar vandaag: abracadabra – poef. De volgspot scheen plots op het donkerste gedeelte van de zaal en ja hoor, daar zat Emile. Bril, gebit, hete kolen en alles. Hij stond op, zwaaide naar de hele zaal en deed een triomfantelijke tsjakka. Goeie ouwe Emile. Zijn mnemonische herintreding kwam doordat ik iets op YouTube zat te kijken over Wim Hof, de ijsbadgoeroe. Wim Hof is een man waar ik een beetje bang van word. Ik heb een heel carillon aan alarmbellen hangen voor ‘inpakkers’: mannen die gul en hartelijk en emotioneel kwetsbaar zijn, met groot vertoon van wuivende armen en kloppende borstkas, die zeggen dat ze gevoelsmens zijn en dan doen alsof dat een goede zaak is. Stoere mannen zijn het, die zichzelf met eigen klauwen bovenop de apenrots hebben gehesen. Onder het triomfantelijk gelijk voel je iets broeien. Je weet: wee degene die durft te wrikken aan de onwrikbare overtuiging. Wat een echte alfa is zie je bij Nikki, de hond hier om de hoek. Dat is een oude dame die nooit blaft. Toen onze hond haar voor het eerst ontmoette, snuffelde hij even aan haar, en deed daarna alles na wat zij deed. At Nikki gras uit een perkje, ging Cosmo subiet ook grazen. Ging Nikki op een stoepje liggen, lag Cosmo er meteen naast. Keffertjes worden rustig van haar, aggressieve honden mijden haar. Waarom? Je hebt het of je hebt het niet, en Nikki heeft het. Mensen daarentegen denken dat ze op wilskracht alfa kunnen worden. Ik denk dat daarom Ratelband tevoorschijn plopte toen ik Wim Hof zag. Je ziet bij beide mannen een verdriet in de ogen, iets dat zegt: er is dat jongetje iets aangedaan, iets wat nooit meer mag gebeuren. Dus sloeg ik aan het googelen, op zoek naar bewijs voor mijn buitengewoon deskundige en doorwrochte psychologische theorieën van zeer grote afstand. Mensen die je kent van tv duiden is zoiets als leven zoeken op planeten waar we nooit zullen komen. Hm, een atmosfeer met hoog natriumgehalte. Slechte moederbinding? Op het internet vind je alles wat je zoekt, ook als je het fout hebt, en inderdaad hebben Wim en Emile het een en ander gemeen. Mijn alarmbelletjes waren blijkbaar gaan klingelen door eigenwaan, woede-aanvallen, cognitieve dissociatie en huiselijk geweld. Vandaar dat ik de link legde tussen die twee, denk ik. Ja, of het was gewoon al het ijs hoor, dat ik daardoor aan hete kolen moest denken. Hm, daar zit een fantasyserie in. IJsgoeroe en Vuurgoeroe. Zijn er al Watergoeroes en Aardegoeroes? En nou zegt mijn geheugen: The Last Airbender.</p>]]></description>
      <guid>https://www.volkskrant.nl/volkskrant-magazine/ik-denk-nooit-meer-aan-emile-ratelband-maar-nu-denk-ik-toch-aan-hem~b0cbb94a/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[Opnieuw trapte ik in de illusie dat ik met zo’n ruimte wél een regelmatig en productief leven zou kunnen leiden]]></title>
      <description><![CDATA[<p>Eindelijk heb ik mijn kantoortje opgezegd. Ik kwam er nauwelijks dus ik wou het al heel lang opzeggen, maar dat kwam er niet van. In mijn kringen heet dat ‘ADHD-belasting’. Ik betrok de ruimte toen er thuis een verbouwing was, dus het laat zich raden wat er gebeurde: het kantoortje werd een verkapte opslagruimte voor spullen waarvoor ‘even’ geen ruimte meer was. Ondanks dat ik er zelden was, vervulde het kantoortje dus nog wel een functie, namelijk die van verwarmde garagebox. Met uitzicht en koffieautomaat. Vóór 1 januari moest het leeg zijn, dus op 31 december reed ik de auto voor, met neergeklapte achterbanken. Bij het betreden viel een weldadige rust over me heen. Wat een goede beslissing was dat geweest zeg, een paar jaar geleden, om deze ruimte te huren. Gezellige vloerkleedjes neergelegd, fijn bureau met grote computer, gitaren en keyboards binnen handbereik en uitzicht over een parkje. Opnieuw trapte ik in de illusie dat ik met zo’n ruimte wél een regelmatig en productief leven zou kunnen leiden. Wat bezielde mij dit op te zeggen? O ja, dat ik er nooit kwam. Mijn ogen dwaalden liefkozend van de instrumenten en ingelijste gezinsfoto’s naar de berg meuk, die de helft van de ruimte in beslag nam. Opgeslagen meuk heeft als unieke eigenschap dat je het nooit gebruikt – anders zou je het niet hebben opgeslagen. Dus als je zo’n berg wilt opruimen dient zich altijd de vraag aan: waarvoor bewaar je het? Voor wanneer? Goed schiften was geboden, omdat de ruimte die thuis was vrijgemaakt door alles hierheen te verplaatsen, inmiddels was ingenomen door andere zooi. En omdat we deze zooi niet gemist hadden, zou ik in theorie alles kunnen weggooien. Ook in praktijk, trouwens. Maar ja. Die oude analoge synthesizers van me, die een ton wegen, die ik nooit bespeel, en waar echt nergens ruimte voor is, daar kan ik op Marktplaats vast de hele kantoorhuur van het afgelopen jaar voor krijgen, maar dan moet ik dus maandenlang thuis zitten om bezoekende kopers te woord te staan. Doen de faders het nog? Zijn ze ooit gereviseerd? Is dit het Japanse of het Amerikaanse model? En dan die hoed die ik op had in het schooltoneelstuk, wat moet ik daarmee? De recensies van het studentencabaretfestival. De vakantie met de ex van drie relaties geleden. Mijn eerste leesboekje. Het eerste leesboekje van mijn vader. De kinderschoentjes van mijn moeder. Ja, het mág weg, maar dat voelt toch zonde. Herstel: zondig. En wat dachten we van kratjes vol met videobanden? Mijn eerste schreden op podium en televisie ongetwijfeld, speeches bij bruiloften, Super 8-filmpjes uit vervlogen tijden, die met veel moeite op videoband waren gezet en nu dus opnieuw naar een toekomstbestendig medium verplaatst moeten worden. En het is niet alsof het allemaal in één doos past. Doos, na doos, na doos met deze zooi, koffers vol emotionele bagage. Daar moet toch wat mee. Of niet. De stort stelt geen vragen. Verlamd door alle mogelijke scenario’s, geboden en verboden, plof ik neer in mijn kantoorstoel en kijk versuft naar al die voorwerpen die allemaal om een keuze en een vervolgtraject vragen. Er zijn mensen die dit heel goed kunnen, ik ben er niet een van. Heerlijke stoel trouwens. Waar moet die nou weer heen?</p>]]></description>
      <guid>https://www.volkskrant.nl/volkskrant-magazine/opnieuw-trapte-ik-in-de-illusie-dat-ik-met-zo-n-ruimte-wel-een-regelmatig-en-productief-leven-zou-kunnen-leiden~bfc389ef/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[Thomas op een yogamatje voor een mopje welness? Ja, vakantie doet wat met mensen]]></title>
      <description><![CDATA[<p>Elke mooie vertaling uit het Engels verdient een pluim, ook als dat woord ‘klankschalen’ is.  Van het Engelse singing bowls hadden 99 van de 100 Nederlanders ‘zingende kommen’ gemaakt, waarbij ik mezelf geenszins uitsluit. Gelukkig lopen er in de alternatieve-geneesbranche wél mensen rond met taalgevoel. De sessie waarin ik mij aan spirituele vibraties blootstelde heette Sound Healing. Dat zal deels zijn ingegeven door zakelijke overwegingen – niet iedereen die last heeft van geblokkeerde meridianen is het Nederlands machtig – en deels vanwege de behandelend arts, als ik hem zo mag noemen (wat waarschijnlijk niet mag), die een onbestemd buitenlandse uitstraling had. Misschien was hij Nederlands, misschien Duits, mogelijk mediterraan en waarschijnlijk Israëlisch. Dat laatste denk ik doordat Israël verrassend big is in de zweefsector. Daar kwam ik achter doordat we op vakantie altijd wel in zijn voor een mopje wellness, en waarheen we ook gaan, meestal blijkt de plaatselijke yogainstructeur, reikimasseur of chakrafluitist uit Israël te komen. Misschien omdat zachte mensen zich daar niet meer thuisvoelen, misschien om de actualiteit reden geeft tot vluchten in de fantasie. Bruno (ik weet niet meer of hij echt zo heette, maar hij zag eruit als een Bruno) liet ons op matjes liggen en nam uitgebreid de tijd ons te vertellen dat niets hoefde, en alles mocht. Bijvoorbeeld, zei hij, als iemand nu de behoefte voelde om uit te ademen met een ‘oehm’-geluid, moest hij dat vooral doen. Toevallig gold dat blijkbaar voor iedereen, want vanaf alle matjes klonk subiet gezoem. Ik was de enige die het niet deed, en was meteen de draad al kwijt; was dat omdat ik mijn authentieke zelf was, of omdat ik zo nodig tegendraads moest wezen? Precies het soort spirituele knoop die ik hoopte kwijt te raken. Vervolgens begon Bruno op ons te opereren met zijn arsenaal aan muzikale chirurgische intrumenten. De eerste incisie maakte hij met een scherp doordringend belletje, dat een ping produceerde die minutenlang leek te duren. Meteen was ik nieuwsgierig: hoe maken ze die dingen? Waar en wie? Gekregen van een Nepalese monnik of besteld op AliExpress? Stop met denken Thomas, meevibreren. Na een aantal bellen en kommen zwol de sonore toon van een harmonium aan. Of misschien een Indiase variant ervan, hoe heet dat? Een vaja, toch? Of nee, een piti. Of is dat hetzelfde? Of misschien kwam het wel uit de boxen. Ik wou spieken, maar dan moest ik overeind komen en viel ik door de mand als rusteloze materialist, dus ik hield me plat en probeerde me te concentreren op mijn derde oog. Ik wist me in de gaten gehouden, want hoewel we dus van Bruno alles mochten, liep hij rond om snurkers wakker te porren. De eerste snurk klonk al na vijf minuten, eentje die gevolgd werd door diverse andere, dus Bruno had het druk. Dat zat er dik in natuurlijk, we lagen allemaal midden op een doordeweekse dag op een matje met een dekentje over ons heen, met de expliciete aansporing ons zo veel mogelijk te ontspannen, probeer dan maar eens wakker te blijven. Ook ik viel als een blok in slaap. Niet door Bruno’s instrumentarium, maar doordat iemand op Schiphol had besloten alle vliegtuigen om te leiden naar een plek boven het zaaltje. Als je me ergens mee in slaap krijgt, zijn het de genezende vibraties van vliegtuiggeraas.</p>]]></description>
      <guid>https://www.volkskrant.nl/volkskrant-magazine/thomas-op-een-yogamatje-voor-een-mopje-welness-ja-vakantie-doet-wat-met-mensen~bb782674/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[Als je wilt weten hoe niet-exact de wetenschap van het menselijk lichaam is, moet je een keer een pijntje hebben]]></title>
      <description><![CDATA[<p>Ik heb pijn aan mijn voet. Mijn vrouw ook. Dat krijg je als je lang samen bent, denk ik. Mijn broer heeft trouwens ook pijn aan zijn voet. Misschien iedereen wel, en durven we het er met z’n allen niet over te hebben. Ik kreeg het na het touren: avond aan avond urenlang op een podium staan, dat is niet de bedoeling natuurlijk. ’s Avonds moet je niet staan, maar hangen. Op de bank. Met een mok thee. En dan met open mond in slaap vallen bij het flikkerende licht van de televisie. Dat is hoe God het bedoeld heeft, en wat ik hoogmoedig heb getrotseerd. Het resulteerde in een pijnlijke voet, vooral als ik erop sta, en daar is-ie een beetje voor bedoeld, die voet. Welke schoenen ik draag maakt uit. Nette schoenen doen meteen pijn, sneakers doen er wat langer over, maar pijn krijg ik. Het beste werkten de barefoot schoenen. Die had ik ooit gekocht tegen de pijnlijke knieën die ik kreeg van het hardlopen. Het principe van barefoot schoenen is dat ze nauwelijks een zool hebben. Goed voor de voetspieren, zeggen ze. In de praktijk betekent het dat je bijna letterlijk over eieren loopt. Als je elk scherp steentje voelt, ga je sluipen als een ninja, zij het eentje met hele lelijke schoenen. De knieën bleven pijn doen, net als de geamuseerde blikken naar mijn wonderbaarlijke schoeisel. Nu draag ik ze weer, alle grappen van mijn vrienden ten spijt. Pijntjes hebben te maken met je lichaamshouding. Die is altijd fout, bij iedereen. Gelukkig zijn er een hoop professionals om je te helpen. Fysiotherapeuten, podologen, haptonomen en osteopaten: allemaal weten ze wat je eraan moet doen. Helaas zeggen ze allemaal iets anders. Als je wilt weten hoe niet-exact de wetenschap van het menselijk lichaam is, moet je een keertje een pijntje hebben. De holle rug is natuurlijk het hoofdprobleem, want daardoor is mijn lichaam fout gestapeld. Of andersom. Hoe dan ook, ik ben blijkbaar een menselijke Jenga-toren en kan elk moment instorten. Volgens de een moet ik moet ik sit-ups doen, maar nee, zegt de ander, want dan spoor ik de foute spieren aan nog fouter te wezen. En het helpt sowieso niks zolang ik met stramme benen sta, zegt een derde. Of was er voeger veel spanning toen ik opgroeide, vraagt de vierde, en drink ik genoeg groene thee? Dus ik naar de huisarts. ‘Ik denk dat het hielspoor is’, zei ik, want ik was op het internet geweest. ‘Of misschien peesplaatontsteking.’ De huisarts bevestigde en weerlegde alle mogelijke diagnoses met een ferm: ‘Tja.’ Ik benijd zijn positie niet. Mensen hebben pijntjes, daar valt nou eenmaal niet veel aan te doen. Soms gaat het voorbij, soms niet. Dat moet je elegant zien te brengen. Ik vroeg of ik zooltjes moest. ‘Kan helpen,’ zei hij, ‘en misschien proberen die voet een beetje te ontzien.’ Ik vroeg of ontstekingsremmers een goed idee waren. Misschien ibuprofen? ‘Kan helpen,’ zei hij, ‘en misschien proberen die voet een beetje te ontzien.’ Ik had iets gelezen over cortisolinjecties, wist hij daar iets van? ‘Kan helpen,’ zei hij, ‘en misschien proberen die voet een beetje te ontzien.’ Eerlijk zijn is een ondankbare taak. Ik heb besloten dat ik moet werken aan mijn lichaamshouding, en ga weer naar de sportschool. En ik ga proberen de voet een beetje te ontzien.</p>]]></description>
      <guid>https://www.volkskrant.nl/volkskrant-magazine/als-je-wilt-weten-hoe-niet-exact-de-wetenschap-van-het-menselijk-lichaam-is-moet-je-een-keer-een-pijntje-hebben~bae46217/</guid>
      <pubDate>Thu, 1 Jan 2026 00:00:00 +0100</pubDate>
    </item>
    <item>
      <title><![CDATA[Mensen denken altijd slecht na als ze iets zien wat ze graag willen]]></title>
      <description><![CDATA[<p>Je kunt je hoofd laten invriezen. Na je dood uiteraard. Eerder mag ook, maar het één volgt automatisch op het ander, dus in de praktijk zal het weinig uitmaken. Het kost 200.000 dollar. Voor dat geld stopt een bedrijf je hoofd in een vriezer (nogmaals, na je dood), en ontdooien ze het pas wanneer de wetenschap je weer tot leven kan wekken. Wie dat laat doen, heeft daar overduidelijk heel, heel slecht over nagedacht. Mensen denken altijd slecht na als ze iets zien wat ze graag willen. Vraag maar aan die emmer cheesecake in mijn... oh wacht, die heb ik al opgegeten. Nou ja, dat bedoel ik. Je hoofd laten invriezen is een gebrek aan impulscontrole op kosmische schaal. Want wat gaat er gebeuren? Het enige wat je zeker weet, is dat er 200.000 dollar minder naar je kinderen gaat, of naar iets anders moois. Je nalatenschap is dus in ieder geval een netto verlies in de wereld, met je ingevroren kop. Zelf geloof ik niet dat er een god is die de spirituele rekening opmaakt, maar mocht dat wel het geval zijn, dan is 200.000 dollar in jezelf investeren ná je dood lastig te rechtvaardigen. En als je denkt dat ze je hoofd over een paar eeuwen kunnen ontdooien, dan heb je niet opgelet op school, bij geen enkel vak, en is het eigenlijk een wonder dat je überhaupt aan 200.000 dollar hebt kunnen komen. De eerste inschattingsfout is, lijkt mij, om te denken dat je bewustzijn op een of andere manier ook in je dode diepgevroren hoofd blijft zitten. Ik denk dat je daarvoor moet geloven in een onsterfelijke ziel, die zich ergens anders ophoudt dan in de biochemische processen van je hersenen, die immers stoppen als je ze bevriest. Als ze die hersenen weer zouden kunnen aanzwengelen, zou jij er niet meer in zitten. Ook bij economie heb je niet opgelet: weinig bedrijven blijven eeuwen draaiende, en de hoofdvriezerij is, laten we zeggen, een experimentele branche. Stel je de ondernemer voor die over 300 jaar naar de elektriciteitsrekening kijkt, en zich afvraagt wie komt klagen als hij per ongeluk zou struikelen over het snoer naar het stopcontact. Maar stel dat het allemaal wel zou kunnen. Je ontwaakt dan in de verre toekomst zonder familie, zonder vrienden en zonder geld, in een wereld waarin je helemaal niets te bieden hebt aan wie dan ook. Dat is altijd en overal een slecht startpunt geweest. De kans dat iemand zich over je ontfermt is ook klein, want je bent een lul die 200.000 dollar aan zichzelf wegpiste. Misschien dat er een paar mensen een woordje met je willen wisselen over fossiele brandstoffen, en de ecologische voetafdruk die je met je nutteloos loeiende vrieskist hebt achtergelaten. Oh meneer had eeuwen geleden een succesvol logistiek-consultancybedrijf? Geen idee wat dat is, maar hier is een bezem. Het is nogal stoffig geworden, sinds het niet meer regent. Het meest bezorgd zou ik zijn over religieuze gekkies. De geschiedenis leert dat die nogal stellige meningen hebben over leven en dood, en niet te beroerd zijn om die met zwaard en brandstapel te actualiseren. Ik zou heel veel garanties willen dat ik op een zeer geheime plek tot leven word gewekt, ergens met een actuele kwaliteitskrant, om me even in te lezen waarin ik in godsnaam terecht ben gekomen.</p>]]></description>
      <guid>https://www.volkskrant.nl/volkskrant-magazine/mensen-denken-altijd-slecht-na-als-ze-iets-zien-wat-ze-graag-willen~b1a10295/</guid>
      <pubDate>Thu, 25 Dec 2025 00:00:00 +0100</pubDate>
    </item>
    <item>
      <title><![CDATA[Ik denk bij alles: hoe moeilijk kan het zijn? Het antwoord luidt: voor jou? Teringmoeilijk]]></title>
      <description><![CDATA[<p>Ik vergeet steeds dat ik te dom ben om natuurkunde te snappen. Laatst werd ik bediend in een restaurant door een mevrouw die theoretische natuurkunde had gestudeerd, en ik dacht: cool, dat ga ik ook eens studeren. Thuisgekomen zwengelde ik YouTube aan, en nu zit ik al een hele week filmpjes te kijken waarbij ik halverwege afhaak wanneer het te moeilijk wordt. Hardnekkig als ik ben, denk ik steeds: straks vind ik iemand die het wél goed kan uitleggen, dan begrijp ik het wel. Maar dan staat er wéér een vent met een kleurige bloes mij te vertellen dat straling eigenlijk niets anders is dan blablabla en ben ik weg. En ja, ik besef heus wel dat het naïef is om te denken dat quantumvelden mij even kunnen worden uitgelegd in een filmpje van 16 minuten en 32 seconden, maar... of nee, ik lieg, dat besef ik helemaal niet. Ik denk bij alles: ‘hoe moeilijk kan het zijn? Dat lijkt een retorische vraag, maar soms blijkt er wel degelijk een antwoord op, en dat luidt: voor jou? Teringmoeilijk. Dat is niet alleen mijn schuld, dat komt ook doordat ze in de wetenschap wel heel raar zijn gaan doen de afgelopen 120 jaar. Precies als in de kunst eigenlijk; ook in de wetenschap ging de elite ergens begin 20ste eeuw onbegrijpelijk werk maken, en haakte het gewone volk af. Als ze alles nou gewoon hadden gelaten bij Newton en Rembrandt, hadden ook mensen die het nooit ene reet had geïnteresseerd nog gewoon kunnen aanhaken. Dan hadden die gewoon een museum in kunnen wandelen en het allemaal wel kunnen snappen, en hadden die een natuurkundeboekje kunnen openslaan en denken: verhip, daarom valt de maan niet op de aarde. Het ging mis toen ze abstract gingen schilderen, atonaal gingen componeren en vertellen dat licht zowel een deeltje als een golf is. Sorry, daar haken de meesten van ons af. Met dit verschil dat we niet naar een kerncentrale kunnen wijzen en schamperen dat ons nichtje van 6 dat ook kan. Ik kan niet pontificeren van ja, die E = mc2 vind ik ingewikkeld gedoe, doe mij maar de vier elementen van Aristoteles, die werken beter voor mij. En trouwens, de maan is van kaas. Wat dat betreft heb ik veel sympathie voor flat-earthers. Niemand kan zich écht voorstellen dat de aarde rond is. Waarom moeten we dan met z’n allen doen alsof de hoge heren met hun witte jassen het beter weten? Die kloof tussen snappers en niet-snappers zal alleen maar groter worden. Ik ben niet dom, en ik heb een levendige fantasie, sterker nog, ik verdien er mijn brood mee. Maar ook ik kan me niets voorstellen bij gekromde tijd, of deeltjes die tegelijkertijd hier zijn, daar zijn, en ook helemaal nergens. Een van de gekleurde bloezen legde me uit dat er misschien maar één elektron is, overal en altijd aanwezig en niet-aanwezig. Dat zou ik kunnen afdoen als zweverige lulkoek, ware het niet dat ik waarschijnlijk nog een werkende quantumcomputer zal meemaken, een machine die wordt aangedreven door deze lulkoek, die in één seconde berekeningen kan maken waarover een standaard supercomputer langer zou doen dan dat het heelal oud is. En ook hier reikt mijn voorstellingsvermogen niet verder dan de vraag: zouden daar ook leuke spelletjes op zitten?</p>]]></description>
      <guid>https://www.volkskrant.nl/volkskrant-magazine/ik-denk-bij-alles-hoe-moeilijk-kan-het-zijn-het-antwoord-luidt-voor-jou-teringmoeilijk~bfe0185d/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[De smartphone is bespottelijk slecht ontworpen voor zo’n duur ding]]></title>
      <description><![CDATA[<p>Niet je telefoon-zonder-hoesje in mijn gezicht wapperen. Heel knap dat je ’m nooit laat vallen, en nee, ik zal nooit begrijpen hoe dat in Godsnaam mogelijk is. Ik laat ’m de hele tijd flikkeren, en geen hoesje dat voorkomt dat het scherm dan vergruzelementeert. Dat is niet mijn schuld; vanuit ergonomisch standpunt bezien zijn alle smartphones ongelofelijk slecht ontworpen. De ouderwetse vaste telefoonhoorn had een gekromd handvat, zodat je hand het ding stevig kon beethouden. En toen de mobieltjes kwamen, waren ze aanvankelijk dik genoeg om grip op uit te oefenen. Als ik op mijn Nokia een lang gesprek had gevoerd was hij van nat van het zweet, omdat ik ’m al die tijd veilig in mijn bonkige knuist had gehouden. Tijdens lastige gesprekken kon ik mijn spanning kwijt door hard in het toestel knijpen, zo hard dat ik het plastic hoorde kraken, zodat het toestel tevens de functie van stressbal had. Die mobieltjes liet ik nooit vallen, nooit. De eerste iPhone was magisch, ik weet nog wanneer en waar ik er eentje in mijn handen had (Antwerpen, voorjaar 2007). En zoals bij magische objecten gepast is, behandelde ik hem uiterst omzichtig. Het was immers geen gebruiksvoorwerp, maar een toverdoosje uit een ander universum. Zo had ik niet door dat het ding niet geschikt was voor menselijke handen. Inmiddels ben ik tien kapotte en verdronken Phones verder, en weet ik beter. Ondertussen gaat de wedloop onder smartphonefabrikanten richting groter en dunner. Precies fout dus. Hoe moeten mijn vingertoppen daar in Stevejobsnaam grip op krijgen? De nieuwe iPhone Pro Max is even groot als de snijplankjes in mijn keuken, hetgeen tot taferelen van uitbundige vreugde moet hebben geleid bij touchscreenreparateurs. Eigenlijk wil ik uit protest mijn huidige iPhone niet meer vervangen. Want reken maar dat ze in Cupertino in paniek raken als ik geen nieuwe toestelletjes meer koop. Helaas is mijn scherm zozeer verbrokkeld dat ik mijn vingers openhaal bij het swipen. De ergste schade is gebeurd rond mijn fietsslot. Dan buig ik voorover en floeps, krak. Geen hoesje of schermbeschermer (daar gaat iets mis, in dat woord) die daar iets aan doet. Hoe doen die hoesjeslozen dat? Hebben die geen fietssloten? Hebben die alles altijd achter ritsjes of in handtasjes? Ik zie ze toch echt bellend door het verkeer zwabberen. Ik kom niet onder de smartphone uit, want ik kan mijn eigen wc niet eens meer vinden zonder Google Maps. Dus nu ik een nieuwe mag uitkiezen van mijn provider wil ik het goed aanpakken. De kleine, superdikke iPhone met rubberen stootkussens bestaat niet, dus een stevig hoesje is geboden. En het enige hoesje dat een iPhone tegen mijn motoriek beschermt is de boomerflap, zoals het hoesje met beschermklep schamperend genoemd wordt. En nee, dat verdient geen schoonheidsprijs, en ja, mijn vrouw heeft gedreigd me te verlaten, of toch in ieder geval niet meer met mij in het openbaar gezien te willen worden als ik mijn toestel uitdos met een boomerflap. Maar ik móét iets hebben wat het scherm toedekt, want op straat flikkeren gaat-ie sowieso, en ik heb beloofd er geen kinderfoto’s of bankpasjes in te stoppen. Kunnen we niet gewoon afspreken dat de boomerflap hartstikke retro is? Zijn er influencers die ze kunnen opdringen aan hipsters? Dat mensen die géén boomerflap gebruiken, en hardnekkig blijven doen alsof de smartphone helemaal niet bespottelijk slecht ontworpen is voor zo’n duur ding, dat die juist voor aap staan?</p>]]></description>
      <guid>https://www.volkskrant.nl/volkskrant-magazine/de-smartphone-is-bespottelijk-slecht-ontworpen-voor-zo-n-duur-ding~b1afa3c2/</guid>
      <pubDate>Thu, 4 Dec 2025 00:00:00 +0100</pubDate>
    </item>
  </channel>
</rss>
