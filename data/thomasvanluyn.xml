<?xml version="1.0" encoding="utf-8"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[De combinatie van Glassex en kattenpoep levert een interessant geurboeket op]]></title>
      <description><![CDATA[<p>Het enige wat meer stinkt dan kattenpoep is kattendiarree. Dat is wat onze poes heeft, en wat ons leven vult met spanning en sensatie. Lang voordat de wekker gaat, ontwaken reeds onze neuzen; zijn we veilig, of moeten we straks oppassen waar we onze blote voeten neerzetten? Sinds ze diarree heeft, mijdt ze de kattenbak. Wellicht is het een schreeuw om aandacht, zo van: ik weet dat jullie vers grind hebben gebruikt, maar ik ben ziek. Hier, moet je kijken, overal rond de bak gekakt, maar niet erin. Denk je dat ik dat voor mijn lol doe? Om de schade te beperken heb ik kranten rond de kattenbak gelegd, maar het gevolg is dat ze nog verder van de bak kakt, want mevrouw vindt het krantenpapier blijkbaar niet prettig aan haar voetjes. Zo is ze, de trut. Kattenpoep ruim je op met twee dingen: keukenpapier en walging. Veel hangt af van het oppervlak; we hebben voornamelijk een gladde vloer, maar ook een vloerkleed. Aangezien de huidige consistentie van de stoelgang zich het beste laat vergelijken met Zaanse mosterd, zijn we allang blij als het op het parket wordt gedeponeerd. En met ‘we’ bedoel ik mezelf, want ik ben thuis de poepman. Ik kan daar zielig over doen, maar er zit ook iets stoers aan. Vieze en enge dingen, zoals spinnen, hondenkots en kattenpoep zijn voor papa, want die kan het hebben, ijzeren bikkel die hij is. Als Jackie het vloerkleed met poep heeft geïmpregneerd, wrijf ik de boel schoon met Glassex. Dat is daar niet voor bedoeld, maar niets uit het gootsteenkastje is ervoor bedoeld, dus wat dat betreft maakt het niet uit. De combinatie van Glassex en kattenpoep levert in ieder geval een interessant geurboeket op. Het opvallendste symptoom van haar kwaal is het geluid dat haar explosieve ejectie der fecaliën veroorzaakt. Denk aan een shampoofles met een bodempje water erin op zijn kant gelegd, en er dan met de vuist krachtig op slaan, dat geluid. Gevolgd door een welluidende ‘flats’. Zo hard klinkt het, dat de buren erover geklaagd hebben. Ze zwerft nou eenmaal graag buiten rond, hetgeen we gezien haar huidige staat natuurlijk aanmoedigen, want dat scheelt schoonmaakwerk. Maar nu schrikken de mensen van het geluid dat ineens uit de bosjes komt. Fprfp! Flats! Wie het hoort en het Engels beheerst, zal uit de vele mooie en kleurrijke woorden die ze daar hebben voor diarree meteen denken aan ‘the squirts’. Onze poes heeft the squirts. ‘Dat beest van jullie is niet goed hoor’, sprak de buurvrouw deskundig. ‘Zo’n geluid heb ik nog nooit gehoord.’ ‘Ja, wij hebben een squirtende poes. Google het maar’, antwoordde ik. Het is natuurlijk best zielig, maar gek genoeg ook gezellig. Ze is een stuk aanhankelijker als ze ziek is. Normaal kunnen wij de tyfus krijgen, maar nu komt ze gezellig kopjes geven, ook als het geen etenstijd is. Ze komt zelfs bij ons op bed liggen, wat ze normaal altijd vertikt, hoezeer wij ook verleidelijk bedoelde geluidjes maken om haar te lokken. De ironie is natuurlijk dat ze het nu niet meer mag, om redenen die zich laten raden. Elke avond deponeer ik haar resoluut op de gang, en doe de slaapkamerdeur achter haar dicht. Nu denkt mijn vrouw dat ze misschien juist daarom diarree heeft; een vicieuze cirkel van poep en afwijzing. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/de-combinatie-van-glassex-en-kattenpoep-levert-een-interessant-geurboeket-op~b0eda079/</guid>
      <pubDate>Thu, 6 Nov 2025 00:00:00 +0100</pubDate>
    </item>
    <item>
      <title><![CDATA[Op zich was Deventer vinden het probleem niet]]></title>
      <description><![CDATA[<p>Naar de Deventer Schouwburg zonder navigatie is nog knap lastig. En met ‘navigatie’ bedoel ik niet het uitzetten van een scheepskoers met behulp van kompas en sextant, hetgeen dat woord nog betekende toen ik geboren werd. Bizar dat het binnen één mensenleven onvoorstelbaar is geworden dat men zijn weg zou vinden zonder navigatie-app, zoals pijnlijk duidelijk werd toen ik na een kwartiertje rijden mijn iPhone op het dashboard wou ploppen, en merkte dat ik ’m niet bij me had. Wat nu? Hoe deed ik dat voordat ik live op een schermpje mijn locatie kon zien, op een automatisch gegenereerde route naar mijn bestemming, met mijn geschatte aankomsttijd, met medeneming van alle onderweg toegestane maximumsnelheden? Als Columbus dat had gehad, was hij nooit per ongeluk op Amerika gestuit, maar was hij na passeren van de Azoren constant gesommeerd om te draaien, zodat hij netjes en op tijd in India was aangekomen, waar hij tenslotte naar op zoek was. Op zich was Deventer vinden het probleem niet. Ik rijd lang genoeg auto om te weten dat Deventer langs de A1 ligt, een snelweg die meestal niet moeilijk te vinden is. Maar dan? Eenmaal Apeldoorn voorbij, begon de paniek in te zetten. De uitdrukking ‘op de tast rijden’ dreef weer boven. Lang geleden vond ik immers soms mijn weg naar theaters door gewoon op de gok de betreffende gemeente in te rijden, speurend naar bordjes met het woord ‘centrum’ of ‘gemeentehuis’, omdat ze vaak daar in de buurt waren. Als ik aan de late kant was, resulteerde dat vaak in met hoge snelheid over de verkeersdrempels van autoluwe woonwijkjes stuiteren, wanhopig op zoek naar de uitgang. Soms had ik velletjes papier in de auto met daarop een gekrabbelde routebeschrijving, met een schematisch tekeningetje van een paar straten. Had iemand me die dan door de telefoon doorgebeld of zo? Moet haast wel. En o ja: het stratenboek! Die dikke pil met alle kaarten van alle plaatsen van Nederland. De helft van het boek bestond uit de index; je moest eerst achterin de juiste gemeente opzoeken, en dan stonden daaronder alle straten, pleinen, dreven, lanen, vaarten en grachten op alfabet, plus de coördinaten ervan op de kaart, als vakjes op een schaakbord. Gemeente: Heusden. Bladzijde: 324. Straat: Kerkstraat. Vak: C7. Daar had je wat aan, gesteld dat je de Kerkstraat kon vinden in vakje C7. En dat Heusden er nog in stond, want veelgebruikte stratenboeken vielen na verloop van tijd uit elkaar. Het was, kortom, zaak goed van tevoren te plannen en op tijd te vertrekken, twee disciplines waar ik nooit goed in ben geweest. Ik bereikte Deventer zonder problemen, en moest nu hopen dat mijn oude vaardigheden van hard rijden en panikeren me ook in de 21ste eeuw naar de juiste locatie zouden gidsen. Mijn laatste strohalm was, herinnerde ik mij, de grote plattegrond die vroeger vlak na elk plaatsnaambordje te vinden was met een handig parkeerplaatsje erbij. Daar stond ik dan naar te turen, soms met een pen een route tekenend op mijn hand, hetgeen nog best lastig was in de regen. Deventer is een topstad, om vele redenen. Daaronder ook het feit dat meteen vanaf de afslag richtingsbordjes zijn geplaatst met het woord ‘Schouwburg’, waarmee ze bewijst haar prioriteiten op orde te hebben. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/op-zich-was-deventer-vinden-het-probleem-niet~b6d646f5/</guid>
      <pubDate>Thu, 30 Oct 2025 00:00:00 +0100</pubDate>
    </item>
    <item>
      <title><![CDATA[Met chocola heb ik dezelfde uitdagingen als alcoholisten met een fles wijn hebben]]></title>
      <description><![CDATA[<p>Eerst waren het bloemen. In elk theater stond tijdens het slotapplaus een bloemenmevrouw op (het was een genderspecifieke functie) en dat leidde tot onhandige situaties. Dan zag ik haar bijvoorbeeld niet omdat ik net stond te buigen, en moest ze achter mij aan het podium af hollen. Soms wachtte de bloemenmevrouw tot de derde keer buigen – die niet kwam omdat het applaus al aan het uitdunnen was. Niets pijnlijker dan opkomen bij een publiek dat klaar is met klappen. Soms stond er tijdens de voorstelling ineens iemand naast me met een bos bloemen, omdat ze een applaus verkeerd geïnterpreteerd had. En dan was er nog het hele zoenen-we-en-hoe-dan-gehakketak. En wee de artiest die zijn bos niet mee naar huis nam. Want die dingen kosten geld en er was een vrijwilliger speciaal naar de bloemenwinkel gefietst. Maar mijn huis stond vol verleppende bloemen, vaak nog in plastic. Ik had niet elke avond fut om ook nog eens stengels schuin af te gaan snijden. Ook mijn auto lag vol stervende boeketten. Maandenlang vier keer per week bloemen – dat levert logistieke problemen op. Toen werd het een flesje wijn in de kleedkamer. Misschien vanwege bovenstaande uitdagingen, maar ik denk eerder vanwege bezuinigingen. Een fles wijn is goedkoper en langer houdbaar, je kunt er een lollig etiket van je eigen theater op laten plakken, en je hoeft niemand te dwingen de hele voorstelling uit te zitten om aan het eind iets te overhandigen. Het scheelde veel biomassa in mijn leven en dat van vele collega’s. Alleen: ik drink geen wijn. Alcoholisme als levensstijl was sowieso meer iets van de vorige generatie. Misschien dat daarom het flesje wijn op den duur uit de kleedkamers verdween, evenals de lokale destillaatjes die ik soms kreeg. Of natuurlijk omdat het onattent bleek ten opzichte van islamitische artiesten. Dus nu is het chocola. Dat heeft dezelfde voordelen als wijn wat betreft prijs, houdbaarheid en lollige etiketten, en iedereen lust het. Alleen heb ik rond chocola dezelfde uitdagingen als alcoholisten rond wijn: het moet er meteen in. Meteen. Alles. En het probleem is dat het nu overal het standaardbedankje is geworden. Tv-programma’s, podcasts, boekpresentaties, reclamebureaus – wat je ook komt doen, je krijgt chocola. Meestal van Tony’s Chocolonely, die denk ik proactief zijn op het gebied van lollige wikkels, maar ook allerlei chique bonbons en pralines verschijnen op mijn kaptafel. Normaal val ik af tijdens het toeren, vanwege de stress en het rondhopsen op het podium elke avond. Maar nu neemt mijn buikomvang rap toe, hetgeen ik kan afmeten aan de steeds strakkere broek die ik deze voorstelling draag. Ik neem me voor er niet van te eten, en neem de reep zogenaamd mee voor de kinderen. Maar thuisgekomen, bij dat ene blikje bier ter ontspanning, met die oude aflevering van Game of Thrones op de laptop, schuift mijn hand ongemerkt mijn reistas in. In de ochtend vinden de kinderen uitsluitend een lollige wikkel met wat flubbers zilverpapier. Nee, dan Parktheater Eindhoven. Daar was ik net voor de tweede keer deze tour. De vorige keer kreeg ik sportsokken, bedrukt met hun logo. Superbruikbaar, meteen na de voorstelling liep ik er al op rond met het opgewonden gevoel dat bij een cadeautje hoort. Deze keer waren het badslippers. Op de linker staat ‘Parktheater’, op de rechter ‘Eindhoven’. En in de goede maat! Ik draag ze in de theaters en ze maken me blij. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/met-chocola-heb-ik-dezelfde-uitdagingen-als-alcoholisten-met-een-fles-wijn-hebben~bbbf0965/</guid>
      <pubDate>Thu, 23 Oct 2025 00:00:00 +0200</pubDate>
    </item>
    <item>
      <title><![CDATA[Thomas van Luyn bindt de strijd aan met Matthew McConaughey]]></title>
      <description><![CDATA[<p>In dit blad stonden onlangs twee tegenovergelegen paginavullende foto’s. Rechts een mooie foto van mij, links een lelijke van Matthew McConaughey. Je moet jezelf nooit vergelijken met andere mensen, zeker niet met Matthew McConaughey, maar hoor eens, ze stonden naast elkaar dus dat gaat vanzelf. Bovendien ben ik niet gekomen waar ik ben door de handdoek in de ring te gooien bij elke knappe vent die ik zie, ik vecht voor wat ik waard ben. Hoe doorsta ik de vergelijking als we alles in ogenschouw nemen? Bij de aftrap sta ik natuurlijk meteen met 0-1 achter, om de evidente reden dat Matthew McConaughey op lelijke foto’s nog altijd fotogenieker is dan ik op mooie foto’s. Dat geef ik grif toe, dat is geen schande. Sommige van mijn beste vrienden zijn ook minder knap dan Matthew McConaughey. Daar staat tegenover dat mijn foto in dit blad was opgenomen om aandacht te vestigen op mijn eigen werk, namelijk mijn column. De strijkvrije overhemden die Matthew McConaughey aanprijst, daar heeft hij niets mee van doen, noch in het ontwerpproces, noch in de fabricage ervan. Sterker nog, het is niet ondenkbaar dat de allereerste keer dat hij de betreffende overhemden van dichtbij zag, tijdens de fotoshoot was waarin hij ze droeg. Hier kom ik naar voren als de kapitein van zijn eigen boot, Matthew als willoos blaadje, dwarrelend in de winden der commercie. Duidelijk een puntje voor mij, waarmee de stand weer gelijk is. Bovendien was mijn foto gekozen om het Volkskrant Magazine (een vooruitstrevend en cultureel blad met prijswinnend design) nóg mooier te maken dan het al was. Matthews afbeelding daarentegen was om Olymp enig cachet te geven, terwijl het een brave middenklasser is, vooruitstrevend noch cultureel. Niets mis met hun shirts, ik heb er zelf twee van, ze zien er netjes uit en ik hoef ze inderdaad niet te strijken. Ik schaam me er niet voor, evenmin als voor mijn onderbroeken van de Zeeman. Maar op een prijswinnend design heeft niemand Olymp ooit kunnen betrappen, dus vooralsnog sta ik in een chiquere context dan Matthew. Tussenstand: Van Luyn - McConaughey: 2-1. Kijken we naar het financiële plaatje, dan zien we dat Matthew McConaughey een nulletje of drie, vier méér betaald krijgt voor zijn advertentie dan ik voor mijn column, daar kan ik onmogelijk iets anders van maken dan dat hij hier van dichtbij op open doel schiet; da’s wel heel makkelijk scoren, eigenlijk nauwelijks een punt waard, maar regels zijn regels, 2-2. Zoomen we echter uit op diezelfde financiën, dan kunnen we niet anders dan constateren dat de onkreukbare bloezenfabrikant geld heeft betaald om de foto van Matthew McConaughey überhaupt in het blad geplaatst te krijgen. Dat kan zelfs mijn grootste criticus van de mijne niet zeggen. Ai, dat is pijnlijk, Van Luyns foto werd gratis geplaatst, uit esthetische overweging, voor McConaughey moest er geld worden bijgelegd. Staat Matthew McConaughey daar even lelijk in zijn strijkvrije hemd, zeg. Dus wanneer ik op het scorebord kijk – ja het verbaast mij ook, misschien dat het aan het thuisvoordeel ligt, maar daar zie ik toch echt dat Van Luyn de vergelijking niet alleen doorstaat, maar zelfs wint met een klinkende 3-2. Sorry dames, deze jongen is al bezet, bij verzoeken van romantische aard moet ik u naar Matthew McConaughey doorverwijzen. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/thomas-van-luyn-bindt-de-strijd-aan-met-matthew-mcconaughey~bb104865/</guid>
      <pubDate>Thu, 16 Oct 2025 00:00:00 +0200</pubDate>
    </item>
    <item>
      <title><![CDATA[Ontdaan van mijn podiumbranie en theaterbravoure kon ik niet garanderen dat ik nog steeds kon sprankelen]]></title>
      <description><![CDATA[<p>Is het touren of toeren? Ik weet het niet, maar ik bedoel dus rondreizen om op te treden, van het ene cultureel centrum naar het andere dorpshuis, met de knapzak over de schouder, de vagebond, de bard die zijn kunsten komt vertonen. Die romantiek is niet de mijne. Optreden is spannend en kan magisch zijn, maar het leeuwendeel van dit nobele ambacht bestaat uit files, tankstations en rondhangen in kleedkamers. Er zijn artiesten die genieten van dat leven, van simpelweg weg van huis zijn, die het plaatselijke kantklosmuseum even meepikken en werk maken van een fijn restaurantje en een goed glas wijn. Dat zijn dezelfde artiesten die uitkijken naar de zogenoemde derde helft: na het optreden even ‘naar voren’ komen, om met bewonderaars te kletsen in het theatercafé. Dat wordt erg gewaardeerd door het publiek, en zeker als je net begint wordt het je aangeraden, om niet te zeggen: opgedrongen. Pas later kreeg ik door dat de baromzet daar een rol in speelt. Komt de artiest naar voren namelijk, dan bestellen de mensen nog een rondje. Vroeger durfde ik dat niet te weigeren, want ik zou eens ongezellig gevonden kunnen worden, maar ik was er tien keer zenuwachtiger voor dan voor het optreden zelf. Ik ben nooit goed geweest in mij voegen bij een onbekend gezelschap. Ik ken mensen die een volle ruimte wuivend en handenschuddend betreden, maar ik ben er zo eentje die eerst voorzichtig om het hoekje gluurt waar ik onopgemerkt kan gaan zitten. Aan de bar? Bij vreemden aan een tafeltje? Ontdaan van mijn podiumbranie en theaterbravoure kon ik niet garanderen dat ik nog steeds kon sprankelen, niet zonder van tevoren bedachte teksten. In de praktijk viel het natuurlijk altijd reuze mee, maar ik werd er nooit zo goed in als die echte rasartiesten, die het liefst tot diep in de nacht blijven drinken met het publiek, om daarna in een charmant hotelletje te overnachten. Ik hou sowieso niet van hotelletjes, en al helemaal niet als ze charmant zijn. Als het dan echt moet omdat het bezopen zou zijn uit Maastricht helemaal naar de Randstad te rijden, als ik daags daarna in Sittard sta, dan ’t liefst ik zo’n grote anonieme joekel, met eindeloze lege gangen, met deuren aan weerszijden zo ver het oog reikt. Stil, onwerkelijk, contextloos. Voor mij is het enige echt leuke aan een hotel de eenzaamheid, het nergens te zijn. In een ruimteschip met zeepjes en wifi, dat pas op aarde landt als je eruit stapt en je routeplanner weer aanzet. Ik kan niet wachten tot ik echt bij een robot mag inchecken. Maar het liefst rijd ik in mijn stinkende autootje naar huis, waar een goed boek en een kopje thee op mij wachten. Ik overdrijf: meestal is het een biertje en een voetbalsamenvatting. Dat heeft lang geduurd, dat ik erachter kwam dat ik niet bohemien of rock-’n-roll ben, dat ik niet in staat ben om de artiest uit te hangen buiten de afbakening van het podium. Thuis is thuis, en als ik hard rijd kan ik vrouw, kinderen en hond nog een zoen geven – in die volgorde. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ontdaan-van-mijn-podiumbranie-en-theaterbravoure-kon-ik-niet-garanderen-dat-ik-nog-steeds-kon-sprankelen~bb862fd7/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[Vooral in Maastricht voel ik mij een ongewassen wildeman: ik zeg ‘u’ tegen iedereen boven de 17]]></title>
      <description><![CDATA[<p>Het Romeinse Rijk eindigt of begint (afhankelijk op welke oever je staat) bij de Rijn. 1.600 jaar na hun vertrek zijn er nog steeds verschillen tussen de aan weerszijden wonende stammen. Die reiken verder dan de uitspraak van de letter ‘g’ en de benaming van gefrituurde aardappelstrips. Beide zijden beschouwen zichzelf als de enige echte beschaving, en gene zijde als ongelikte beren. Zichzelf als lief en gezellig, de ander als onbehouwen en vijandig. Een lichte opwinding maakt zich dan ook meester van de reiziger die oversteekt naar het Andere Rijk. Moet hij zijn accent aanpassen? Beter letten op zijn tafelmanieren? Misschien wel zo verstandig om zich van tevoren even te scheren. Van heel Nederland ligt Limburg het diepst in het Romeinse Rijk. De bezoekende barbaar wil goede bedoelingen uitstralen. Als bewoner van de Germaanse kant van de grens verkeer ik in de veronderstelling dat de mensen aan de Romeinse kant mij lomp en arrogant zullen vinden, dus stel ik me zo beleefd mogelijk op, op het onderdanige af. Ik zeg ‘u’ tegen iedereen boven de 17, ik drink een glas wijn bij de lunch en check mijn gulp voordat ik een restaurant betreed. Vooral in Maastricht voel ik mij een ongewassen wildeman. Als ik er optreed zie ik vanaf het podium louter opgedoft publiek, dat zich bewust is van het feit dat een avondje in het theater een ander tenue verdient dan een avondje op de bank. Zoals overal ter wereld, neemt de bewondering af wanneer religie in het spel komt, wanneer men moet doen alsof de bizarre en primitieve riten van de bezochte stam normaal en gelijkwaardig zijn aan de eigen. Het Romeinse geloof dat tegenwoordig beneden de rivieren vigeert, gehoorzaamt in naam nog steeds aan een in Rome gezeteld bestuur en volgt millennia oude protocollen, die niet noodzakelijkerwijs passen bij alle uithoeken van het Romeinse Rijk, laat staan bij de moderne tijd. Sommige daarvan worden desondanks nog steeds met trots uitgedragen, zoals processies en diensten met wierook en gezang. Andere worden wat meer aan het zicht onttrokken, wellicht omdat de barbaarse bezoeker er toch niets van zou begrijpen. Neem nou de relieken die men in Maastricht kan bekijken in de schatkamer van de Sint Servaas. Dat daar enige gevoeligheid ligt, merkte ik toen ik mijn museumkaart wilde laten zien. ‘Dit is geen museum, meneer’, zei de meneer achter de kassa bestraffend. Ach nee, domme noorderling die denkt te kunnen wapperen met zijn museumkaart en dat dan alle deuren opengaan. Mooi niet in een heiligdom. ‘Sorry’, mompelde ik, en haalde mijn pinpas tevoorschijn, hetgeen al eeuwenlang mede de bedoeling is van die relieken: bezoekers trekken die centjes uitgeven. Daar, in de kelder van de basiliek, vergaapte ik me aan zaken die duidelijk bij een andere cultuur hoorden dan de mijne. Magische botjes in doosjes, betoverde vingerkootjes in kistjes, stukjes schedel met geheimzinnige krachten in koehoorns. Veel koehoorns. Daar brak ik me even het hoofd over, tot ik me verplaatste in de arme sloeber die in het donkerste gedeelte van de donkere middeleeuwen ineens geconfronteerd wordt met de grote teen van een heilige man. Snel, stop ’m ergens in! Nee, niet je oor, daar valt-ie weer uit! Je wilt iets stevigs, iets wat niet snel scheurt. Dan is een koehoorn wellicht het natuurlijke snuisterijendoosje dat je nodig hebt. Teen erin, dichtsmeren met klei, en naar een veilig klooster brengen. Mooi dat een ongewassen heiden zich daar duizend jaar later aan vergaapt. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/vooral-in-maastricht-voel-ik-mij-een-ongewassen-wildeman-ik-zeg-u-tegen-iedereen-boven-de-17~bcbffbce/</guid>
      <pubDate>Thu, 2 Oct 2025 00:00:00 +0200</pubDate>
    </item>
    <item>
      <title><![CDATA[Ik kan nog zo zorgvuldig koffers pakken, maar altijd verdwijnt er iets]]></title>
      <description><![CDATA[<p>Nee hoor, geen verzekering bij mijn airpods, nee echt niet, man hou je mond, laat me gewoon betalen en wieberen, ik heb meer te doen. Korte tijd na deze denkbeeldige tirade (denkbeeldig, daar ik alle argumenten van de verkoper met een bevroren glimlach wel degelijk helemaal uithoorde omdat een prematuur ‘nee dank u’ zo onbeleefd klinkt wanneer iemand die door zijn werkgever verplichte lulkoek moet afdraaien), verloor ik in Thailand een van mijn twee oortjes, op de manier dat ik altijd iets kwijtraak op vakantie, namelijk tijdens de vertrekchaos uit een hotelkamer. Ik kan nog zo zorgvuldig koffers pakken, onder bedden snuffelen wat ik wil, badkamers en stopcontacten controleren naar hartelust – altijd verdwijnt er iets, meestal van elektronische aard. Dat was vroeger al zo, en nu al helemaal, daar met vrouw en kinderen het risico op kwijtraaksels verviervoudigt. Shout-out trouwens naar het hotel in Schotland dat een paar jaar geleden de knuffels van beide ontroostbare kinderen met de post nastuurde, daarmee een trauma voorkomend. Een trauma bij mij welteverstaan, daar het vergeten van een knuffel een mens doet twijfelen over diens geschiktheid als ouder. You had one job! Bij navraag antwoordde het Thaise hotel dat het rechterairpodje niet was gevonden. Wellicht dat het in een stofzuigerslang verdwenen was, hoewel ik niet uitsluit dat er ergens op Koh Samui een loods staat waar ze verloren rechterairpodjes met verloren linkerairpodjes trouwen, en ze gezamelijk laten nestelen in de oplaaddoosjes van mensen die gedachteloos hotelkamers verlaten met hun airpods in de oren. En dat die setjes vervolgens verpakt worden in mooie nagemaakte Apple-verpakkinkjes, en doorverkocht aan de volgende lading  toeristen die op vakantie niet zonder hun moordpodcast kunnen. Hetgeen zou kunnen betekenen dat er nu ergens iemand met mijn rechterairpod in zijn oor loopt. Vanuit Thailand belde ik mijn doorlopende reisverzekering of ik nog ergens recht op had, maar nee, natuurlijk niet, wat dacht ik nou. Als ik nou kon aantonen dat het rechterairpodje gestolen was (door een één-orige dief) en een aangifte daarvan bij de Thaise politie kon overleggen, dan wel, maar dat was niet zo, dus dat kon ik niet. Dus als ik bij voornoemde verkoper die paar tientjes verzekering had betaald had ik mijzelf nu een veelvoud daarvan kunnen besparen, maar dat heb ik niet dus dat kon ik niet. In plaats daarvan ging ik Marktplaats op, want nieuwe airpods, hallo, het geld groeide mij niet op de rug. Tot mijn grote verbazing kon ik een complete, spiksplinternieuwe Airpods Pro 2 kopen voor slechts 35 euro. Dat kon niet, dus checkte ik alles. Vijf sterren betrouwbaarheid, werd de verkoper gegund door zijn vele klanten, hij zat al jaren op Marktplaats, de verpakking was nog helemaal plastic gesealed, kortom: ik had een gat in het ruimte-tijdcontinuüm gevonden waarin Apple-producten voor een fractie van hun waarde werden verkocht. Ja jeetje, soms heb je mazzel. Zelfs mijn iPhone trapte erin: ja hoor, het zijn Apple Airpods Pro, zei hij. Inmiddels weet ik dat het foppen van iPhones een koud kunstje is: ze kopiëren gewoon de chip van echte airpods, die bijvoorbeeld verloren zijn door toeristen in Thailand. Maar ik bleef hardnekkig geloven. Eindeloos zette ik de niet bestaande noise cancelling aan en uit, luisterend met gesloten ogen of ik echt niet enig verschil kon bespeuren. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-kan-nog-zo-zorgvuldig-koffers-pakken-maar-altijd-verdwijnt-er-iets~bad8f05f/</guid>
      <pubDate>Thu, 25 Sep 2025 00:00:00 +0200</pubDate>
    </item>
    <item>
      <title><![CDATA[‘Waarom bleef u stukjes schrijven over hondenpoep en ribbelchips? U wist toch wat er allemaal aan de hand was?’]]></title>
      <description><![CDATA[<p>‘Maar meneer van Luyn, toen de aarde begon te koken, Nederland zijn grondwater vergiftigde en de VS een plutocratie werden: waarom bleef u toen stukjes schrijven over hondenpoep en ribbelchips? U wist toch wat er allemaal aan de hand was?’ ‘Ja nee, natuurlijk edelachtbare, jeetje, daar vraagt u zo wat... Ik eh... mag ik een slokje water?’ ‘Doet u dat vooral, meneer van Luyn, neemt u een slokje van dat heerlijke frisse schone water dat ze in Gaza niet hadden. Ook daarover heeft u het in die lichtvoetige niemendalletjes van u in het geheel niet gehad, valt mij op.’ ‘Nee edelachtbare, dat komt zo, mijn hond had diarree, en toen staakten de vuilnismannen, en daar voelde ik associatief een licht humoristisch verband tussen, en toen moest ik een column inleveren en ik dacht, ja god, ja nou, ja jeetje.’ ‘Hoort u zelf wel wat u zegt, meneer van Luyn?’ ‘Ja nee natuurlijk, en daar heeft u helemaal gelijk in. Kan er misschien een raampje open? Ik heb het heel warm. En ik moet plassen. En nu gebaart mijn advocaat dat ik mijn mond moet houden.’ ‘Ja, sorry dat ik er tussendoor kom, edelachtbare, maar als raadsman van de verdachte wil ik er toch op wijzen dat mijn cliënt een comfortabele jeugd heeft gehad, met ouders die politiek betrokken en uiterst geëngageerd waren.’ ‘En dat vindt u een verzachtende omstandigheid?’ ‘Absoluut niet, edelachtbare, integendeel. Bij deze neem ik deze de grootst mogelijke afstand van mijn cliënt. Is het nog mogelijk plaats te nemen aan de zijde van de aanklager?’ ‘Uiteraard, steek gerust even over.’ ‘Dank u, edelachtbare.’ ‘Mag ik nog wat zeggen?’ ‘Ik denk niet dat het zin heeft, meneer Van Luyn, maar gaat uw gang.’ ‘Dank u edelachtbare. Het schiet me net te binnen dat ik een keer heb meegelopen bij een klimaatmars.’ ‘Ja, in 2024, dat zie ik in het dossier. Uw eerste demonstratie in... hoeveel jaar?’ ‘Ooit, edelachtbare.’ ‘Gefeliciteerd.’ ‘Dank u.’ ‘Dat was sarcasme. Dat zou u, als humorist, toch moeten herkennen.’ ‘Juist. Sorry.’ ‘En die klimaatmars, daarvan heeft u verklaard dat u, en ik citeer: ‘... moeite had met het het geschreeuw van politieke leuzen die niets met het klimaat te maken hadden, zoals tegen de politie en het kapitalisme.’ Klopt dat?’ ‘Ik ben vóór wetshandhaving en de vrije markt, edelachtbare.’ ‘Ooit gehoord van intersectionaliteit?’ ‘Ik geloof het niet. Is dat iets met dieren?’ ‘Ik weet genoeg. Dan mag de verdediging tot slot... Waar bent u?’ ‘Hier, aan deze kant, edelachtbare.’ ‘O ja, da’s waar ook. Nou, dan er is geen verdediging meer mogelijk, maar die was er toch al niet. Eens even kijken... vlees... vliegen... autorijden... We hadden vastgesteld dat u net te jong was voor boomerdispensatie... Nou, volgens mij hebben we dan alles gehad. Wil de verdachte nog iets verklaren voordat ik mijn uitspraak doe?’ ‘Alleen dat ik mij die tribunalen heel anders had voorgesteld.’ ‘Cipier!’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/waarom-bleef-u-stukjes-schrijven-over-hondenpoep-en-ribbelchips-u-wist-toch-wat-er-allemaal-aan-de-hand-was~b26154f6/</guid>
      <pubDate>Thu, 18 Sep 2025 00:00:00 +0200</pubDate>
    </item>
    <item>
      <title><![CDATA[Scooters hebben één enorm voordeel in de stad: je kunt ze overal neerkwakken]]></title>
      <description><![CDATA[<p>Het is 2025 en de stad is officieel vol, dus ik moet nu rondjes rijden door de buurt om een parkeerplekje te vinden voor mijn fiets. Een fiets heeft iets nodig om aan vastgemaakt te worden, een lantaarnpaal of mager boompje bijvoorbeeld, maar alles is vol. Had ik maar niet in het centrum van een stad moeten gaan wonen. Mijn gemeente doet haar best. Soms hangt ze een dreigbriefje aan mijn stuur, dat mijn fiets zal worden ontvoerd als het briefje er een maand later nog steeds hangt. Fietsen waarmee dat gebeurt worden ergens ver buiten de stad vastgehouden, en je moet losgeld betalen voor hun vrijlating. Daar stopt overigens géén bus, zodat je een héél lange wandeltocht moet maken door onherbergzame bedrijfsterreinen, waarschijnlijk vanwege de afschrikkende werking die ervan uitgaat op fietsfoutparkeerders. Dat er te veel fietsen zijn, betekent gewoon dat er te veel mensen zijn. Daar is geen oplossing voor, dus iedereen doet maar wat. Ik zag laatst een fiets hangen aan de brugleuning. Boven het water dus. Dat is geniaal. De gracht valt immers buiten de jurisdictie van de handhavers, en de politie te water heeft geen dreigbriefjes om aan fietsen te hangen. Het is even hijsen, maar ik ben lang en sterk genoeg, dus ik ga het ook proberen. Ook heb ik de deelscooter herontdekt. Die had ik afgezworen om reden van totale lichaamsverpapping, maar scooters hebben één enorm voordeel in de stad: je hoeft ze nergens aan vast te maken, dus je kunt ze overal neerkwakken. Tot grote ergernis uiteraard van bewoners, winkeliers en iedereen boven de 50, maar een mens moet wát. Het grote voordeel van deelscooters is dat je er niets meer mee te maken hebt zodra je geparkeerd hebt. Blokkeert de stoep? Niet mijn scooter, vriend. Op de app kun je duimpjes omhoog of omlaag geven voor hoe goed geparkeerd je de scooter aantreft, maar iedereen geeft elkaar duimpjes omhoog, natuurlijk. Zo solidair zijn we dan weer wel. Ik was vergeten hoe heerlijk het zoeven is op scooters. Ze zijn elektrisch, dus je hoort alleen de wind en je eigen toetertje, waar je vaak op drukt want zo’n stille scooter hoort niemand aankomen. Ik schep er plezier in om hem op de grote standaard te zetten, wat bijna niemand doet. Mensen gebruiken meestal het kleine pootje, omdat ze de scooter te zwaar vinden om op de grote standaard te hijsen. De truc is op die standaard te gaan staan terwijl je aan het stuur hangt, dan trekt je eigen lichaamsgewicht de scooter omhoog en landt-ie met een bevredigende klap in zijn standaard. Bijna niemand kan het, en ik wel, en dat maakt de wereld voor mij een mooiere plek. Alle andere scooters staan wankel en droevig geparkeerd, de mijne fier en viriel. Het wachten is op strengere regelgeving, want dat is wat ze altijd doen als het ergens te druk wordt (hetgeen overal is, dus overal is strengere regelgeving). Als de auto uit de binnenstad verdwenen is, is het de beurt aan de fiets. In de oude binnensteden zijn er al zones waar je helemaal geen fietsen en scooters mag parkeren. Skateboards en skippyballen zijn nog niet gereguleerd, dus ik zou zeggen: ga vast oefenen. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/scooters-hebben-een-enorm-voordeel-in-de-stad-je-kunt-ze-overal-neerkwakken~b0b00530/</guid>
      <pubDate>Thu, 11 Sep 2025 00:00:00 +0200</pubDate>
    </item>
    <item>
      <title><![CDATA[Je kunt zeggen wat je wil, maar bij pijntjes zijn ontkenning en uitstelgedrag geen slechte behandeling]]></title>
      <description><![CDATA[<p>Toen mijn Engelse buurvrouw onze hond mank zag lopen, gebruikte ze het Nederlandse woord ‘zielig’. Dat woord valt makkelijk uit te leggen aan een buitenlander, maar niet te vertalen (in tegenstelling tot ‘gezellig’, waarbij het andersom is). Ze vroeg of ik al naar de dierenarts was geweest, en ik moest ontkennend antwoorden. Ik had de de voetjes van Cosmo al onderzocht op splinters en scherven, ik had z’n pezen en gewrichten al beknepen en gebogen en in z’n ribben gepord, maar niets deed pijn. Toch ontzag hij duidelijk zijn rechtervoorpoot. Zijn humeur was er niet minder om. Zodra ik mijn schoenen aantrok, stormde hij de trap af als de blije debiel die een hond nu eenmaal is wanneer hij doorkrijgt dat hij even gelucht gaat worden, zijn staart vervaarlijk kwispelend. Daarmee kan hij een volwassen vent doodknuppelen, met die kwispel van hem. Eenmaal buiten trekkebeende hij echter in een slakkentempo achter mij aan, bij elke stap een grimas trekkend. Als hij had gekund, had hij ‘oe’ en ‘auw’ gezegd. Zoals gezegd bleef hij aldoor vrolijk kwispelen, dus wat gebeurde daar psychologisch? Ik bedoel, honden zijn te dom om in ontkenning te zijn van iets, en het is niet alsof ze een blessure negeren omdat ze bang zijn dat de trainer ze anders uit de selectie zet. Misschien was-ie gewoon op zijn baasje gaan lijken. Je hebt mensen die meteen naar de huisarts gaan zodra ze een rood vlekje op hun neus zien, en je hebt mensen bij wie werkelijk de poep uit de oren moet spuiten voordat ze het inloopspreekuur aandoen. Ik hoor bij die laatste groep. Het is niet dat ik zo’n bikkel ben, het is meer dat ik denk dat de dingen vanzelf weer goed komen en meestal is dat ook zo. Daarom schrijven artsen altijd paracetamol voor, en over een weekje even bellen. Dus misschien was dat het, dat hij dacht: ach een pijntje, whatever, komt goed, mag niet in de weg staan van snuffelen aan deze goddelijke hortensia hier, die heerlijk walmt van maar liefst vijf soorten pis, drie daarvan van honden. Bovendien, die dierenarts ging niets doen wat ik niet al gedaan had. Beetje porren en kneden, kijken of er iets pijn doet. Een mensenarts zou een weekje paracetamol voorschrijven, en dan kijken hoe het daarna was, en ik verwachtte van de dierenarts niet anders. Toch ging ik, want de Engelse buurvrouw keek zo zorgelijk dat ik me een slecht baasje voelde. De dierenarts porde en kneedde precies zoals ik had gedaan, maar daarbovenop dwong hij Cosmo tot wat hij hondenyoga noemde, wat neerkwam op rekken en strekken van de ledematen (ironisch genoeg geen downward dog). Cosmo onderging het met een blik van ‘serieus?’. Na dit langdurig, gedegen en aandachtig onderzoek luidde de diagnose: ‘Tja’. Dat was ook mijn diagnose geweest, dus we waren het eens. Hij voegde toe dat het een aantal dingen konden zijn, maar dat die het waarschijnlijk niet waren. Vervolgens schreef hij een kuur voor van ontstekingsremmende pijnbestrijders, en dan zouden we over een week nog eens kijken. Paracetamol en over een weekje bellen dus. Nu zijn we ruim een week later, en inderdaad, de trekkepoot is weg. Je kunt zeggen wat je wil, maar bij pijntjes zijn ontkenning en uitstelgedrag geen slechte behandeling. Dat had ik goed gezien, al zeg ik het zelf. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/je-kunt-zeggen-wat-je-wil-maar-bij-pijntjes-zijn-ontkenning-en-uitstelgedrag-geen-slechte-behandeling~b411d74e/</guid>
      <pubDate>Thu, 4 Sep 2025 00:00:00 +0200</pubDate>
    </item>
  </channel>
</rss>
