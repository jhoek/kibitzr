<?xml version="1.0" encoding="utf-8"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Je kunt zeggen wat je wil, maar bij pijntjes zijn ontkenning en uitstelgedrag geen slechte behandeling]]></title>
      <description><![CDATA[<p>Toen mijn Engelse buurvrouw onze hond mank zag lopen, gebruikte ze het Nederlandse woord ‘zielig’. Dat woord valt makkelijk uit te leggen aan een buitenlander, maar niet te vertalen (in tegenstelling tot ‘gezellig’, waarbij het andersom is). Ze vroeg of ik al naar de dierenarts was geweest, en ik moest ontkennend antwoorden. Ik had de de voetjes van Cosmo al onderzocht op splinters en scherven, ik had z’n pezen en gewrichten al beknepen en gebogen en in z’n ribben gepord, maar niets deed pijn. Toch ontzag hij duidelijk zijn rechtervoorpoot. Zijn humeur was er niet minder om. Zodra ik mijn schoenen aantrok, stormde hij de trap af als de blije debiel die een hond nu eenmaal is wanneer hij doorkrijgt dat hij even gelucht gaat worden, zijn staart vervaarlijk kwispelend. Daarmee kan hij een volwassen vent doodknuppelen, met die kwispel van hem. Eenmaal buiten trekkebeende hij echter in een slakkentempo achter mij aan, bij elke stap een grimas trekkend. Als hij had gekund, had hij ‘oe’ en ‘auw’ gezegd. Zoals gezegd bleef hij aldoor vrolijk kwispelen, dus wat gebeurde daar psychologisch? Ik bedoel, honden zijn te dom om in ontkenning te zijn van iets, en het is niet alsof ze een blessure negeren omdat ze bang zijn dat de trainer ze anders uit de selectie zet. Misschien was-ie gewoon op zijn baasje gaan lijken. Je hebt mensen die meteen naar de huisarts gaan zodra ze een rood vlekje op hun neus zien, en je hebt mensen bij wie werkelijk de poep uit de oren moet spuiten voordat ze het inloopspreekuur aandoen. Ik hoor bij die laatste groep. Het is niet dat ik zo’n bikkel ben, het is meer dat ik denk dat de dingen vanzelf weer goed komen en meestal is dat ook zo. Daarom schrijven artsen altijd paracetamol voor, en over een weekje even bellen. Dus misschien was dat het, dat hij dacht: ach een pijntje, whatever, komt goed, mag niet in de weg staan van snuffelen aan deze goddelijke hortensia hier, die heerlijk walmt van maar liefst vijf soorten pis, drie daarvan van honden. Bovendien, die dierenarts ging niets doen wat ik niet al gedaan had. Beetje porren en kneden, kijken of er iets pijn doet. Een mensenarts zou een weekje paracetamol voorschrijven, en dan kijken hoe het daarna was, en ik verwachtte van de dierenarts niet anders. Toch ging ik, want de Engelse buurvrouw keek zo zorgelijk dat ik me een slecht baasje voelde. De dierenarts porde en kneedde precies zoals ik had gedaan, maar daarbovenop dwong hij Cosmo tot wat hij hondenyoga noemde, wat neerkwam op rekken en strekken van de ledematen (ironisch genoeg geen downward dog). Cosmo onderging het met een blik van ‘serieus?’. Na dit langdurig, gedegen en aandachtig onderzoek luidde de diagnose: ‘Tja’. Dat was ook mijn diagnose geweest, dus we waren het eens. Hij voegde toe dat het een aantal dingen konden zijn, maar dat die het waarschijnlijk niet waren. Vervolgens schreef hij een kuur voor van ontstekingsremmende pijnbestrijders, en dan zouden we over een week nog eens kijken. Paracetamol en over een weekje bellen dus. Nu zijn we ruim een week later, en inderdaad, de trekkepoot is weg. Je kunt zeggen wat je wil, maar bij pijntjes zijn ontkenning en uitstelgedrag geen slechte behandeling. Dat had ik goed gezien, al zeg ik het zelf. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/je-kunt-zeggen-wat-je-wil-maar-bij-pijntjes-zijn-ontkenning-en-uitstelgedrag-geen-slechte-behandeling~b411d74e/</guid>
      <pubDate>Thu, 4 Sep 2025 00:00:00 +0200</pubDate>
    </item>
    <item>
      <title><![CDATA[Eens te meer werd ik gesterkt in mijn opvatting dat ik heel strenge kledingvoorschriften wil voor iedereen]]></title>
      <description><![CDATA[<p>In het theater horen mensen zich netjes te kleden, maar dat doen ze niet, dus ik ook niet. Je wilt niet laten blijken dat je weet hoe het hoort, niet in dit land, niet in deze eeuw, want die tribunalen zitten nog in de pijplijn. Maar bij een première doen veel mensen nog een poging, dus dan durf ik wel. Alleen: wat doe je aan als die première overdag is? De uitnodiging had gezegd black tie, maar een smoking mag pas na borreltijd. Dus dan bedoelen ze jacquet, dat is heel normaal en acceptabel. Tenminste, als je minister bent en het Prinsjesdag is. Op een zondagmiddag in het theater is het misschien een beetje veel. Ook omdat met hoge hoed over de rode loper lopen kan overkomen als aanstellerig. Ook is er dan gerede kans dat ze rijst naar je hoofd gaan gooien. Dus haalde ik ’s ochtends mijn smoking uit de kast. Niet met tegenzin, want een net pak doet wonderen voor een man. Gewoontegetrouw trok ik alles losjes aan om te zien of de boel nog paste en alle knoopjes er nog op zaten, en verhip: de broek was te klein geworden. Hoe een broek kleiner kon worden snapte ik niet, misschien gekrompen door klimaatverandering. Ik riep de dienstmeid en sommeerde haar om de naaimachine tevoorschijn te halen om de broek uit te nemen, waarop ze mij informeerde dat zij niet bestond. Dus: waar vindt een mens op zondag een passende smokingbroek? Gelukkig woon ik in een stad waar dat niet ondenkbaar is. Soms foeter ik op de 24 uurseconomie en doe ik romantisch over steden waar de boel op zondag gewoon gesloten is, maar als ik snel iets nodig heb denk ik daar heel anders over. Dat overkomt me vaak genoeg om eraan gewend te raken, zeg maar gerust verwend, zo erg ik dat ik er niet op bedacht ben dat niet alles altijd te koop is. Zoals een smokingbroek op een zondag, midden in de zomer. ‘Sinds wanneer verkoopt H&amp;M geen smokingbroeken?’ ‘Sinds 31 december, meneer. Heeft u de Bijenkorf al geprobeerd?’ ‘Daar kom ik net vandaan! Die stuurden mij naar u!’ ‘Ach, wat attent van ze.’ Na een rondje bellen langs alle herenzaken, gevolgd door een dollemansrit tegen de klok op de deelscooter, kon ik uiteindelijk op tijd aansluiten in de rij voor het theater. Er waren er meer die in smoking waren gekomen, maar vrijwel iedereen had inmiddels het jasje uit en het strikje los en een enkeling had zelfs schoenen en sokken uitgetrokken, om de simpele reden dat het een graadje of vijftig was en de rij heel, heel langzaam ging. Drie kwartier lang stond ik te puffen in mijn nylon noodbroek, afgunstig op de vrouwen en genderfluïde mannen die voor luchtige jurken hadden gekozen. Eenmaal binnen zou ik de overeengekomen dresscode willen samenvatten als ‘kerstige zomermiddag’. Eens te meer werd ik gesterkt in mijn opvatting dat ik heel, heel strenge kledingvoorschriften wil voor iedereen, zodat iedereen weet waar die aan toe is. Nu voelden velen zich een beetje over- of underdressed, behalve zij die er bewust wilden uitspringen, zoals een enkele heer in glitterjurk of voetbaltenue, waarschijnlijk de enigen die helemaal relaxed en zeker van hun zaak waren. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/eens-te-meer-werd-ik-gesterkt-in-mijn-opvatting-dat-ik-heel-strenge-kledingvoorschriften-wil-voor-iedereen~bd9713b8/</guid>
      <pubDate>Thu, 21 Aug 2025 00:00:00 +0200</pubDate>
    </item>
    <item>
      <title><![CDATA[Deze professionele meubelreiniger bleek het vleesgeworden begin van een pornofilm]]></title>
      <description><![CDATA[<p>Ik zeg nog zo tegen mijn vrouw, ik zeg: vrouw, zeg ik (want zo heet ze), ik zeg die gestoffeerde eetstoelen, die gaan hartstikke vlekken, dat moeten we niet willen. Ik had mijn poot stijf moeten houden, ik had die kunstlederen stoelen moeten eisen die ze zo burgerlijk vond. Ik had moeten zeggen, ja, die zijn inderdaad burgerlijk, nou en, wij burgers reinigen nou eenmaal graag onze stoelen met een klamvochtig doekje, en daar hebben wij gelijk in. Die bank, daar was ik wel medeschuldig aan. Ik dacht nog: Thomas, jongen, is zo’n lichte ribfluwelen bank wel een goed idee, qua kinderen en knoeien? En dan wist ik nog niet eens dat we ooit een hond zouden hebben. We waren indertijd echter helemaal bankloos, het ding was groot en afgeprijsd, en ik maakte mezelf wijs dat het een tijdelijke oplossing was. Vele jaren later staan we op het punt op vakantie te gaan, er komen andere mensen in ons huis zitten, en ik raak in paniek: de bank is één grote donkere vetveeg, een ribfluwelen slagveld veroorzaakt door jaren chips en borden-op-schoot. Wie erop gaat zitten, is bij het opstaan bedekt met een hondenvachtje, want geen stofzuiger is krachtig genoeg gebleken om de hondenharen uit het ribfluweel te trekken. Ik vermoed dat de bank ook naar hond stinkt, maar dat kan ik niet beoordelen, want ik houd van dat stinkbeest dus mijn neus registreert het niet als onwenselijk. Wie een eetstoel onder de tafel vandaan schuift voor het diner, zal na één blik op de zitting opperen dat het misschien ook een leuk idee is om een restaurantje te pakken. Na jarenlang te zijn blootgesteld aan pindakaas, bolognesesaus, natgeregende konten en eters die gedachteloos hun vette vingers afvegen aan de aangenaam rulle en vuilabsorberende stoffering, zien de zetels eruit als het door een ruimtesonde gefotografeerde oppervlak van een of andere exoplaneet, door de computer ingekleurd zodat de zwavelmeren en de meteoorkraters goed zichtbaar zijn onder de methaanwolken. Ik had van alles geprobeerd, van vlekkenspray tot baksoda, met zeer consistente resultaten, zijnde nul. Ook had ik al eens een meubelreiniger gehuurd van mijn plaatselijke stomerette, waarmee ik per ongeluk een vermakelijke water-en-sopglijbaan had gecreëerd op de parketvloer, maar geen schone meubels had verkregen. De tijd was dus gekomen om er een professionele meubelreiniger bij te halen – ja kinderen, dat is een beroep – dus op het afgesproken tijdstip beantwoordde ik de deurbel, en daar stond het vleesgeworden begin van een pornofilm. Een knappe, gespierde vent met getrimde gezichtsbeharing in een uniform met een kort broekje. Dat laatste vanwege het warme weer, maar toch. ‘Ik hoor dat u iets ingezeept en afgezogen wil hebben’, had hij moeten zeggen, maar die liet hij liggen. Na een rondje handenschudden zeulde hij zijn Meubelsopper 2000, of hoe het ding ook heet, twee trappen naar boven en zei: ‘Zo mevrouwtje’– of zo hoorde ik het toch – ‘dat is wel nodig zie ik’. Ik was blij dat hij het ook zag, dat ik hem niet voor niets had ingehuurd. Tweeënhalf uur lang ploeterde hij in de hitte, totdat bank en stoelen weer presentabel waren. Niet kraakschoon, maar presentabel. ‘Poeh’, zei hij bezweet en stinkend, ‘veel kinderen zeker?’ ‘En een hond’, zei ik, de vraag ontwijkend. Terwijl hij zijn pinapparaatje aanbood aan mijn pasje keek hij me broeierig aan, en zei: ‘Volgende keer lekker leer hè?’ Meubels, hij had het over meubels. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/deze-professionele-meubelreiniger-bleek-het-vleesgeworden-begin-van-een-pornofilm~bf676f36/</guid>
      <pubDate>Thu, 3 Jul 2025 00:00:00 +0200</pubDate>
    </item>
    <item>
      <title><![CDATA[Na een tandartsbezoek voelde Thomas zich altijd dom, schuldig en betrapt]]></title>
      <description><![CDATA[<p>De zinsnede ‘zelfvertrouwen krijg je door te zijn wie je beweert’ zou ik meteen weggooien in mijn Grote Kliko Der Zelfhulpslogans, om te composteren tussen gedachtenkeutels als ‘succes is een keuze’ en ‘willen is kunnen’, ware het niet dat ik hem hoorde uit de mond van komiek Jimmy Carr, iemand die meer dan eens de verdenking op zich heeft geladen nogal slim te zijn. Dus woog ik de zin op haar merites, en verdomd, daar schoot mij de tandarts te binnen. Daar was ik vroeger bang voor. Niet voor de gebruikelijke dingen. Pijn is niet zo’n angst van me, mede omdat ik om onduidelijke redenen nooit gaatjes of andere narigheden in mijn mond heb gehad. Dat is ongewoon, ik weet het, misschien komt het doordat mijn oom en mijn opa tandartsen waren en dat hun goede werk bij anderen op mij karmisch heeft afgestraald. Of doordat ik fluorpilletjes kreeg bij het ontbijt. Mijn angst voor de tandarts was altijd dat hij boos dan wel teleurgesteld zou zijn. Menig tandarts verzuchtte dat hij nog nooit zo’n rommeltje had gezien en begon een lange preek over wat ik allemaal had moeten doen, zou moeten doen, enzovoorts, zodat ik me altijd dom, schuldig en betrapt voelde. Dus zeg maar niet pulserend van rondpompend zelfvertrouwen. Daarna kwam ik zo’n praktijk uit met het stellige voornemen dat ik nu echt altijd heel goed zonder uitzondering echt serieus elke ochtend en avond enzovoorts, een voornemen dat slechts een paar dagen standhield natuurlijk. Totdat ik ineens stopte met meewerken aan het toneelstukje. Mijn tandarts indertijd was een strenge, zo eentje die deed overkomen alsof de mogelijke rampen die zich zouden kunnen afspelen in mijn mond hem ’s nachts uit zijn slaap hielden. Nauwelijks was hij begonnen aan een indringende preek, of ik onderbrak hem. ‘Joh, laat maar, ik weet het allemaal nu wel.’ Normaal ben ik zeer meegaand met mensen in witte jassen, dus het verbaasde mij ook. Maar Jezus, ik was geen 14 meer, hij was mijn vader niet, en wie betaalde hier verdomme nou wie? Dat zei ik allemaal niet natuurlijk, maar ik dacht het wel. Wat ik wel zei, was dat ik nou eenmaal zo ben dat ik af en toe poets, meer is me nooit gelukt en zal dus wel niet gebeuren, totdat ik eindelijk eens een keer een serieus traumatische behandeling krijg die mij elke ochtend te binnen schiet zodra ik wakker word, en mij dwangneurotisch de hele dag mijn tanden zal doen stoken. Hij reageerde gepikeerd, dus wisselde ik van tandarts, zodat ik eindelijk eens met een lei kon beginnen die geheel en uitsluitend door mij beschreven was. Bij de eerste afspraak reeds maakte ik mijn nieuwe tandarts duidelijk dat ik, waarschijnlijk vanwege mijn gezonde gebit, een rommelige poetser en een nalatige stoker was, dat daar niets aan te doen viel, en dat ik uit was op een relatie waarin zij de halfjaarlijkse controle uitvoerde en ik de rekeningen betaalde, dat daarbinnen alle ruimte was voor gezellig kletsen voor zover mogelijk met opengesperde mond, maar niet voor de eenakter ‘De Strenge Tandarts en de Knikkende Patiënt’. Dat vond zij heel prettig, want zij hield daar ook niet zo van, bleek. En we leefden nog lang en vol zelfvertrouwen. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/na-een-tandartsbezoek-voelde-thomas-zich-altijd-dom-schuldig-en-betrapt~bc87e62f/</guid>
      <pubDate>Thu, 26 Jun 2025 00:00:00 +0200</pubDate>
    </item>
    <item>
      <title><![CDATA[Een gezelschap van louter mannen vindt het heel grappig om heel hard penis te roepen]]></title>
      <description><![CDATA[<p>Onze buren waren ook mannen, maar Engels. Ik hoorde eentje in zijn telefoon zeggen: ‘No darling, it’s a lads’ holiday!’, alsof hij het voor de zoveelste keer moest uitleggen. Schat, ik waardeer dat je een leuk authentiek rommelmarktje voor ons hebt opgegoogled, maar we willen nergens heen. It’s a lads’ holiday! Ik kon ze niet zien door de struiken, maar gebaseerd op die ene flard denk ik dat ze net als wij alleen maar aan het zwembad lagen te niksen. Want dat is wat mannen het liefst doen in Zuid-Frankrijk: niksen, al dan niet met een boekje. Mijn soort mannen dan. Je hebt er natuurlijk ook die hun wandelschoenen meenemen, hun fiets, hun hengels, of hun golfclubs. Mijn vriend Jizz (zo heet hij niet echt. Natuurlijk niet. Wie heet er nou Jizz? Oh ja, die ene voetballer die meteen door de kinderbescherming gered had moeten worden van de ouders die hem die naam gaven) was nog het sportiefst: hij had een app die aan het gefluit van een vogel kon horen welke soort het was. Zo konden wij vogels spotten zonder ook maar onze ligbedjes te verlaten. ‘Prieuw!’ ‘Wat is dat, Jizz?’ ‘Even wachten… ja, een Europese Kanarie!’ ‘Leuk.’ Zo hebben we, naast een Europese Kanarie, ook een Dwergooruil, een Provençaalse Grasmus en een Hop gespot. Althans gehoord, althans volgens onze app. En een Zwarte Wouw die weliswaar geen geluid maakte, maar gelukkig zo attent was om recht boven het zwembad te zweven, waarop Jizz hem tot Zwarte Wouw verklaarde, en wie waren wij om hem tegen te spreken. Elke middag slofte een van ons naar de auto met de woorden ‘ik kook!’, waarop beide anderen hun gewenste boodschappen riepen. ‘Blauwe kaas! Appels! Grenadine!’ ‘Beenham! KitKats! Yoghurt!’ Die verzoeken werden nooit gehonoreerd, en daarin lag het enige toegestane avontuur van de vakantie: we wisten nooit waarmee de ander thuis kwam. Met name de chipsdiversiteit leidde tot vele aangename en onaangename verrassingen. Emmenthal-ui vonden wij lekker. Truffel-tijm aanzienlijk minder, zozeer dat ik ’s nachts uit bed moest om nog een keer de stinkvingers te schrobben. Frankrijk is een land van uitersten. Naast de dagelijkse supermarktexcursie waren er ongeorganiseerde dagactiviteiten als lezen, het zwembad in- of uitgaan, of de ijskast opendoen om te zien wat erin zit, en slapen. Daar hadden we het maar druk mee, dus af en toe moest er gewoon even rustig in de verte worden getuurd. ’s Avonds ging zwembadverlichting aan, hetgeen elke keer tot grote opwinding leidde. Op Airbnb waren alleen huisjes in aanmerking gekomen waar duidelijk een verlicht zwembad op te zien was geweest. Mijn inbreng was dat er ook een palmboom zichtbaar moest zijn. Een vakantie zonder palmboom is geen vakantie. Gezeten in de blauwe gloed van het zwembad speelden wij Pim-pam-pet. Eigenlijk alleen vanwege de letter P, omdat een gezelschap van louter mannen van onze generatie het heel grappig vindt om heel hard penis te roepen wanneer het kaartje vraagt om ‘een gereedschap’, of ‘iets dat je meeneemt op vakantie’, of ‘iets wat je gebruikt in de keuken’. Daar kun je wat van vinden, maar er zijn groepjes mannen die veel ergere dingen doen, zoals vrouwen lastigvallen of wielrennen. We hebben afgesproken om volgend jaar precies hetzelfde te doen, maar dan langer. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/een-gezelschap-van-louter-mannen-vindt-het-heel-grappig-om-heel-hard-penis-te-roepen~bd34e562/</guid>
      <pubDate>Thu, 19 Jun 2025 00:00:00 +0200</pubDate>
    </item>
    <item>
      <title><![CDATA[Een vergissing, dat kan de beste overkomen. Net als toen in Napels, Kreta, en eh, in Girona]]></title>
      <description><![CDATA[<p>Als je het precies wil weten, de uitdrukking luidt: een ezel stoot zich, in het gemeen, niet tweemaal aan een zelfde steen. Daar had aan het begin wel het woordje ‘zelfs’ bij gemogen, het metrum klopt niet helemaal, en tegenwoordig zeggen we ‘dezelfde’ en ‘algemeen’, maar de belangrijkste verandering die ik zou doorvoeren is dat ik er ‘meermaals’ van zou maken, want ‘tweemaal’ voelt niet relevant voor iemand die zo vaak over dezelfde stenen struikelt als ik. Hoe vaak heb je nou niet in een stinkend warm kantoortje van een autoverhuurbedrijf aan de balie woedend staan bellen, Van Luyn? Omdat je wéér je gereserveerde auto niet krijgt, en wéér al je geld kwijt bent? Godzijdank dit keer niet met mijn gezin in de rug, dat pappa wéér ziet falen in dingen waar pappa’s goed in horen te zijn, zoals kalm blijven en het wel even regelen. In de telefoon briesen en vervolgens bakzeil halen is niet de look waar ik voor ga. Dit keer reisde ik gelukkig met een oude vriend, en mijn oude vrienden verbaast niets meer. Het komt allemaal door mijn creditcard. Ik kan me niet herinneren dat ik daar ooit om gevraagd heb, en ik vind het roekeloos zo’n ding aan mij te geven. Ik gebruik ’m daarom nooit, behalve voor het reserveren van een vlucht, een huurhuisje of een huurauto. En dat gaat altijd goed. Behalve de huurauto, dat gaat altijd fout. En wel als volgt: De dag vóór de reis denk ik: o ja, autootje huren. En dan ga ik het internet op. Bovenaan staat een site met vijfsterrentevredenheid die belooft alle autoverhuurders op mijn plaats van bestemming af te schuimen op zoek naar de beste, liefste, hoera’ste van alle verhuurders, die mij de meest sexy auto onder mijn kont duwt voor het minste geld. Binnen letterlijk drie klikken staat die gepoetst en wel virtueel voor mijn neus te blinken. Alleen nog even mijn gegevens invullen en klaar. Pappa heeft het weer eens geregeld. Eenmaal op plaats van bestemming is het een kwestie van mijn telefoon in het juiste gezicht wapperen en klaar is Kees. Alles is in orde, zegt de man achter de balie dan, mag ik nog even uw rijbewijs, paspoort en creditcard? Maar natuurlijk beste man, kijk eens even hoe ontzettend ik die níét heb vergeten, goed hè? Alles in orde meneer Van Luyn, nu hier de creditcard insteken en pincode invoeren. Nee gekkie, dit is een creditcard, die heeft geen pincode. Dan, uit de nevelen van mijn geheugen doemt een ezel op, die enigszins mank lijkt te lopen. Geen probleem, ik betaal wel met mijn pinpas. Hoezo mag dat niet? Ja maar die pinpas staat toch óók op mijn naam? Nou fuck it, zet de reservering dan maar op naam van mijn vriend hier. Met wie moet ik bellen? Maar u bént toch de verhuurder? Ja ik heb ’m inderdaad via die site gereserveerd maar... oké, bel ik hun wel. Wat is hun nummer? Hoezo weet u dat niet? En zo sta ik tien minuten later te schreeuwen naar een callcenter in Bangalore, waar iemand mij geduldig uitlegt dat ik te laat ben om wijzigingen door te voeren en ik derhalve mijn geld niet meer terugkrijg. Net als toen in Napels. En die keer op Kreta. En oh ja, Girona. Mijn reisgenoot ondertussen, loopt naar de volgende balie en huurt daar gewoon een auto. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/een-vergissing-dat-kan-de-beste-overkomen-net-als-toen-in-napels-kreta-en-eh-in-girona~b3f17b02/</guid>
      <pubDate>Thu, 12 Jun 2025 00:00:00 +0200</pubDate>
    </item>
    <item>
      <title><![CDATA[In onze steeg zit dagelijks een jongen op een steiger. Hangjongere? Of iemand met andere bezigheden?]]></title>
      <description><![CDATA[<p>In onze steeg staat al heel lang een steiger te niksen. We wachten met spanning af wanneer bouwers ons uit bed komen jagen met schuurmachines en boren, maar al weken gebeurt er niets. Toch maakt één iemand gebruik van de stellage. Een knul zit de hele dag op een dwarsbalkje voorovergebogen op zijn telefoon te turen. Door strategisch gebruik van een hoodie en koptelefoon onttrekt hij zijn gezicht aan inspectie, totdat je ‘hallo’ zegt. Dan kijkt hij op en toont een engelachtig snoetje van een jaar of 16, waarna hij antwoordt: ‘hello’. Hij is niet onze eerste steegbewoner, maar wel de jongste. Ik vraag me af waarom hij daar elke dag zit, maar de juiste manier om het aan te kaarten heb ik nog niet gevonden. Wel heb ik al eens de pas ingehouden om te vragen of everything alright was, waarop hij had geantwoord dat alles, inderdaad, alright was. Ik heb niet verder aangedrongen, want ik dacht dat het misschien gewoon een puber was die het thuis niet zo leuk had en het daar niet over wilde hebben. Dat hij dan van huis vertrok met zijn rugzak alsof hij naar school ging, om daarna stiekem in onze steeg op een lege steiger de hele dag te roken en te tiktokken. ‘Nee joh,’ zei mijn vrouw, ‘het is gewoon een dealertje.’ Ja dat was natuurlijk waarschijnlijker, want hij zat er ook ’s avonds laat. Rugzakje, telefoon en de hele dag wachten – dat is inderdaad het beeld van een logistiek medewerker onderaan de drugsketen. Ik ben de eerste om me daaraan te ergeren, maar hij is supernetjes. Nog geen peukje laat hij slingeren. Waar hij zijn behoefte doet weet ik niet, maar niet in onze steeg. Heel professioneel. Als om te benadrukken dat we van hem niets te vrezen hebben, schoot hij ons laatst te hulp. Ik was tassen in de auto aan het laden, mijn vrouw kwam met zware bepakking aanstrompelen. Toen een tas zich aan haar greep dreigde te onttrekken, sprong hij van zijn zitplaats, ving de vallende tas op en gaf die aan mij. Daarmee plaatste hij zich als middelste in de menselijke keten die wij drieën nu vormden, hetgeen de hele klus aanzienlijk vergemakkelijkte. We bedankten hem, hij gebaarde van nee nee, al goed, en nam weer plaats op zijn werkplek, om zich weer in zijn telefoon te verdiepen. We weten niet eens welke nationaliteit hij heeft. We weten niets. Laatst dacht ik: laat ik het nou eens vragen. Gewoon, vaderlijk, met gepaste achteloosheid. ‘So what’s your deal?’ zou ik dan heel relaxed en urban zeggen, ‘Are you hustling, just hanging, or what?’ In mijn hoofd klinkt het cool, maar ik ben niet cool, dus het zou er heel raar uitkomen, dat weet ik nu al. En daarna zou ik mezelf afvragen waarom ik probeer te klinken alsof we een scène in een Amerikaanse arthousefilm spelen. Omdat ik niet weet hoe ik tegen 16-jarige hangjongeren met ongewisse problemen moet praten, daarom. Laatst vroeg hij een vuurtje. Dat had ik niet, maar de keer daarop had ik een doosje lucifers voor ’m. Hij stak een duim omhoog en ik de mijne ook. Het voelde heel prettig, een beetje voor ’m zorgen. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/in-onze-steeg-zit-dagelijks-een-jongen-op-een-steiger-hangjongere-of-iemand-met-andere-bezigheden~b2311634/</guid>
      <pubDate>Thu, 5 Jun 2025 00:00:00 +0200</pubDate>
    </item>
    <item>
      <title><![CDATA[Op een sneu bedrijventerrein met lelijke, ongewenste kleding van een echte topontwerper]]></title>
      <description><![CDATA[<p>Antwerpen is het Parijs van Nederland, als ik het zo mag formuleren. Dat mag ik niet, maar u snapt wat ik bedoel, want u bent ook een Hollander. Ik was er dit weekend met een vriendin die me had uitgenodigd voor de sample sale van een Belgische ontwerper voor wie ik normaal gesproken nooit genoeg geld zou hebben, niet in dit leven. Daarmee voelde de treinreis al meteen een stuk chiquer dan normaal, terwijl het gewoon met de NS was. We begonnen ons Antwerpse dagje met een fenomenale lunch in een dito brasserie, elkaar beamend dat dit in Nederland onmogelijk zou zijn – hetgeen de meest zelfvervullende opvatting ooit is. Daarna bracht een exotische Antwerpse Uber ons naar een sneu bedrijventerrein waar de sale werd gehouden. Een sample sale is, voor degenen die dat niet weten, een kledingverkoop van de seizoenscollectie tegen korting. Deze sample sale was echter van een ontwerper die zo chic is dat het restanten van vorig jaar betrof. Eigenlijk was het dus gewoon uitverkoop van onverkochte oude meuk, maar dan zó duur dat iedereen die uitgenodigd was zich een bofkont waande. Dat lijkt onlogisch, maar hebzucht laat zich niet hinderen door logica. Maar goed ook, anders liepen we allemaal nog rond in berenvellen (van lelijke beren). Na een halfuur wachten op een parkeerterrein van de chemische overslag in de Antwerpse haven (en dat liet zich ruiken), brak ons tijdslot aan, de korte periode waarin het ons vergund was iets aan te schaffen. We betraden een kale loods met kledingrekken vol onverkocht Vlaams design zo ver het oog reikte. Kleding spreekt tot me. Met wisselende toon, van ‘ik zou je leuk staan’ tot ‘dit moet je niet willen’ of ‘wie denk je wel niet dat je bent?’ Maar echt überhip design gniffelt alleen schamperend, negeert me lange tijd, om na enig aandringen toe te geven: ‘dit snap je toch niet’. En inderdaad, niets van deze uitverkoop begreep ik. De ontwerper leek gepoogd te hebben de trend naar vintage terug te brengen tot de kernwaarden van tweedehands kleding: oud, lelijk en ongewenst. De jasjes waren gaan pillen, de shirts waren van felgekleurde nylon en de bobbelige schoenen leken een opdracht uit een handvaardigheidsklasje voor onwillige kinderen. Maar ja, duur was het wel. Dus toen ik zag dat een lelijke bruine trui met scheef gebreide schouders was afgeprijsd van 1.800 naar 750 dacht ik: zo, dat is een flinke korting, toch maar even passen. Gelukkig stond er een verstandige spiegel, die elke keer als ik ervoor ging staan meewarig het hoofd schudde en vroeg: ‘stel je nu eens voor dat je in de kringloopwinkel was, en deze trui kostte 5 euro, zou je ’m dan willen dragen?’ Ja nee, van z’n leven niet. ‘Nou dan’, zei de spiegel. Maar ja. Een jaar of vijftien geleden was ik ook in een Antwerpse kledingwinkel. Toen liep daar een zwerver binnen met een enorme baard en een veel te grote trui. Mijn vrouw fluisterde opgewonden dat het de grote Walter Van Beirendonck was. Ik dacht: dan zal hij wel beter ontwerpen dan dat hij er zelf bij loopt. Een paar jaar later begonnen hipsters de eerste baarden te laten staan, en sindsdien zijn de truien groter en groter geworden. Dus zie je, spiegel, het ligt toch aan ons. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/op-een-sneu-bedrijventerrein-met-lelijke-ongewenste-kleding-van-een-echte-topontwerper~b1e10ed5/</guid>
      <pubDate>Thu, 29 May 2025 00:00:00 +0200</pubDate>
    </item>
    <item>
      <title><![CDATA[Waarom het Thomas maar niet wil lukken om een campingman te worden]]></title>
      <description><![CDATA[<p>Ik heb geprobeerd om een campingman te zijn, maar ik ben het niet. Allerlei andere Hollandse mannen ben ik wel geworden: een hondenman, een automan, een patatman – van buiten zie ik er heel normaal uit (misschien een te dun hoofd. Hollandse mannen hebben vleziger koppen). Ik koop broodjes gezond bij het tankstation, ik kan meepraten over voetbal, ik kan je van Rotterdam naar Nijmegen laten rijden via een slimmere route dan de routeplanner en dan alle snelwegen en binnenwegen bij hun correcte nummer noemen, ik drink bier en ik heb een airfryer. Een schaatsman of wielrenman ben ik nog niet, maar als ik me erop zou toeleggen zou ik het kunnen, zeker weten (en ik kan dus ook ‘zeker weten’ zeggen na een wankele bewering). Maar een campingman worden, dat lukt me niet. Dat is jammer, want mijn gezin is er dol op. Zoon nr. 2 banjert halfnaakt en verwilderd de camping en de omliggende bossen af, vangt kikkers en klimt bomen. Zijn moeder heeft in de caravan haar girlcave gevonden, waar ze eindelijk haar eigen gordijntjes kan kiezen, zonder overleg met haar moeilijke man. Samen staan ze om 6 uur op om in de natuur wilde paarden en dito runderen te zien. En als zij er niet zijn, gebruikt zoon nr. 1 de caravan als buitenhuisje waar hij en zijn vriendin kunnen ontsnappen aan de beklemming van hun respectievelijke ouderlijk huizen. Iedereen is er heel gelukkig, ondanks mijn gebrek aan betrokkenheid. Sterker nog, dankzij. Want als ik ermee te maken had gehad, zaten we nog steeds op Marktplaats caravans te vergelijken, waarbij ik overal wel iets mis mee had gevonden. Nu staat er een waar paradijsje met reuzentrampoline, tuinbanken en zonnepanelen. Dus: wat is mijn probleem? Op de camping kan ik immers hetzelfde boekje lezen als thuis en de laptop biedt dezelfde streamingdiensten. Ik heb er mijn hoofd over gebroken, want ik zou graag een campingman zijn, mijn gezin verdient dat. Aan de mede-campingmannen ligt het niet. Dat zijn toffe kerels die allemaal Martijn heten en iets doen in de media of iets met mensen, en die hele lekkere koffie maken op hun gietijzeren percolator en altijd voor je klaarstaan met een accuschroefmachine om je te helpen. Hun vrouwen zien er naar campingmaatstaven verzorgd uit, zijn monter in de weer met bakfietsen en picknicktassen, lezen goede boeken en hebben hun eigen accuboormachines. Samen hebben ze kinderen met rugzakjes van het leuke soort. Ook de faciliteiten zijn meer dan in orde. Het sanitaire blok is hygiënisch, goed verlicht en tapt desgewenst lekker heet water. Het winkelpleintje heeft een prima supermarktje, uitstekende patat en alleszins acceptabele koffie. Harde muziek is er verboden, er is geen disco noch voetbal op grootscherm. Het zit, zoals alles in de wereld, tussen de oren. Ik ben ooit in de stad gaan wonen omdat ik dan altijd ergens heen kon. Broodje eten. Sokken kopen. Naar de Hema lopen voor opbergbakjes in de keukenla, dan besluiten dat ze niet de juiste opbergbakjes hebben, maar wel fietslampjes en daar kun je er nooit te veel van hebben. Ik wil musea in de buurt hebben waar ik nooit heen ga, films die ik nooit ga zien, grachten waar ik nooit over vaar. Op de camping hoor je alleen vogels en het ruisen van de bladeren. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/waarom-het-thomas-maar-niet-wil-lukken-om-een-campingman-te-worden~b52912a5/</guid>
      <pubDate>Thu, 22 May 2025 00:00:00 +0200</pubDate>
    </item>
    <item>
      <title><![CDATA[Geiten schijnen een oplossing te zijn voor een te volle ijskast]]></title>
      <description><![CDATA[<p>Onze ijskast is vol. Dat is nog nooit eerder gebeurd, dus weet ik niet wat de procedure nu is. Ik denk weggooien en een lege kopen. We hebben nooit iets anders dan een opgeruimde, schone koelkast, en altijd vroeg ik me af hoe andere (mindere) mensen erin slaagden de hunne te laten verloederen tot een vuilnisbak-met-verlichting. Waarbij size overigens niet mattert: juist de grote puilen vaak uit. Dat komt door de zevende wet van de thermodynamica: als je ergens meer in stopt dan je eruit haalt, raakt het vol. Wie dat onthoudt, snapt het leven. Onze nieuw verworven voedselberg komt voort uit ons besluit om gezonder te eten. Dat moet je plannen. Ongezond eten kun je geheel spontaan doen. Wie zich pas om acht uur ’s avonds afvraagt wat de pot zal schaften, doet dat hongerig en resultaatgericht. Dan bieden pizzeria en snackbar een betrouwbare service. Maar wie besluit langdurig gezond te gaan eten, moet de hele week plannen en inslaan, want het pizzascenario vult elk gaatje dat je laat vallen. Dat voorkom je door in te slaan voor de hele week en in ons geval brengt dat een obscene hoeveelheid groenten met zich mee. Tenzij je genoegen neemt met wat Go Fresh en consorten je voorschotelen, maar zo zijn wij niet getrouwd. Wij doen research, stippelen beleid uit, kiezen onze eigen maaltijden en accepteren geen inmenging van buitenaf. Complicerende factor is dat ons gezin niet met één mond eet. Zo loopt er in ons huwelijk een onoverbrugbare afkeer van vlees enerzijds, en aubergine anderzijds. Ze zijn bij bijna elke maaltijd aanwezig, maar nooit op één bord. Daarmee alleen al komt de koelkastefficiëntie onder druk te staan. En ook onze kinderen met hun eigen wensen. Die kun je heel lang onderdrukken met manipulatie en stemverheffing, maar op een gegeven moment worden ze groter en sterker dan hun ouders, en dan ga je maar doen alsof ze oud en wijs genoeg zijn hun eigen keuzes te maken (wat zij niet zijn, wat wij niet zijn, wat niemand ooit is). En dan heeft zoon nr. 1 ook nog eens een vriendin die ook haar eigen eetwensen heeft, en die hij op zijn beurt moet uitonderhandelen naar alle partijen. Bij gepland eten horen ook lunchdingetjes die in tupperware wonen. Nog los van de dagelijkse frustratie die veroorzaakt wordt door deksels die nét niet op bakjes passen, doet de aanblik van al dat plastic in de ijskast af aan het gezonde gevoel. En de plasticberg groeit, omdat het te veel denkkracht vraagt om schattingen te maken omtrent de houdbaarheid van een en ander. Makkelijker is om te denken: ach het zit in plastic, het zit in de ijskast, eigenlijk is het opgeruimd. Dan is er nog de melkverslaving die zoon nr. 2 heeft ontwikkeld (twee pakken per dag), de sauzenfetish van zoon nr. 1 (joppie, kerriemayo, sweet ’n spicy) en een batterij kleine potjes die maar niet opgaan: chipotle, kappertjes, kimchi, piccalilly, flesjes citroensap – allemaal vertikken ze het om normaal te bederven zodat weggooien gerechtvaardigd is. Ik kan natuurlijk zongedroogde tomaatjes gaan uitdelen op straat, maar ik betwijfel of het veel oplost. Geiten. Houdt iemand van jullie geiten? Die schijnen alles te eten. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/geiten-schijnen-een-oplossing-te-zijn-voor-een-te-volle-ijskast~bcab528e/</guid>
      <pubDate>Thu, 15 May 2025 00:00:00 +0200</pubDate>
    </item>
  </channel>
</rss>
