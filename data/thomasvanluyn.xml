<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Wie waren toch die malloten die doodleuk vijf minuten te laat een voorstelling binnenstommelden?]]></title>
      <description><![CDATA[<p>Ik dacht niet dat het druk zou zijn, want het was maar een Franse film. Van het merk ‘psychologisch drama’ bovendien. We waren te laat – of er zaten te weinig reclames voor, zo kun je het ook zien. Vroeger had ik daar altijd een hekel aan. Wie waren toch die malloten die doodleuk vijf minuten te laat een voorstelling binnenstommelden? Mensen met werk en een gezin, weet ik nu. Dus daar stonden we in onze dikke jassen, in de hand een drankje en een chipje, de zaal te overzien. Nergens waren meer twee stoelen naast elkaar vrij. De kaartjes waren ongenummerd, dus we konden niemand uit zijn stoel jagen. Gingen we nu allebei ergens anders zitten? Op ons eerste uitje in maanden? Dat kon toch niet de bedoeling zijn. Over de auteurThomas van Luyn is cabaretier, presentator en columnist voor Volkskrant Magazine. Ineens meende ik aan de overkant twee vrije stoelen te ontwaren. Ik liep naar beneden, beende voor het filmdoek langs, en klom weer omhoog. Daar bleek ik me vergist te hebben. Ik had het als verkenning bedoeld, en wilde terugkeren toen ik zag dat mijn vrouw me was gevolgd. Dus nu was het mijn schuld dat we voor niks iedereens aandacht op ons hadden gevestigd. Wat nu? Moest ik in deze rij op iedereens tenen trappend – pardon sorry, pardon sorry – naar dat ene vrije stoeltje in het midden struikelen, en dat zij dat dan vijf rijen verderop deed? Dat zou toch een rare bedoening zijn. Mijn vrouw wees naar de achterste rij, waar twee lege plaatsen twintig stoelen uit elkaar lagen, en fluisterde: ‘Als iedereen daar nou allemaal één stoeltje opschuift, kunnen we naast elkaar zitten.’ Ja, in theorie wel. Maar ja. Zo ken ik er nog een paar. ‘Hallo. Hallo?’, riep mijn vrouw tot mijn grote schrik. ‘Als jullie allemaal één plekje opschuiven, dan kunnen wij naast elkaar zitten!’ Ik weet niet wat ze dacht. Misschien dat de hele rij als één man op zou staan, en zichzelf plus jassen, tassen, mutsen en consumpties zou verhuizen. En in een ideale wereld, héél misschien in een zaal vol lachende jonge mensen, bijvoorbeeld bij Bon Bini 3 ofzo, had dat kunnen gebeuren. Maar dit was een Frans psychologisch drama, iedereen hier was oud en chagrijnig. Borstelige wenkbrauwen werden gefronst, verschrikte grijze hoofden probeerden te peilen waar in deze ruimte dat rare geluid ineens vandaan kwam. Niemand maakte aanstalten op te staan, niemand keek zelfs om zich heen of iemand anders wél aanstalten maakte. ‘Hallo! Hier!’, riep ze, en zwaaide er zowaar bij. Daar maak je normaal al geen vrienden mee, nu helemaal niet. Had ik al gezegd dat de film al bezig was? Ik had natuurlijk kunnen zeggen: ‘Schat, denk na, dit werkt niet.’ Maar als je in het openbaar je eega zo afvalt, ja dan ben je best wel een lul. Aan de andere kant, als ik solidair boos zou gaan zitten doen tegen die mensen, zou dat niets goeds bijdragen aan de situatie. Sterker nog, dan zou de hele zaal zich tegen ons keren. Dus stond ik maar te staan, als een totale sukkel. Nu denk ik: ik had gewoon moeten roepen: ‘Hop luitjes, in de beentjes! Moven nou!’ Dan hadden we die miniflesjes bordeaux in ieder geval gezellig samen naar onze hoofden gekregen.</p>]]></description>
      <guid>https://www.volkskrant.nl/volkskrant-magazine/wie-waren-toch-die-malloten-die-doodleuk-vijf-minuten-te-laat-een-voorstelling-binnenstommelden~b311a2de/</guid>
      <pubDate>Thu, 28 Dec 2023 00:00:00 +00:00</pubDate>
    </item>
    <item>
      <title><![CDATA[Toen Marie Antoinette werd onthoofd, spatte er bloed in de lens en water in onze gezichten]]></title>
      <description><![CDATA[<p>Napoleon was niet klein. Sterker nog, hij was langer dan gemiddeld. Zijn vermeende geringe gestalte komt van de Engelse spotprenten uit die tijd. Een kleine generaal die heel Europa veroverde vonden ze minder eng dan een grote, vandaar. Dat die mythe in stand werd gehouden in de film was niet waar ik me het meest aan zat te ergeren, tijdens die druilerige zondag in de bioscoop. Ook niet aan Joaquin Phoenix. Die heeft een gezicht waarin nooit iets saais gebeurt, en in de film Napoleon (de titel verklapte al een beetje waar die over ging) acteerde hij het vuur uit zijn sloffen. Ook Ridley Scott kun je wel om een filmpje sturen. Alien, Blade Runner, Thelma and Louise – ik weet eigenlijk niet precies wat een regisseur doet, maar Ridley Scott is er duidelijk goed in. En alles wat de trailer had beloofd, zat erin: ontploffingen, onthoofdingen, ontmaagdingen – voor ieder wat wils, eigenlijk. Er was kortom niks mis mee, afgezien van dat-ie verrassend saai was, hetgeen mij gewoonlijk tot een dutje noopt. Daar zit ik helemaal niet mee. Ik zou zelfs kunnen beargumenteren dat elke goede film plek laat voor een dutje hier en daar. Ik ben een werkende man, ik heb een gezin, ik zit in het donker; ik mag hopen dat een regisseur rekening houdt met dat soort dingen. Nee, het probleem was dat ik niet had opgelet bij het reserveren. Op de tijd dat wij de kinderen best wel even door pizza’s en laptops konden laten opvoeden, draaide Napoleon alleen maar in een 4DX-zaal. Een wat? Een 4DX-zaal. Dat is zoiets als 3D, maar dan zonder 3D-brilletje, en met een extra D. Die vierde ‘D’ wordt geïnterpreteerd als de dimensie waarin de bioscoopstoelen bewegen. Daar zal niet iedere theoretisch-natuurkundige zich in kunnen vinden, maar het is een vrij land. Die ‘X’ achter de 4D, die staat waarschijnlijk voor dat er af en toe water in je gezicht spuit. Want dat gebeurde. Reeds in de eerste minuten, toen Marie Antoinette werd onthoofd, spatte er bloed in de lens en water in onze gezichten. Ik was nog niet eens toegekomen aan knikkebollen. En man, die stoelen. Als Napoleon op de tafel roffelde, bokte mijn stoel me bijna de lucht in. Viel er iemand van een paard, dan beukte er een mechanisme in mijn onderrug. Omdat achter ons luidruchtige bezoekers zaten, dacht ik aanvankelijk dat ze tegen mijn leuning zaten te schoppen. Ik keek om: het bleek een stel van in de zestig. Op zich zegt dat niks, want misschien kwamen ze uit Utrecht. Daar doen ze dat soort dingen. Dan waren er ook nog windeffecten. Bij elke ontploffing – en dat waren er duizenden – plofte er een windstoot in mijn gezicht, hetgeen behoorlijk fris was aangezien er zojuist bij het zinken van de Engelse schepen water op was gespoten. En ondertussen hotsten en klotsten de stoelen aldoor van voor naar achter, van links naar rechts, zodat mijn arme hoofdje alle kanten op werd gestuiterd, hetgeen het knikkebollen aanzienlijk compliceerde. Ik vermoed dat het uiteindelijk niet zo’n goede film was, maar dat had ik beter kunnen beoordelen vanuit een stevig vastgeschroefde stoel, zonder water in mijn gezicht en stompen in mijn rug. Mijn volgende lange epos wil ik kijken in een zaal waarin ik kan liggen en zacht word gewiegd. Die film geef ik ongezien vijf sterren. Over de auteurThomas van Luyn is cabaretier, presentator en columnist voor Volkskrant Magazine.</p>]]></description>
      <guid>https://www.volkskrant.nl/volkskrant-magazine/toen-marie-antoinette-werd-onthoofd-spatte-er-bloed-in-de-lens-en-water-in-onze-gezichten~bca55d64/</guid>
      <pubDate>Thu, 14 Dec 2023 00:00:00 +00:00</pubDate>
    </item>
    <item>
      <title><![CDATA[Ineens struikelden we over precies wat we zochten: een speculooshuisje, de ruiten beslagen, de tafeltjes verweerd]]></title>
      <description><![CDATA[<p>Gent zou het Brugge van België zijn, ware het niet dat België al een Brugge heeft. Maar dezelfde snoezige grachtjes bedoel ik, middeleeuwse steegjes, dat soort dingen, gelardeerd met die knotsgekke lelijkheid waar België het patent op heeft. Ik mag dit zeggen, want ze zeggen het zelf ook, met enige trots. En terecht. Al wandelend door Gent was ik ervan overtuigd dat ik er eerder was geweest, totdat ik me herinnerde dat het Brugge was waar ik dezelfde eclectische lappendeken aan middeleeuwse romantiek en modernistische gedrochten had ervaren. De gemiddelde Vlaming zal zich niet kunnen voorstellen dat ik die twee prachtsteden door elkaar haal, maar allebei hebben ze die architectonische schizofrenie die je nergens anders ter wereld vindt. Vlaanderen is, zoals iedereen weet, een bedevaartsoord voor liefhebbers van surrealisme, en elke Vlaamse stad wedijvert om het mekka ervan te zijn. Mijn broers, vader en ik hadden een mannenweekend, zoals we soms hebben. De keuze was op Gent gevallen omdat ik een veto had uitgesproken over de Ardennen. Koud en nat is al erg genoeg zonder naaldbossen. In de winter wil je magie, stamppot en bier, en Gent heeft al die ingrediënten in overvloed. Dat gezegd hebbende, is er weinig wat de magie zo efficiënt weg weet te zuigen als toeristen. En die waren er, in drommen en hordes. Let wel: het regende pijpenstelen, en het was tussen de vakanties in. Rustig wordt het nooit meer, nergens. Ik zette mijn hoofd in standje ‘toerist’, en besloot het decor te ervaren als de Efteling. Goedbeschouwd is een all-you-can-eat Chinees restaurant in een 15de-eeuws huisje een heel goed idee. Omdat het fokking koud was, kregen we trek in iets met kaneel en speculaas. Of speculoos, zoals het hernoemd is voor de internationale markt. Daartoe speurden wij de gevels af naar een zo authentiek mogelijk ogende koffietent. Iets gezelligs, met beslagen ruiten. Een backerye met koffye ende koeck, liefst zonder toeristen. En verhip, ineens struikelden we over precies dát: een speculooshuisje, de ruiten beslagen, de tafeltjes verweerd, de lucht zwaar met koffie en kaneel. Blij en betoverd, zoals toeristen zijn wanneer ze in een locación muy autentico terechtkomen, zetten wij ons aan een lege tafel. Ik keek om me heen: jonge, aardige mensen, zo ver het oog reikte. Er werd gelezen en er werden bordspellen gespeeld. Vooruit, een paar knotjes met baarden, maar niks om je zorgen over te maken. We scanden de QR-code, en zonden onze bestelling naar de cloud. Het duurde en duurde. Uiteindelijk ging ik aan de bar vragen waar onze heerlyckheden bleven. Een alleraardigste dame met een Slavisch accent zei dat het ’t snelste was wanneer ik maar gewoon bij haar bestelde. Ik wees wat taartjes aan, het dienblad werd volgeladen, en daarna begon het grote wachten op de hipsterkoffie, die zoals iedereen weet vijf keer zo lang duurt om te maken als andere koffie. Ik bracht het geback naar onze tafel, en stelde voor om maar vast te beginnen. Ik nam een hap, en meteen voelde het onprettig en klef. Ik keek de tafel rond, wie als eerste durfde toe te geven dat er een slang in dit paradijsje was. ‘Blèh’ zei mijn oudste broer uiteindelijk. Mijn vader riep uit: ‘Aha!’ Hij had zojuist het schoolbord boven mijn hoofd ontcijferd, en zei op de luide toon die Hollanders bij onze zuiderburen zo geliefd maakt: ‘Ze lijden hier aan veganisme!’ Over de auteurThomas van Luyn is cabaretier, presentator en columnist voor Volkskrant Magazine.</p>]]></description>
      <guid>https://www.volkskrant.nl/volkskrant-magazine/ineens-struikelden-we-over-precies-wat-we-zochten-een-speculooshuisje-de-ruiten-beslagen-de-tafeltjes-verweerd~b82e5d8c/</guid>
      <pubDate>Thu, 7 Dec 2023 00:00:00 +00:00</pubDate>
    </item>
    <item>
      <title><![CDATA[Bij het in de weer zien van vuilnismannen heb ik altijd gedacht: hoe kan dat níét de leukste baan op aarde zijn?]]></title>
      <description><![CDATA[<p>Een levenslange obsessie met de vuilnismannen heeft nog niet tot solliciteren geleid. Dat hoewel ik toch perioden in mijn leven heb gehad waarin ik geen reet te doen had. Levensfasen waarin het twijfelachtig was of er voor mij ooit nog iets van een carrière-achtige constructie aan de horizon zou verschijnen. Als ik op zo’n moment achter een vuilniswagen stond, en die grote stalen wand genadeloos zag neerdalen op het huisvuil, dan roerde zich iets in mij. Hoe de bolle grijze vuilniszakken knapten, hoe alles wat erin zat kraakte, brak, en geplet werd, machteloos tegen zoveel doelgericht geweld. Hoe alles daarna verdween naar een andere dimensie, voorgoed uit ons universum verdwenen. Ongetwijfeld zag ik er iets in dat correspondeerde met bepaalde verlangens in mijn warrige hoofdje. Onwelkome gevoelens vermorzelen en laten verdwijnen, zoiets. Maar ik dacht vooral: hoe kan dat níét de leukste baan op aarde zijn? De hele dag achter die schitterende allesvreter aan hollen, dat moet toch te gek zijn. Oké, de geur zou even wennen zijn. Ik zou niet de hele tijd mijn adem kunnen inhouden, zoals ik meestal deed wanneer de vuilniswagen langskwam, zeker niet met al dat geren, dan zou ik juist extra lucht nodig hebben. Maar die kerels leken er geen last van te hebben. Ze waren over het algemeen goedgeluimd, op hun eigen haastige manier. En waarom niet? Wat kon er nou leuker zijn dan dingen met een enorme boog in die bak zwiepen? En dan met een holletje achterop springen en een eindje mee stuiteren naar de volgende klus? Dat moest een mens toch een opgeruimd gevoel geven. Het is eigenlijk pas nu, nu ik vreselijk, vreselijk moe ben van de berg werk die ik heb moeten verzetten de afgelopen weken, dat ik registreer dat je nooit veertigplussers achter die wagen aan ziet hollen. En dat die zak met kattengrind die ik net op de stoep zette, echt teringzwaar was. Die zou ik nooit met wat voor boog dan ook, waar dan ook heen kunnen zwiepen. Laat staan nog eentje erachteraan. En nog een, en nog een. En maar hollen. Ik kan me makkelijk voorstellen dat het een marteling is in een Russisch strafkamp. Optillen, gooien, sprintje trekken, optillen. Sneller, anders is de wagen weg en laten we je achter op de bevroren taiga. Want het is niet alsof je na tien minuten van deze onzin kunt zeggen: ‘Jongens, even, wacht, laat me op adem komen, serieus, kom op nou.’ Ik denk dat het werkethos onder deze heren zodanig is, dat wanneer je iets zou hijgen van: ‘Gaan jullie maar vast vooruit, ik doe even een cappuccino, kom er zo aan’, dat je dan zomaar ineens zelf met een hoge boog door de lucht zou kunnen vliegen, en neerdalen tussen de zakken met een stalen schuifwand die op je neerdaalt. Wat voor kerels kunnen dat opbrengen? Ironisch genoeg denk ik eigenlijk hetzelfde soort kerels als ik. Mannen met een korte aandachtsspanne die slecht namen kunnen onthouden en graag lekker bezig blijven. En misschien denken vuilnismannen ook weleens: stukjes tikken voor een krant, kopje thee erbij, dat lijkt me wel wat. Om daarna meteen te beseffen: en dan de hele tijd stilzitten, mijn God, dat moet vreselijk zijn. En gelijk hebben ze. Over de auteurThomas van Luyn is cabaretier, presentator en columnist voor Volkskrant Magazine.</p>]]></description>
      <guid>https://www.volkskrant.nl/volkskrant-magazine/bij-het-in-de-weer-zien-van-vuilnismannen-heb-ik-altijd-gedacht-hoe-kan-dat-niet-de-leukste-baan-op-aarde-zijn~b9758cfc/</guid>
      <pubDate>Thu, 30 Nov 2023 00:00:00 +00:00</pubDate>
    </item>
    <item>
      <title><![CDATA[De heidense feesten hebben het afgelegd tegen de christelijke feestdagen, maar het gaat om de drankjes en de lampjes]]></title>
      <description><![CDATA[<p>Hallo en welkom bij zes maanden kloteweer. Geen paniek, hoort erbij. Om het leed te verzachten hebben we donkere feestdagen. Dit doen wij in Noord-Europa al duizenden jaren zo. Atheïsten mogen, wellicht ingegeven door het sombere weer, graag mopperen over alle christelijke feestdagen die over onze Hollandse heidense feesten zijn geplakt, maar kom op, het gaat om de hapjes, de drankjes en met name de lampjes. Het is tenslotte niet alsof Halloween meer diepgang heeft dan Allerzielen. De meesten van u hadden geen idee dat er Allerzielen werd gevierd, maakt niet uit, belangrijk is dat er al een feestje was toen het zonlicht ineens, ploep, uitging. Voor Germanen en Kelten was dat een teken dat de wereld van de doden dicht langs die van de levenden scheerde, vandaar dat gedoe met geesten en spoken. De donkere dagen zitten vól met dat soort hocus pocus, waarvan we iets christelijks hebben gemaakt. Ook Sinterklaas werd voorgegaan door een hele stoet aan engerds met zakken, kettingen en brandende takken die het op kinderen hadden voorzien, dan wel bombarie maakten om de boze geesten weg te houden bij de aanstaande zonnewende, die werd overplakt met Kerstmis. Niemand hoeft moeilijk te doen over de toevalligheid dat de messias werd geboren rond de Romeinse sa­tur­nalia, klaar om zijn geboortefeest die dagen te laten verdringen. Hapje, drankje, lampje. Ook Kerstmis is niet wezenlijk van aard veranderd. Het feest was en is de belofte dat alles weer goedkomt met de aarde. Ooit zal de zon weer schijnen. Ter illustratie: eetbare appels in groene bomen. Dat het nu de zoon van God is die belooft dat alles goed komt, verandert daar weinig aan. Klagers die zeggen dat Kerstmis niet meer is wat het was zijn er al eeuwen, vergetend dat het nooit was wat ze dachten dat het was. De winterzonnewende ging altijd over feestjes vol vreten en zuipen, met name in Noord-Europa, waar de angst voor dat seizoen de sterkste bedwinging vroeg. Wie zich afvraagt waarom Pasen zoveel groter is in andere landen: die geboorte stelt niet zoveel voor in het verhaal van Jezus. Het is ons klimaat dat vereist dat we in december uit onze bange plaat gaan. Dat verandert niet, en daarom zijn de bacchanalen rond de bezinning nooit helemaal uitgeroeid. De Engelse puriteinen probeerden kerstvieringen helemaal te verbieden, eerst onder Oliver Cromwell in Engeland, later in de Verenigde Staten. Het getuigt van weinig kennis rond de hardnekkigheid van oude gebruiken. Rooms-katholieken weten hier alles van, die hebben ondanks hun ene God en de komst van de Messias nog steeds een hele schare Romeinse goden in de kerk staan. Kun je er wel ‘sint’ voorzetten, een beschermheilige is gewoon een kleinere god. Overigens is Sinterklaas natuurlijk het mooiste feest op aarde, want daar komt speculaas bij kijken en dat hebben ze verder nergens. Over de auteurThomas van Luyn is cabaretier, presentator en columnist voor Volkskrant Magazine.</p>]]></description>
      <guid>https://www.volkskrant.nl/volkskrant-magazine/de-heidense-feesten-hebben-het-afgelegd-tegen-de-christelijke-feestdagen-maar-het-gaat-om-de-drankjes-en-de-lampjes~b5f90032/</guid>
      <pubDate>Thu, 23 Nov 2023 00:00:00 +00:00</pubDate>
    </item>
    <item>
      <title><![CDATA[Mijn vrouw wist van mijn trauma, en toch zadelde ze mij op met het herbarium van zoon nr. 2]]></title>
      <description><![CDATA[<p>Het is zondagavond, de deadline voor het herbarium. Zoon nr. 2 was er erg zenuwachtig over geweest, en terecht. Het is het soort huiswerk waar Van Luyns slecht in zijn. Namelijk het soort waarbij je lang van tevoren moet beginnen, je research moet doen, nauwgezet en secuur te werk moet gaan, en uiteindelijk handig en netjes moet zijn bij het plakken. Ik denk dat er geen gezinnen bestaan die op al deze vaardigheden lager scoren dan wij. Eerst was mijn vrouw met hem naar het park gegaan. Daar hadden zij en zoon nr. 2 zich gerealiseerd dat ze geen idee hadden hoe ze zoiets moesten aanpakken. Bij terugkomst had ze haar tas woest in de hoek gesmeten. ‘Ik error hierop! Jij moet het doen!’ Dit in de wetenschap dat ik een gecertificeerd herbariumtrauma heb. Ik gebruik dat woord ‘trauma’ niet licht. Nog steeds schiet ik zwetend wakker van het moment dat neef Bart me vertelde dat mijn herbarium door juffrouw Distelbrink in zijn klas omhoog was gehouden, met de woorden: ‘Zo maak je dus GEEN herbarium. Wie DIT inlevert, krijgt een ÉÉN.’ De hele klas had schijnbaar gelachen om de gebobbelde papierberg. Niemand had geweten van de stress, de eenzaamheid, de wanhoop die ik een dag eerder in het Wilhelminapark had gevoeld. Waarom, o waarom was ik niet zes weken eerder begonnen, toen we dit huiswerk hadden gekregen? Toen de bladeren nog kleur hadden? Toen het zonnetje nog had geschenen? Waarom was ik nu, in de regen, in het donker, met verkleumde handen rotte bladeren uit de modder aan het vissen? Ik weet nog hoe ze vies, gebobbeld en gescheurd van de verwarming waren gekomen, en hoe ik ze met plakband plat had proberen te krijgen. En hoe ik een dag later mijn bobbelschrift onder op de stapel herbariums had gelegd, in de hoop dat de wereld zou vergaan voor juf Distelbrink aan de mijne toe zou komen. Mijn vrouw wist van dat trauma, en toch zadelde ze mij op met het herbarium. Zij is namelijk nog ongeduldiger dan ik. Een boom zoeken in een bos, dat is haar aller-, allerergste nachtmerrie. ‘Waarom moet een kind dat leren? Wie heeft DAAR nou tijd voor?’, had ze gefoeterd. Tja. Ondertussen hadden zich in de appgroep van de klas al meer ouders geroerd. ‘Weet iemand waar een grove den staat?’ ‘In het Noorderpark!’ ‘Waar in het Noorderpark?’ ‘Bij de ingang.’ ‘Welke ingang?’ ‘Dat is geen grove den, maar een fijnspar.’ Moeten we die ook hebben?’ Enzovoorts. Zelf had ik het hartstikke druk, dus het kwam allemaal vreselijk slecht uit. Maar als ik één ding wil in het leven, dan is het wel kinderen zonder herbariumtrauma op de wereld zetten. Ik heb Zoon nr. 2 geheel tegen zijn zin meegesleept naar parken, bossen en begraafplaatsen, alwaar ik subtiel onder een beuk ging staan terwijl ik hem een plaatje van een beuk op mijn iPhone liet zien, liefdevol en verfijnd dingen roepend als ‘Doe nou even mee!’ en ‘Ik doe dit voor jou hoor!’, en nu ligt er een net schrift met schone bladeren en begeleidende tekstjes op de eettafel. De eindsprint was zowaar een beetje leuk, omdat nr. 2 het leuk vindt om te klooien met lettertypen. Zouden er kinderen bestaan die dól zijn op bladeren verzamelen, maar helemaal in paniek raken zodra er een lettertype moet worden gekozen? Ik hoop het zó ontzettend. Over de auteurThomas van Luyn is cabaretier, presentator en columnist voor Volkskrant Magazine.</p>]]></description>
      <guid>https://www.volkskrant.nl/volkskrant-magazine/mijn-vrouw-wist-van-mijn-trauma-en-toch-zadelde-ze-mij-op-met-het-herbarium-van-zoon-nr-2~b06fed9d/</guid>
      <pubDate>Thu, 16 Nov 2023 00:00:00 +00:00</pubDate>
    </item>
    <item>
      <title><![CDATA[Achteraf gezien heeft nazaat Thomas van Luyn spijt van de Beeldenstorm. Excuses dus]]></title>
      <description><![CDATA[<p>Sorry nog voor de Beeldenstorm. Zo. Nu heb ik het ook in deze krant gezegd, nadat ik dat al in Nijmegen had gedaan. Dat kwam zo: die stad had me gevraagd iets te maken voor 750 jaar Stevenskerk, en dat te combineren met de gebroeders Van Lymborch. Dat zijn de grootste kunstenaars van wie u nog nooit heeft gehoord. Met de Stevenskerk hebben ze helaas niets te maken, dus voor mijn klus in Nijmegen moest ik een noodverbandje leggen tussen die twee. Dat vond ik gemakkelijk in het feit dat er helemaal niets van ze te zien is in die kerk. Dat zou zomaar kunnen zijn vanwege de Beeldenstorm, zo redeneerde ik. En hoe langer ik erover nadacht, hoe meer het waar leek. Niet alleen dat, ik werd er ook steeds bozer over. Er zijn misschien dingen aan de hand in de wereld die een veel prangender beroep doen op onze adrenaline, maar die hebben geen deadline en mijn klus in Nijmegen had dat wel. En ineens zag ik het voor me: een opgehitste meute komt daar je kerk binnenvallen, en slaat alles stuk met hamers. Da’s best wel fucked up. Op school had ik het woord ‘Beeldenstorm’ wel geleerd, maar als een van de vele onbelangrijke dingen die gebeurd waren voordat het universum om mij draaide. Door de Van Lymborchs en hun belachelijk mooie kunst (ze hebben een museum, bezoek het!) besefte ik plots dat met die ‘beelden’ gewoon alle kunst van die tijd werd bedoeld. Schilderijen, beelden, houtsnijwerk. Dit was niet een tijd dat je met Groupon korting kon krijgen voor het Rijksmuseum, of een T-shirt kon dragen met Van Gogh erop met een joint in z’n toet. Dit was een tijd dat er nergens, maar dan ook nergens enige kunst te zien was voor de gewone burger. Voor schoonheid moest je zijn in de kerk. Zoals de kleurige plafonds van de Stevenskerk die door de barbaren werden overgeschilderd met ongebluste kalk, om zeker te weten dat ze nooit meer te zien zouden zijn. Stelletje megolen. Het beeld dat me te binnen schoot was dat van de Taliban en de Afghaanse Boeddhabeelden. Ook de Beeldenstorm was een terroristische campagne natuurlijk. Niet een spontane uitbarsting van religieuze devotie aan het tweede gebod. Nou, dat dus. Plus dat toen ik de opdracht kreeg, we net excuses hadden gekregen voor Indonesië en het slavernijverleden. En ze werden geëist van de Fifa voor Qatar, van een Spaanse voetbalcoach voor een zoen, en van Johan Derksen omdat het een lul was. De lat lag steeds lager. Ik dacht: voordat de Efteling zijn excuses aanbiedt voor de trivialisering van Azteekse kunst in de Piraña, mogen we best eerst even langs katholiek Nederland. En even meenemen dat in veel steden katholieken tot de 20ste eeuw geen ambtenaar mochten worden. En ja, die Spaanse inquisitie verdiende ook geen schoonheidsprijs, met het verbranden van ketters enzo, dat was ook niet zo netjes, maar toch. ‘Lekker actueel bezig Thomas’. Ja, daar heeft u gelijk in. Echter, Paus Johannes II heeft ook zijn excuses aangeboden voor die inquisitie, die dingen kosten tijd. Dus heb ik, in het bijzijn van de fine fleur van Nijmegen, als nazaat van de daders mijn deel gedaan aan verzoening. En ook in deze van oorsprong katholieke krant zeg ik nu: sorry. We zullen het nooit meer doen. Over de auteurThomas van Luyn is cabaretier, presentator en columnist voor Volkskrant Magazine.</p>]]></description>
      <guid>https://www.volkskrant.nl/volkskrant-magazine/achteraf-gezien-heeft-nazaat-thomas-van-luyn-spijt-van-de-beeldenstorm-excuses-dus~be00d07c/</guid>
      <pubDate>Thu, 9 Nov 2023 00:00:00 +00:00</pubDate>
    </item>
    <item>
      <title><![CDATA[De kleur oranje wordt vervangen door roze, de taal der liefde wordt Fins, en meer uit het verkiezingsprogramma van de Lijst Van Luyn]]></title>
      <description><![CDATA[<p>Het verkiezingsprogramma van de Lijst Van Luyn: 1. Elke rotonde wordt voorzien van een fontein met sierverlichting. 2. Bumperplicht. Dit land heeft genoeg van de lakschademaffia. Een strook veerkrachtig rubber wordt verplicht op elke personenwagen, op een hoogte van exact 75 cm. Bij een eventuele aanrijding zal zo de schade beperkt blijven door het zogenoemde botsauto-effect. Ook op verkeersborden, paaltjes en in parkeergarages zal op deze hoogte veerkrachtig en niet-schurend materiaal worden aangebracht. Over de auteurThomas van Luyn is cabaretier, presentator en columnist voor Volkskrant Magazine. 3. Elk popnummer krijgt een couplet, een refrein en een bridge. Het woordje ‘baby’ wordt verboden. 4. De burger wordt bedolven onder een constante informatiediarree. De LvL wil de hardwerkende Nederlander de rust gunnen die hij/zij/hen verdient. Daartoe zal elke woensdag tussen 8.00 en 23.59 het internet worden gesloten. Om ontwenningsverschijnselen te temperen zullen online cursussen ‘dutten’ en ‘uit het raam kijken’ worden gegeven (maar niet op woensdag). Het vak ‘verdwalen’ zal worden ingevoerd op middelbare scholen. 5. Wie méér dan de volle 100 procent geeft, zal 50 euro boete krijgen voor elke procent meer. Vanaf 150 procent wordt celstraf opgelegd. 6. Onderzoek toont aan: een land zonder reliëf is somber, deprimerend en nodigt uit tot beeldenstormen en comazuipen. De LvL wil hierin gidsland Limburg volgen. Grote platte gebieden worden verrijkt met heuvels, dalen, geulen en valleien. Dit zal worden bereikt door distributiecentra zoals die van Amazon en Bol te dwingen om zich ondergronds te vestigen, en de daartoe uitgegraven grond op de eigen daken te deponeren in glooiende vorm. Wegen en kanalen mogen niet langer dan 500 meter zonder bocht of slinger lopen. 7. De kleur oranje wordt vervangen door roze (RAL4003). 8. Megastallen zullen worden aangesloten op een separate riolering. Mest zal niet meer worden uitgereden, maar via deze poepleiding stromen naar een verwerkingscentrale in Nieuwerkerk aan den IJssel. Daar zal het worden gevriesdroogd, en verwerkt tot kunstmestvervanger. Deze zogenoemde kunst-kunstmest zal het einde betekenen van het stikstofprobleem. De kunstmestfabriek bij Sluiskil wordt gesloten, hetgeen een CO2-reductie betekent van 3,3 megaton per jaar. Bingo bango bongo. 9. Knuppels en katapulten zijn reglementair toegestaan om tegenstanders uit te schakelen bij schaatswedstrijden en wielrennen, zodat ook de normale Nederlander vermaak kan beleven aan deze sporten. Amateurs in beide sporten worden gedwongen normale kleding te dragen. 10. Het wordt verboden geld te verdienen aan sport. De enige toegestane redenen om te sporten zijn gezondheid en lol. 12. Het getal 11 wordt afgeschaft. 13. Restaurants met een ‘concept’ moeten buiten duidelijk zichtbaar aangeven wat dat concept precies behelst. 14. Om de betrokkenheid van de burger bij Europa te verhogen, zal de LvL bij de Raad van Europa een motie indienen om het Europees Parlement te verhuizen naar Aalsmeer. Alle leden van de assemblee zullen twee keer per jaar in landenteams participeren aan Spel zonder Grenzen, met onderdelen als tobbedansen en iets met een zeephelling. 14. De taal der liefde wordt Fins. 15. Er komt één Europese standaard voor zoenen ter begroeting. De interactie wordt beperkt tot één zoen, waarbij beide deelnemers naar links overhellen en elkaar de rechterwang aanbieden. ‘Spookzoeners’ op de foute zoenhelft of dubbelzoeners krijgen een vrijwillige begroetcursus aangeboden. Wie driemaal probeert te zoenen wordt vervolgd voor aanranding. Frankrijk krijgt 150 jaar extra om deze maatregel in te voeren. De ferme handdruk komt op de werelderfgoedlijst van Unesco.</p>]]></description>
      <guid>https://www.volkskrant.nl/volkskrant-magazine/de-kleur-oranje-wordt-vervangen-door-roze-de-taal-der-liefde-wordt-fins-en-meer-uit-het-verkiezingsprogramma-van-de-lijst-van-luyn~b633ef42/</guid>
      <pubDate>Thu, 2 Nov 2023 00:00:00 +00:00</pubDate>
    </item>
    <item>
      <title><![CDATA[Lachen op foto’s kon hem nooit zo bekoren, maar door zijn kinderen krijgt Thomas een koekje van eigen deeg]]></title>
      <description><![CDATA[<p>Vroeger lachten mensen niet op foto’s. Waarom zouden ze. Ze wilden juist laten zien dat ze geen flierefluiters waren. Nette kleren, strenge blikken. Voor de gezelligheid soms een potpalm, maar dat was het wel. Net als op geschilderde portretten. Die hele Mona Lisa was bijzonder, juist omdat ze in de verte iets van een glimlach leek te hebben. Waarom toch, vroegen kunstkenners zich af. Wat bezielt een mens om een beetje te gaan te gniffelen op een portret? Nu is lachen juist verplicht geworden. Mensen maken zich zorgen als je dat vertikt. Dat begint al als je klein bent, die dwang. Kleine kinderen moeten gedrild worden, want die kunnen die onzin niet vanzelf opbrengen. Een kind dat op commando braaf lacht, daar moet je meteen de jeugdzorg op afsturen, daar zit iets goed mis. Over de auteurThomas van Luyn is cabaretier, presentator en columnist voor Volkskrant Magazine. Mijn verzet was simpel en effectief. Zodra ik een camera ontwaarde, trok ik meteen een extreem gekke bek. Van het soort waarmee ik mijn vriendjes de slappe lach kon bezorgen, en mijn moeder tot wanhoop kon drijven. ‘Als de klok slaat, blijft je gezicht zo staan’, was haar loze dreigement. Mocht ik willen. Op deze manier lukte het me lange tijd om het lachbevel te weigeren. Er hing wel een prijskaartje aan: het maakte mijn moeder oprecht verdrietig. Dan liet ze haar camera zakken en zuchtte ze. Waarom ik nou nooit eens normaal kon doen. Met de kennis van nu had ik gezegd: op commando vrolijk doen, ís niet normaal. Dat doen alleen psychopaten. Nou wordt het woord karma wel erg vaak lichtzinnig gebruikt. Het woord verwijst naar een ingewikkeld hindoeïstisch concept, en niet naar bijvoorbeeld dat je kinderen enorm gaan klieren wanneer je een foto van ze neemt, omdat je dat vroeger zelf deed. Toch is dat het geval, en het woord karma dringt zich op wanneer die twee klootzakken weer een fotomoment verpesten. Net als de woorden ‘deeg’, ‘koekje’ en ‘eigen’. Ze flikken precies hetzelfde als ik voeger, en het is onmogelijk vast te leggen hoe mooi en lief ze eigenlijk zijn. Wie door mijn telefoon scrollt en niet beter zou weten, zou denken dat ik uit de goedheid van mijn hart twee gevaarlijke gekken in huis heb genomen, voor wie jeugd-tbs de enige gepaste maatregel is. En uit mijn mond hoor ik de woorden van mijn moeder: alsjeblieft, liefje, doe even normaal, heel even maar. Onbegrijpelijk dat Snapchat, dat duizend filtertjes heeft om je werkelijk elke idiote virtuele smoel te geven, er niet ééntje heeft waarmee je een kind braaf kan laten glimlachen. Met gekamde haartjes en al. Het wrange is: nu vinden fotografen het juist leuk als ik gekke bekken trek, terwijl ik juist een nette, knappe foto van mezelf wil. Het blijft verwarrend. Ik denk dat, als we lachen op foto’s zouden verbieden, er een hoop gewonnen zou zijn. Die hele vrolijkdoenerij begon met filmsterren. Die moesten mooi zijn, en doen alsof het leven leuk was. Dus gingen wij ook positieve emoties veinzen wanneer iemand een camera op ons richt. Met als gevolg de insta-cultuur. Zwembaden en duckfaces. Die Taliban, die hebben het zo gek niet bekeken.</p>]]></description>
      <guid>https://www.volkskrant.nl/volkskrant-magazine/lachen-op-foto-s-kon-hem-nooit-zo-bekoren-maar-door-zijn-kinderen-krijgt-thomas-een-koekje-van-eigen-deeg~b6e09a10/</guid>
      <pubDate>Thu, 26 Oct 2023 00:00:00 +00:00</pubDate>
    </item>
    <item>
      <title><![CDATA[Thomas besloot gezonder te gaan eten, maar de granola in de supermarkt bleek teringduur]]></title>
      <description><![CDATA[<p>Ik noem het nog steeds cruesli, de rest van de mensheid zegt granola. Ik maak het nu zelf, omdat de mevrouw van de make-up zei dat ze haar eigen granola maakte, en in de supermarkt is die shit spectaculair duur. Dat was me nooit opgevallen, als ik niet ineens grootverbruiker was geworden. Te veel podcasts geluisterd over gezondheid. Ik heb besloten de boel over een andere boeg te gooien (hoeveel boegen heeft een mens wel niet?) en gezonder te gaan eten. Ik moet stoppen met naar mijn lichaam te luisteren; dat schreeuwt alleen maar om borrelnootjes. Gezond eten komt mij niet aanwaaien. Als er een boek over mijn jeugd zou bestaan, zou het ‘De Jongen Die Geen Groenten At’ heten. Door een vegetariër te trouwen is daar enige verbetering in gekomen, maar fruit blijft voor mij een vreemde en onnatuurlijke substantie. De podcasts zeggen dat ik er meer van moet eten, omdat ik anders best wel dood ga, en ik wil nog meemaken dat het bejaardentehuis door robots wordt gerund. De makkelijkste manier leek me ’s ochtends yoghurt met een hoop fruit, dan hoef ik er de rest van de dag niet meer aan te denken. Normaal ontbijt ik niet, óf met veertien geroosterde boterhammen pindakaas – regelmaat is mij vreemd. Dus het was een hele verandering. Bovendien is yoghurt met fruit niet bruin en crunchy; de kenmerken waaraan je lekker eten herkent. Daar komt de granola in het verhaal. Dat is uitgevonden om yoghurt met fruit eetbaar te maken. Over de auteurThomas van Luyn is cabaretier, presentator en columnist voor Volkskrant Magazine. Dus ik naar de supermarkt, alwaar het spul teringduur bleek. Echt. Zeker wanneer je geen zin hebt om elke ochtend de rozijnen handmatig eruit te zeven – wat elk weldenkend mens doet. Blijkbaar zijn rozijnen (of satanskeutels, zoals ik ze noem) de manier om goedkoop je cruesli aan te lengen. De prijs van granola zonder rozijnen ligt per kilo momenteel hoger dan die van goud, dus toen ik hoorde dat je die shit zelf kon maken, zwengelde ik meteen Google aan. Daar tuimelden foodbloggers over elkaar heen om mij te vertellen hoe je de aller-, aller-, allergezondste granola maakt. De basis is heel simpel: havervlokken roosteren met honing. Hiermee zou mijn yoghurt al bruin, crunchy en zoet zijn, klaar om het fruit discreet te absorberen. Alleen kun je het woordje ‘gezond’ niet samen met ‘granola’ googelen, zonder dat pompoenpitten worden genoemd. En lijnzaad. En hennepzaad, kokos, psyllium (wat?), inuline (hoe?), cacaonibs (nooit van gehoord), sesamzaad (oké, dat ken ik), chiazaad (eh...) paranoten, pecannoten – de lijst was oneindig, en mijn boodschappenlijstje dus uiteindelijk ook. Alleen de gedroogde moerbeien en gojibessen stopte ik niet in mijn wagentje, om de illusie te hebben dat ik érgens de grens trok. Nu ontbijt ik al een week met kefir met zelfgemaakte granola en vers fruit. Hoofdschuddend zie ik wat ik net heb opgeschreven, me verwonderend over hoe het zo ver heeft kunnen komen met de wereld, en hoe beïnvloedbaar ik ben. Volgende keer laat ik de cacaonibs weg, die maken alles vies. Als ik zeg volgende keer bedoel ik volgend jaar, want ik heb natuurlijk weer véél te veel gemaakt.</p>]]></description>
      <guid>https://www.volkskrant.nl/volkskrant-magazine/thomas-besloot-gezonder-te-gaan-eten-maar-de-granola-in-de-supermarkt-bleek-teringduur~b4659a31/</guid>
      <pubDate>Thu, 19 Oct 2023 00:00:00 +00:00</pubDate>
    </item>
  </channel>
</rss>
