<?xml version="1.0" encoding="utf-8"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[De smartphone is bespottelijk slecht ontworpen voor zo’n duur ding]]></title>
      <description><![CDATA[<p>Niet je telefoon-zonder-hoesje in mijn gezicht wapperen. Heel knap dat je ’m nooit laat vallen, en nee, ik zal nooit begrijpen hoe dat in Godsnaam mogelijk is. Ik laat ’m de hele tijd flikkeren, en geen hoesje dat voorkomt dat het scherm dan vergruzelementeert. Dat is niet mijn schuld; vanuit ergonomisch standpunt bezien zijn alle smartphones ongelofelijk slecht ontworpen. De ouderwetse vaste telefoonhoorn had een gekromd handvat, zodat je hand het ding stevig kon beethouden. En toen de mobieltjes kwamen, waren ze aanvankelijk dik genoeg om grip op uit te oefenen. Als ik op mijn Nokia een lang gesprek had gevoerd was hij van nat van het zweet, omdat ik ’m al die tijd veilig in mijn bonkige knuist had gehouden. Tijdens lastige gesprekken kon ik mijn spanning kwijt door hard in het toestel knijpen, zo hard dat ik het plastic hoorde kraken, zodat het toestel tevens de functie van stressbal had. Die mobieltjes liet ik nooit vallen, nooit. De eerste iPhone was magisch, ik weet nog wanneer en waar ik er eentje in mijn handen had (Antwerpen, voorjaar 2007). En zoals bij magische objecten gepast is, behandelde ik hem uiterst omzichtig. Het was immers geen gebruiksvoorwerp, maar een toverdoosje uit een ander universum. Zo had ik niet door dat het ding niet geschikt was voor menselijke handen. Inmiddels ben ik tien kapotte en verdronken Phones verder, en weet ik beter. Ondertussen gaat de wedloop onder smartphonefabrikanten richting groter en dunner. Precies fout dus. Hoe moeten mijn vingertoppen daar in Stevejobsnaam grip op krijgen? De nieuwe iPhone Pro Max is even groot als de snijplankjes in mijn keuken, hetgeen tot taferelen van uitbundige vreugde moet hebben geleid bij touchscreenreparateurs. Eigenlijk wil ik uit protest mijn huidige iPhone niet meer vervangen. Want reken maar dat ze in Cupertino in paniek raken als ik geen nieuwe toestelletjes meer koop. Helaas is mijn scherm zozeer verbrokkeld dat ik mijn vingers openhaal bij het swipen. De ergste schade is gebeurd rond mijn fietsslot. Dan buig ik voorover en floeps, krak. Geen hoesje of schermbeschermer (daar gaat iets mis, in dat woord) die daar iets aan doet. Hoe doen die hoesjeslozen dat? Hebben die geen fietssloten? Hebben die alles altijd achter ritsjes of in handtasjes? Ik zie ze toch echt bellend door het verkeer zwabberen. Ik kom niet onder de smartphone uit, want ik kan mijn eigen wc niet eens meer vinden zonder Google Maps. Dus nu ik een nieuwe mag uitkiezen van mijn provider wil ik het goed aanpakken. De kleine, superdikke iPhone met rubberen stootkussens bestaat niet, dus een stevig hoesje is geboden. En het enige hoesje dat een iPhone tegen mijn motoriek beschermt is de boomerflap, zoals het hoesje met beschermklep schamperend genoemd wordt. En nee, dat verdient geen schoonheidsprijs, en ja, mijn vrouw heeft gedreigd me te verlaten, of toch in ieder geval niet meer met mij in het openbaar gezien te willen worden als ik mijn toestel uitdos met een boomerflap. Maar ik móét iets hebben wat het scherm toedekt, want op straat flikkeren gaat-ie sowieso, en ik heb beloofd er geen kinderfoto’s of bankpasjes in te stoppen. Kunnen we niet gewoon afspreken dat de boomerflap hartstikke retro is? Zijn er influencers die ze kunnen opdringen aan hipsters? Dat mensen die géén boomerflap gebruiken, en hardnekkig blijven doen alsof de smartphone helemaal niet bespottelijk slecht ontworpen is voor zo’n duur ding, dat die juist voor aap staan? Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/de-smartphone-is-bespottelijk-slecht-ontworpen-voor-zo-n-duur-ding~b1afa3c2/</guid>
      <pubDate>Thu, 4 Dec 2025 00:00:00 +0100</pubDate>
    </item>
    <item>
      <title><![CDATA[De wasserette op een steenworp van mijn huis voelt voor mij als een warm bad. Letterlijk]]></title>
      <description><![CDATA[<p>Oké, de Russen komen alle apparaten in je huis weghalen, behalve één. Eerst geef je ze het gourmetstel, dat gebruik je toch nooit. De melkschuimer is ook niet echt nodig, brood hoef je niet per se te roosteren, in plaats van stofzuigen kun je ook vegen, ouderwets afwassen is ook wel eens gezellig. Dus zeg je tegen die Russen: oké jullie mogen alles hebben, maar laat me de wasmachine. Zonder die kan een gezin niet draaien. Toch? Onze wasmachine is kapot. In India heb ik ze nog gezien, wasvrouwen die in een doolhof van stenen wasplaatsjes de kleren wasten van heel Mumbai. Wrijven, persen, duwen, kneden, ophangen; ik kan me fysiek geen zwaarder werk indenken. In theorie hadden wij in onze badkuip een poging kunnen wagen, maar het leven heeft ons zwak en zacht gemaakt. Mijn slappe rug is gemaakt om op de bank te liggen, mijn armen om te knuffelen, mijn poezelige handjes zijn bedoeld voor pianospelen en honden aaien. Een mens kan alle ontberingen aan die het leven hem oplegt, maar zelf de was doen, nee. Echter, elk uur dat de machine niet draaide groeiden de bergen vuile was in onze slaapkamers. Haast was geboden. Met grootst mogelijke spoed vroeg ik dan ook een audiëntie aan bij de wasmachinereparateur, en was enorm verheugd toen hij genegen bleek slechts een week later ons huis met een bezoek te vereren, ijs en weder dienende. Het zijn momenten als deze dat ik blij ben in een stad te wonen. Ik kan wel eens zeiken over drukte en herrie, en over het hoofd zien dat er tussen al die musea en theaters ook nuttige faciliteiten te vinden zijn, zoals wasserettes. Als je er eentje nodig hebt, blijken die overal te zijn. Op vijftig meter van mijn huis al, goh, nooit opgevallen. Met een wiebelige fiets aan de hand waarop ik drie propvolle Ikea-tassen vuile was had weten te balanceren, schuifelde ik naar de machinale wasvrouw. Dat was er niet zo eentje waar je muntjes in gooit en op een stoeltje gaat zitten wachten. In onze buurt zijn vele hotels en een levendige prostitutiebranche, samen goed voor duizenden lakens en handdoeken per dag. Om die te verwerken staan er in de wasserette tientallen industriële wasmachines en drogers constant te loeien. Qua energieverbruik zullen ze niet onderdoen voor de hoogovens in IJmuiden. Voor mij voelde de wasserette als een warm bad. Letterlijk. De temperatuur was er een aangename 42 graden, de luchtvochtigheid 100 procent. Voor iemand zoals ik die in de tropen is geboren, is dat thuiskomen. Omdat ik niet duizend lakens kwam brengen maar ordinaire vuile was, had ik het gevoel dat ik me moest rechtvaardigen. Ik legde het uit van de wasmachine, en sorry sorry, en wanneer kon het klaar zijn. Nou, over een paar uur al, en wilde ik het gevouwen hebben. Pardon? Gevouwen? Hoeveel dagen heeft u daarvoor nodig dan? Ze had geen zin in mijn verbazing, geen tijd voor mijn verrukking, ze melde dat alles in een paar uur schoon, droog en gevouwen was voor 18,50 per tas. En zo stond ik een paar uur later de kledingkasten van de kinderen in te ruimen met keurige, platte pakketjes schone kleren, nog warm van de klerenbakkerij. Een klein rekensommetje leerde mij dat dit financieel niet dagelijks haalbaar zou zijn, maar ik ga mezelf er wel af en toe op trakteren. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/de-wasserette-op-een-steenworp-van-mijn-huis-voelt-voor-mij-als-een-warm-bad-letterlijk~b9e1896b/</guid>
      <pubDate>Thu, 27 Nov 2025 00:00:00 +0100</pubDate>
    </item>
    <item>
      <title><![CDATA[Hoe kom je de dagen door waarin je zonder kunstmatige lichtbron 18 uur lang geen hand voor ogen kunt zien?]]></title>
      <description><![CDATA[<p>Houd me tegen als ik deze tirade eerder heb gehouden, maar daar gaan we weer: donker kutweer zover de agenda reikt. Pas over een halfjaar mag de lamp boven de eettafel weer uit. Ik heb nooit begrepen hoe mensen dat vroeger deden. Hielden ze echt het haardvuurtje 24/7 smeulende? Lazen ze gezamenlijk hun ene bijbel bij hun enkele walmende kaars? Ik bedoel, die dagen waarin je zonder kunstmatige lichtbron 18 uur lang geen hand voor ogen kunt zien, hoe kwamen ze die avonden door zonder Netflix? En als ze  ’s ochtends in het donker de deur uit moesten om plaggen te steken, netten te boeten, leer te looien of wat voor onzalige arbeid ze ook moesten verrichten, hoe konden ze dat zonder knusse auto of heetgestookte trein? Zij moesten toch echt door dezelfde kou als wij, door dezelfde striemende regen en dezelfde ijzige wind, maar dan zonder gewatteerde gore-tex jassen of moonboots met spekzolen. En hier valt het nog mee, hier zitten we in tropische streken vergeleken bij mijn Deense voorouders, laat staan hún noorderburen. Nee, het komende jaargetij slaat he-le-maal nergens op. De mens is van origine een tropisch zoogdier. Het is heel knap dat we in deze streken kunnen overleven, maar vrijwillig kan dat niet zijn gegaan. Daar zijn verbanningen aan te pas gekomen, klopjachten of rare messiassen die beweerden dat in het hoge noorden de gebraden kippetjes aan de bomen groeiden. Niemand overwintert voor zijn plezier noordelijker dan Bordeaux. Het is dan ook allemaal bedoeld als troost, al die zogenaamde feestdagen, troost voor de harde realiteit dat het echt vreselijk toeven is in deze streken. Pepernoten en chocola zijn er om ons af te leiden van het feit dat er buiten niets meer te eten groeit. Het land is morsdood, we leven op voorraden en die zijn hard aan het slinken. Al die gezellige lampjes met de feestdagen moeten oerangsten bezweren, terechte angsten over het feit dat het donkerder en donkerder wordt, dat het brandhout opraakt, dat de kinderen vermageren. De zonnewende, waar Kerstmis overheen is geplakt, vieren we zo intens omdat we onszelf ervan moeten overtuigen dat het licht ooit weer terugkomt, iets wat moeilijk voor te stellen zal zijn in de maanden daarna. In minder hysterisch donkere landen hoeft dat niet, daar doen ze nauwelijks aan kerstmis, waarom zouden ze, over Jezus’ geboorte staat bijna niets in de Bijbel. In normale landen waar mensen genoeg vitamine D krijgen van de zon is Pasen het grote feest. Dus looft en prijst de mens voor verwarming en kunstlicht, fleece dekentjes en televisies. Het is begrijpelijk dat we onze bedenkingen hebben bij die grote drukke hersenen van ons, met alle stoornissen, depressies en rare bijgeloven die eraan ontspringen, maar potdorie stel je voor dat er geen televisie, leeslampjes en -brillen hadden bestaan zeg. Allemaal te danken aan ons, en niet aan de natuur. Dus laten we tijdens de komende duisternis eren wie ere toekomt: Prometheus en het heilige vuur van de goden dat hij stal, en daarmee hun goddelijke slimheid en dadendrang. Zeus strafte hem vreselijk, want de goden zagen ons liever naakt, bibberend van angst en kou, in plaats van met een bord speculaasbrokken voor de buis, poes op schoot en een kop hete thee in de hand. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hoe-kom-je-de-dagen-door-waarin-je-zonder-kunstmatige-lichtbron-18-uur-lang-geen-hand-voor-ogen-kunt-zien~b8adfb89/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[Een mens moet íéts hebben om naar uit te kijken wanneer hij naar verre streken reist: een wit broodje met filet americain]]></title>
      <description><![CDATA[<p>Vanavond (voor u eind vorige maand) speel ik de laatste van de tour in het Circustheater. Of het Stage Entertainment AFAS Circustheater Scheveningen, zoals het eigenlijk heet. Da’s een hele mond vol en ik zou daar mijn gebruikelijke reactionaire flauwheid op kunnen loslaten, want waarom heet het ding niet gewoon Circustheater Scheveningen potverdomme, straks heet Carré nog het Endemol Shine Group Vencodrop Circustheater Carré Amsterdam of zoiets, maar dat ga ik niet doen want kunst heeft mecenassen nodig. Ik weet niet wat AFAS precies verkoopt, maar wel dat ze goed geld steken in theaters en musicals en dat hadden ze niet hoeven doen, dus daarom alleen al zouden ze buiten schot van zure columnistjes moeten blijven. Koopt allen die AFAS-fietsbanden, of wat ze ook maken. Maar met het einde van de tour komt dus ook een voorlopig einde aan de broodjes filet americain. Een mens moet iets hebben om naar uit te kijken wanneer hij naar verre vreemde streken reist, voor mij was dat de wetenschap dat ik bij een tankstation een wit pistoletje filet americain zou kopen. Ik weiger dat een guilty pleasure te noemen. Ik schaam me voor van alles, maar nooit voor mijn plezier. Wel ben ik kieskeurig geworden. De voorgesmeerde broodjes hebben allemaal plakjes ei erop, dat is spectaculair vies. Ik snap niet hoe dat ooit standaard is geworden. Het leven is te kort om zoiets te accepteren, dus ben ik ze vers gaan bestellen. Dat heeft als voordeel dat ik een broodje krijg dat niet al uren ligt te broeien in zijn zakje, maar als nadeel dat het onmogelijk is om ‘geen ei, wel ui’ te zeggen op een manier die de broodjessmeerder van dienst kan onthouden. Blijkbaar zit er iets in die klankcombinatie waardoor het taalverwerkingscentrum en het kortetermijngeheugen over elkaars neuronen struikelen. ‘Hoe was het ook alweer, geen...?’, was de vraag die ik altijd ergens tussen het aannemen van de bestelling en het overhandigen ervan kreeg. Meer dan eens moesten ze het broodje opnieuw openmaken om ei en ui alsnog te verwisselen. Dat probleem probeerde ik aanvankelijk op te lossen met humor – altijd een slecht idee – door er een Haags accentje bij te doen vanwege het komische effect op de betreffende tweeklanken, maar dat maakte het alleen maar ingewikkelder. Uiteindelijk bleek de beste formulering ‘alleen uitjes’, en dan vlak voordat ze het broodje weer dicht wilden vouwen nog even roepen: ‘Graag peper en zout!’ Nou, en dan daar een blikje cola bij. Godenmaal. Maar wat me aangenaam verbaasde, was dat er in een tijd van efficiëntie, schaalvergroting en best practices nog steeds grote verschillen zijn in tankstationbroodjes filet americain. Ze komen dus niet allemaal voorverpakt uit dezelfde koelkast van Jeff Bezos, het is nog steeds mensenwerk. Zo zijn die van Esso Honswijck behoorlijk peperig, met eigenlijk te veel uitjes, maar dat vind ik lekker. Terwijl die van Shell Station Haarrijn, toch een van de chicste tankstations van Nederland, echt heel vies zijn: een kwak oranje room op een soort ciabatta – noch pistolet, noch filet! De lekkerste – want dat wilt u weten – krijgt u bij Total Energies op de A200, een klein pittoresk tankstationnetje vlak buiten Haarlem. Als de oven het doet tenminste, want die valt weleens uit en dan zijn er geen pistoletjes, maar dat vind ik juist lief. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/een-mens-moet-iets-hebben-om-naar-uit-te-kijken-wanneer-hij-naar-verre-streken-reist-een-wit-broodje-met-filet-americain~b9c4622c/</guid>
      <pubDate>Thu, 13 Nov 2025 00:00:00 +0100</pubDate>
    </item>
    <item>
      <title><![CDATA[De combinatie van Glassex en kattenpoep levert een interessant geurboeket op]]></title>
      <description><![CDATA[<p>Het enige wat meer stinkt dan kattenpoep is kattendiarree. Dat is wat onze poes heeft, en wat ons leven vult met spanning en sensatie. Lang voordat de wekker gaat, ontwaken reeds onze neuzen; zijn we veilig, of moeten we straks oppassen waar we onze blote voeten neerzetten? Sinds ze diarree heeft, mijdt ze de kattenbak. Wellicht is het een schreeuw om aandacht, zo van: ik weet dat jullie vers grind hebben gebruikt, maar ik ben ziek. Hier, moet je kijken, overal rond de bak gekakt, maar niet erin. Denk je dat ik dat voor mijn lol doe? Om de schade te beperken heb ik kranten rond de kattenbak gelegd, maar het gevolg is dat ze nog verder van de bak kakt, want mevrouw vindt het krantenpapier blijkbaar niet prettig aan haar voetjes. Zo is ze, de trut. Kattenpoep ruim je op met twee dingen: keukenpapier en walging. Veel hangt af van het oppervlak; we hebben voornamelijk een gladde vloer, maar ook een vloerkleed. Aangezien de huidige consistentie van de stoelgang zich het beste laat vergelijken met Zaanse mosterd, zijn we allang blij als het op het parket wordt gedeponeerd. En met ‘we’ bedoel ik mezelf, want ik ben thuis de poepman. Ik kan daar zielig over doen, maar er zit ook iets stoers aan. Vieze en enge dingen, zoals spinnen, hondenkots en kattenpoep zijn voor papa, want die kan het hebben, ijzeren bikkel die hij is. Als Jackie het vloerkleed met poep heeft geïmpregneerd, wrijf ik de boel schoon met Glassex. Dat is daar niet voor bedoeld, maar niets uit het gootsteenkastje is ervoor bedoeld, dus wat dat betreft maakt het niet uit. De combinatie van Glassex en kattenpoep levert in ieder geval een interessant geurboeket op. Het opvallendste symptoom van haar kwaal is het geluid dat haar explosieve ejectie der fecaliën veroorzaakt. Denk aan een shampoofles met een bodempje water erin op zijn kant gelegd, en er dan met de vuist krachtig op slaan, dat geluid. Gevolgd door een welluidende ‘flats’. Zo hard klinkt het, dat de buren erover geklaagd hebben. Ze zwerft nou eenmaal graag buiten rond, hetgeen we gezien haar huidige staat natuurlijk aanmoedigen, want dat scheelt schoonmaakwerk. Maar nu schrikken de mensen van het geluid dat ineens uit de bosjes komt. Fprfp! Flats! Wie het hoort en het Engels beheerst, zal uit de vele mooie en kleurrijke woorden die ze daar hebben voor diarree meteen denken aan ‘the squirts’. Onze poes heeft the squirts. ‘Dat beest van jullie is niet goed hoor’, sprak de buurvrouw deskundig. ‘Zo’n geluid heb ik nog nooit gehoord.’ ‘Ja, wij hebben een squirtende poes. Google het maar’, antwoordde ik. Het is natuurlijk best zielig, maar gek genoeg ook gezellig. Ze is een stuk aanhankelijker als ze ziek is. Normaal kunnen wij de tyfus krijgen, maar nu komt ze gezellig kopjes geven, ook als het geen etenstijd is. Ze komt zelfs bij ons op bed liggen, wat ze normaal altijd vertikt, hoezeer wij ook verleidelijk bedoelde geluidjes maken om haar te lokken. De ironie is natuurlijk dat ze het nu niet meer mag, om redenen die zich laten raden. Elke avond deponeer ik haar resoluut op de gang, en doe de slaapkamerdeur achter haar dicht. Nu denkt mijn vrouw dat ze misschien juist daarom diarree heeft; een vicieuze cirkel van poep en afwijzing. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/de-combinatie-van-glassex-en-kattenpoep-levert-een-interessant-geurboeket-op~b0eda079/</guid>
      <pubDate>Thu, 6 Nov 2025 00:00:00 +0100</pubDate>
    </item>
    <item>
      <title><![CDATA[Op zich was Deventer vinden het probleem niet]]></title>
      <description><![CDATA[<p>Naar de Deventer Schouwburg zonder navigatie is nog knap lastig. En met ‘navigatie’ bedoel ik niet het uitzetten van een scheepskoers met behulp van kompas en sextant, hetgeen dat woord nog betekende toen ik geboren werd. Bizar dat het binnen één mensenleven onvoorstelbaar is geworden dat men zijn weg zou vinden zonder navigatie-app, zoals pijnlijk duidelijk werd toen ik na een kwartiertje rijden mijn iPhone op het dashboard wou ploppen, en merkte dat ik ’m niet bij me had. Wat nu? Hoe deed ik dat voordat ik live op een schermpje mijn locatie kon zien, op een automatisch gegenereerde route naar mijn bestemming, met mijn geschatte aankomsttijd, met medeneming van alle onderweg toegestane maximumsnelheden? Als Columbus dat had gehad, was hij nooit per ongeluk op Amerika gestuit, maar was hij na passeren van de Azoren constant gesommeerd om te draaien, zodat hij netjes en op tijd in India was aangekomen, waar hij tenslotte naar op zoek was. Op zich was Deventer vinden het probleem niet. Ik rijd lang genoeg auto om te weten dat Deventer langs de A1 ligt, een snelweg die meestal niet moeilijk te vinden is. Maar dan? Eenmaal Apeldoorn voorbij, begon de paniek in te zetten. De uitdrukking ‘op de tast rijden’ dreef weer boven. Lang geleden vond ik immers soms mijn weg naar theaters door gewoon op de gok de betreffende gemeente in te rijden, speurend naar bordjes met het woord ‘centrum’ of ‘gemeentehuis’, omdat ze vaak daar in de buurt waren. Als ik aan de late kant was, resulteerde dat vaak in met hoge snelheid over de verkeersdrempels van autoluwe woonwijkjes stuiteren, wanhopig op zoek naar de uitgang. Soms had ik velletjes papier in de auto met daarop een gekrabbelde routebeschrijving, met een schematisch tekeningetje van een paar straten. Had iemand me die dan door de telefoon doorgebeld of zo? Moet haast wel. En o ja: het stratenboek! Die dikke pil met alle kaarten van alle plaatsen van Nederland. De helft van het boek bestond uit de index; je moest eerst achterin de juiste gemeente opzoeken, en dan stonden daaronder alle straten, pleinen, dreven, lanen, vaarten en grachten op alfabet, plus de coördinaten ervan op de kaart, als vakjes op een schaakbord. Gemeente: Heusden. Bladzijde: 324. Straat: Kerkstraat. Vak: C7. Daar had je wat aan, gesteld dat je de Kerkstraat kon vinden in vakje C7. En dat Heusden er nog in stond, want veelgebruikte stratenboeken vielen na verloop van tijd uit elkaar. Het was, kortom, zaak goed van tevoren te plannen en op tijd te vertrekken, twee disciplines waar ik nooit goed in ben geweest. Ik bereikte Deventer zonder problemen, en moest nu hopen dat mijn oude vaardigheden van hard rijden en panikeren me ook in de 21ste eeuw naar de juiste locatie zouden gidsen. Mijn laatste strohalm was, herinnerde ik mij, de grote plattegrond die vroeger vlak na elk plaatsnaambordje te vinden was met een handig parkeerplaatsje erbij. Daar stond ik dan naar te turen, soms met een pen een route tekenend op mijn hand, hetgeen nog best lastig was in de regen. Deventer is een topstad, om vele redenen. Daaronder ook het feit dat meteen vanaf de afslag richtingsbordjes zijn geplaatst met het woord ‘Schouwburg’, waarmee ze bewijst haar prioriteiten op orde te hebben. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/op-zich-was-deventer-vinden-het-probleem-niet~b6d646f5/</guid>
      <pubDate>Thu, 30 Oct 2025 00:00:00 +0100</pubDate>
    </item>
    <item>
      <title><![CDATA[Met chocola heb ik dezelfde uitdagingen als alcoholisten met een fles wijn hebben]]></title>
      <description><![CDATA[<p>Eerst waren het bloemen. In elk theater stond tijdens het slotapplaus een bloemenmevrouw op (het was een genderspecifieke functie) en dat leidde tot onhandige situaties. Dan zag ik haar bijvoorbeeld niet omdat ik net stond te buigen, en moest ze achter mij aan het podium af hollen. Soms wachtte de bloemenmevrouw tot de derde keer buigen – die niet kwam omdat het applaus al aan het uitdunnen was. Niets pijnlijker dan opkomen bij een publiek dat klaar is met klappen. Soms stond er tijdens de voorstelling ineens iemand naast me met een bos bloemen, omdat ze een applaus verkeerd geïnterpreteerd had. En dan was er nog het hele zoenen-we-en-hoe-dan-gehakketak. En wee de artiest die zijn bos niet mee naar huis nam. Want die dingen kosten geld en er was een vrijwilliger speciaal naar de bloemenwinkel gefietst. Maar mijn huis stond vol verleppende bloemen, vaak nog in plastic. Ik had niet elke avond fut om ook nog eens stengels schuin af te gaan snijden. Ook mijn auto lag vol stervende boeketten. Maandenlang vier keer per week bloemen – dat levert logistieke problemen op. Toen werd het een flesje wijn in de kleedkamer. Misschien vanwege bovenstaande uitdagingen, maar ik denk eerder vanwege bezuinigingen. Een fles wijn is goedkoper en langer houdbaar, je kunt er een lollig etiket van je eigen theater op laten plakken, en je hoeft niemand te dwingen de hele voorstelling uit te zitten om aan het eind iets te overhandigen. Het scheelde veel biomassa in mijn leven en dat van vele collega’s. Alleen: ik drink geen wijn. Alcoholisme als levensstijl was sowieso meer iets van de vorige generatie. Misschien dat daarom het flesje wijn op den duur uit de kleedkamers verdween, evenals de lokale destillaatjes die ik soms kreeg. Of natuurlijk omdat het onattent bleek ten opzichte van islamitische artiesten. Dus nu is het chocola. Dat heeft dezelfde voordelen als wijn wat betreft prijs, houdbaarheid en lollige etiketten, en iedereen lust het. Alleen heb ik rond chocola dezelfde uitdagingen als alcoholisten rond wijn: het moet er meteen in. Meteen. Alles. En het probleem is dat het nu overal het standaardbedankje is geworden. Tv-programma’s, podcasts, boekpresentaties, reclamebureaus – wat je ook komt doen, je krijgt chocola. Meestal van Tony’s Chocolonely, die denk ik proactief zijn op het gebied van lollige wikkels, maar ook allerlei chique bonbons en pralines verschijnen op mijn kaptafel. Normaal val ik af tijdens het toeren, vanwege de stress en het rondhopsen op het podium elke avond. Maar nu neemt mijn buikomvang rap toe, hetgeen ik kan afmeten aan de steeds strakkere broek die ik deze voorstelling draag. Ik neem me voor er niet van te eten, en neem de reep zogenaamd mee voor de kinderen. Maar thuisgekomen, bij dat ene blikje bier ter ontspanning, met die oude aflevering van Game of Thrones op de laptop, schuift mijn hand ongemerkt mijn reistas in. In de ochtend vinden de kinderen uitsluitend een lollige wikkel met wat flubbers zilverpapier. Nee, dan Parktheater Eindhoven. Daar was ik net voor de tweede keer deze tour. De vorige keer kreeg ik sportsokken, bedrukt met hun logo. Superbruikbaar, meteen na de voorstelling liep ik er al op rond met het opgewonden gevoel dat bij een cadeautje hoort. Deze keer waren het badslippers. Op de linker staat ‘Parktheater’, op de rechter ‘Eindhoven’. En in de goede maat! Ik draag ze in de theaters en ze maken me blij. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/met-chocola-heb-ik-dezelfde-uitdagingen-als-alcoholisten-met-een-fles-wijn-hebben~bbbf0965/</guid>
      <pubDate>Thu, 23 Oct 2025 00:00:00 +0200</pubDate>
    </item>
    <item>
      <title><![CDATA[Thomas van Luyn bindt de strijd aan met Matthew McConaughey]]></title>
      <description><![CDATA[<p>In dit blad stonden onlangs twee tegenovergelegen paginavullende foto’s. Rechts een mooie foto van mij, links een lelijke van Matthew McConaughey. Je moet jezelf nooit vergelijken met andere mensen, zeker niet met Matthew McConaughey, maar hoor eens, ze stonden naast elkaar dus dat gaat vanzelf. Bovendien ben ik niet gekomen waar ik ben door de handdoek in de ring te gooien bij elke knappe vent die ik zie, ik vecht voor wat ik waard ben. Hoe doorsta ik de vergelijking als we alles in ogenschouw nemen? Bij de aftrap sta ik natuurlijk meteen met 0-1 achter, om de evidente reden dat Matthew McConaughey op lelijke foto’s nog altijd fotogenieker is dan ik op mooie foto’s. Dat geef ik grif toe, dat is geen schande. Sommige van mijn beste vrienden zijn ook minder knap dan Matthew McConaughey. Daar staat tegenover dat mijn foto in dit blad was opgenomen om aandacht te vestigen op mijn eigen werk, namelijk mijn column. De strijkvrije overhemden die Matthew McConaughey aanprijst, daar heeft hij niets mee van doen, noch in het ontwerpproces, noch in de fabricage ervan. Sterker nog, het is niet ondenkbaar dat de allereerste keer dat hij de betreffende overhemden van dichtbij zag, tijdens de fotoshoot was waarin hij ze droeg. Hier kom ik naar voren als de kapitein van zijn eigen boot, Matthew als willoos blaadje, dwarrelend in de winden der commercie. Duidelijk een puntje voor mij, waarmee de stand weer gelijk is. Bovendien was mijn foto gekozen om het Volkskrant Magazine (een vooruitstrevend en cultureel blad met prijswinnend design) nóg mooier te maken dan het al was. Matthews afbeelding daarentegen was om Olymp enig cachet te geven, terwijl het een brave middenklasser is, vooruitstrevend noch cultureel. Niets mis met hun shirts, ik heb er zelf twee van, ze zien er netjes uit en ik hoef ze inderdaad niet te strijken. Ik schaam me er niet voor, evenmin als voor mijn onderbroeken van de Zeeman. Maar op een prijswinnend design heeft niemand Olymp ooit kunnen betrappen, dus vooralsnog sta ik in een chiquere context dan Matthew. Tussenstand: Van Luyn - McConaughey: 2-1. Kijken we naar het financiële plaatje, dan zien we dat Matthew McConaughey een nulletje of drie, vier méér betaald krijgt voor zijn advertentie dan ik voor mijn column, daar kan ik onmogelijk iets anders van maken dan dat hij hier van dichtbij op open doel schiet; da’s wel heel makkelijk scoren, eigenlijk nauwelijks een punt waard, maar regels zijn regels, 2-2. Zoomen we echter uit op diezelfde financiën, dan kunnen we niet anders dan constateren dat de onkreukbare bloezenfabrikant geld heeft betaald om de foto van Matthew McConaughey überhaupt in het blad geplaatst te krijgen. Dat kan zelfs mijn grootste criticus van de mijne niet zeggen. Ai, dat is pijnlijk, Van Luyns foto werd gratis geplaatst, uit esthetische overweging, voor McConaughey moest er geld worden bijgelegd. Staat Matthew McConaughey daar even lelijk in zijn strijkvrije hemd, zeg. Dus wanneer ik op het scorebord kijk – ja het verbaast mij ook, misschien dat het aan het thuisvoordeel ligt, maar daar zie ik toch echt dat Van Luyn de vergelijking niet alleen doorstaat, maar zelfs wint met een klinkende 3-2. Sorry dames, deze jongen is al bezet, bij verzoeken van romantische aard moet ik u naar Matthew McConaughey doorverwijzen. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/thomas-van-luyn-bindt-de-strijd-aan-met-matthew-mcconaughey~bb104865/</guid>
      <pubDate>Thu, 16 Oct 2025 00:00:00 +0200</pubDate>
    </item>
    <item>
      <title><![CDATA[Ontdaan van mijn podiumbranie en theaterbravoure kon ik niet garanderen dat ik nog steeds kon sprankelen]]></title>
      <description><![CDATA[<p>Is het touren of toeren? Ik weet het niet, maar ik bedoel dus rondreizen om op te treden, van het ene cultureel centrum naar het andere dorpshuis, met de knapzak over de schouder, de vagebond, de bard die zijn kunsten komt vertonen. Die romantiek is niet de mijne. Optreden is spannend en kan magisch zijn, maar het leeuwendeel van dit nobele ambacht bestaat uit files, tankstations en rondhangen in kleedkamers. Er zijn artiesten die genieten van dat leven, van simpelweg weg van huis zijn, die het plaatselijke kantklosmuseum even meepikken en werk maken van een fijn restaurantje en een goed glas wijn. Dat zijn dezelfde artiesten die uitkijken naar de zogenoemde derde helft: na het optreden even ‘naar voren’ komen, om met bewonderaars te kletsen in het theatercafé. Dat wordt erg gewaardeerd door het publiek, en zeker als je net begint wordt het je aangeraden, om niet te zeggen: opgedrongen. Pas later kreeg ik door dat de baromzet daar een rol in speelt. Komt de artiest naar voren namelijk, dan bestellen de mensen nog een rondje. Vroeger durfde ik dat niet te weigeren, want ik zou eens ongezellig gevonden kunnen worden, maar ik was er tien keer zenuwachtiger voor dan voor het optreden zelf. Ik ben nooit goed geweest in mij voegen bij een onbekend gezelschap. Ik ken mensen die een volle ruimte wuivend en handenschuddend betreden, maar ik ben er zo eentje die eerst voorzichtig om het hoekje gluurt waar ik onopgemerkt kan gaan zitten. Aan de bar? Bij vreemden aan een tafeltje? Ontdaan van mijn podiumbranie en theaterbravoure kon ik niet garanderen dat ik nog steeds kon sprankelen, niet zonder van tevoren bedachte teksten. In de praktijk viel het natuurlijk altijd reuze mee, maar ik werd er nooit zo goed in als die echte rasartiesten, die het liefst tot diep in de nacht blijven drinken met het publiek, om daarna in een charmant hotelletje te overnachten. Ik hou sowieso niet van hotelletjes, en al helemaal niet als ze charmant zijn. Als het dan echt moet omdat het bezopen zou zijn uit Maastricht helemaal naar de Randstad te rijden, als ik daags daarna in Sittard sta, dan ’t liefst ik zo’n grote anonieme joekel, met eindeloze lege gangen, met deuren aan weerszijden zo ver het oog reikt. Stil, onwerkelijk, contextloos. Voor mij is het enige echt leuke aan een hotel de eenzaamheid, het nergens te zijn. In een ruimteschip met zeepjes en wifi, dat pas op aarde landt als je eruit stapt en je routeplanner weer aanzet. Ik kan niet wachten tot ik echt bij een robot mag inchecken. Maar het liefst rijd ik in mijn stinkende autootje naar huis, waar een goed boek en een kopje thee op mij wachten. Ik overdrijf: meestal is het een biertje en een voetbalsamenvatting. Dat heeft lang geduurd, dat ik erachter kwam dat ik niet bohemien of rock-’n-roll ben, dat ik niet in staat ben om de artiest uit te hangen buiten de afbakening van het podium. Thuis is thuis, en als ik hard rijd kan ik vrouw, kinderen en hond nog een zoen geven – in die volgorde. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ontdaan-van-mijn-podiumbranie-en-theaterbravoure-kon-ik-niet-garanderen-dat-ik-nog-steeds-kon-sprankelen~bb862fd7/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[Vooral in Maastricht voel ik mij een ongewassen wildeman: ik zeg ‘u’ tegen iedereen boven de 17]]></title>
      <description><![CDATA[<p>Het Romeinse Rijk eindigt of begint (afhankelijk op welke oever je staat) bij de Rijn. 1.600 jaar na hun vertrek zijn er nog steeds verschillen tussen de aan weerszijden wonende stammen. Die reiken verder dan de uitspraak van de letter ‘g’ en de benaming van gefrituurde aardappelstrips. Beide zijden beschouwen zichzelf als de enige echte beschaving, en gene zijde als ongelikte beren. Zichzelf als lief en gezellig, de ander als onbehouwen en vijandig. Een lichte opwinding maakt zich dan ook meester van de reiziger die oversteekt naar het Andere Rijk. Moet hij zijn accent aanpassen? Beter letten op zijn tafelmanieren? Misschien wel zo verstandig om zich van tevoren even te scheren. Van heel Nederland ligt Limburg het diepst in het Romeinse Rijk. De bezoekende barbaar wil goede bedoelingen uitstralen. Als bewoner van de Germaanse kant van de grens verkeer ik in de veronderstelling dat de mensen aan de Romeinse kant mij lomp en arrogant zullen vinden, dus stel ik me zo beleefd mogelijk op, op het onderdanige af. Ik zeg ‘u’ tegen iedereen boven de 17, ik drink een glas wijn bij de lunch en check mijn gulp voordat ik een restaurant betreed. Vooral in Maastricht voel ik mij een ongewassen wildeman. Als ik er optreed zie ik vanaf het podium louter opgedoft publiek, dat zich bewust is van het feit dat een avondje in het theater een ander tenue verdient dan een avondje op de bank. Zoals overal ter wereld, neemt de bewondering af wanneer religie in het spel komt, wanneer men moet doen alsof de bizarre en primitieve riten van de bezochte stam normaal en gelijkwaardig zijn aan de eigen. Het Romeinse geloof dat tegenwoordig beneden de rivieren vigeert, gehoorzaamt in naam nog steeds aan een in Rome gezeteld bestuur en volgt millennia oude protocollen, die niet noodzakelijkerwijs passen bij alle uithoeken van het Romeinse Rijk, laat staan bij de moderne tijd. Sommige daarvan worden desondanks nog steeds met trots uitgedragen, zoals processies en diensten met wierook en gezang. Andere worden wat meer aan het zicht onttrokken, wellicht omdat de barbaarse bezoeker er toch niets van zou begrijpen. Neem nou de relieken die men in Maastricht kan bekijken in de schatkamer van de Sint Servaas. Dat daar enige gevoeligheid ligt, merkte ik toen ik mijn museumkaart wilde laten zien. ‘Dit is geen museum, meneer’, zei de meneer achter de kassa bestraffend. Ach nee, domme noorderling die denkt te kunnen wapperen met zijn museumkaart en dat dan alle deuren opengaan. Mooi niet in een heiligdom. ‘Sorry’, mompelde ik, en haalde mijn pinpas tevoorschijn, hetgeen al eeuwenlang mede de bedoeling is van die relieken: bezoekers trekken die centjes uitgeven. Daar, in de kelder van de basiliek, vergaapte ik me aan zaken die duidelijk bij een andere cultuur hoorden dan de mijne. Magische botjes in doosjes, betoverde vingerkootjes in kistjes, stukjes schedel met geheimzinnige krachten in koehoorns. Veel koehoorns. Daar brak ik me even het hoofd over, tot ik me verplaatste in de arme sloeber die in het donkerste gedeelte van de donkere middeleeuwen ineens geconfronteerd wordt met de grote teen van een heilige man. Snel, stop ’m ergens in! Nee, niet je oor, daar valt-ie weer uit! Je wilt iets stevigs, iets wat niet snel scheurt. Dan is een koehoorn wellicht het natuurlijke snuisterijendoosje dat je nodig hebt. Teen erin, dichtsmeren met klei, en naar een veilig klooster brengen. Mooi dat een ongewassen heiden zich daar duizend jaar later aan vergaapt. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/vooral-in-maastricht-voel-ik-mij-een-ongewassen-wildeman-ik-zeg-u-tegen-iedereen-boven-de-17~bcbffbce/</guid>
      <pubDate>Thu, 2 Oct 2025 00:00:00 +0200</pubDate>
    </item>
  </channel>
</rss>
