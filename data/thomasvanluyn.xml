<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Thomas belooft een kinderboek te schrijven, en wat er toen gebeurde zagen we al van verre aankomen]]></title>
      <description><![CDATA[<p>Geloof me als ik zeg dat u geen idee heeft hoeveel te laat deze column is ingeleverd. Wanneer ik u vertel dat ik momenteel met de krantenbezorger aan het meerennen ben, om nog de laatste correcties in deze zin te krabbelen, overdrijf ik nauwelijks. Mijn eigen schuld. Toen een uitgeverij mij met een totaal gebrek aan realiteitszin vroeg of ik een kinderboek wou schrijven, had ik ze erop moeten wijzen dat ik er in mijn hele leven nog niet in geslaagd ben om iets wat op een werkritme lijkt te creëren. Wanneer ik een pagina voor deze krant een dag te laat inlever, is dat nog op te vangen door de buitengewoon flexibele redacteuren die voor dit medium werken. Maar de wiskundigen onder u zullen al uitgerekend hebben dat een boek van pakbeet honderdvijftig pagina’s, dan honderdvijftig dagen te laat ingeleverd wordt.</p>
<p>De stok achter deze deur ziet er als volgt uit: de uitgeverij heeft het niet-bestaande boek op de cover van haar seizoensbrochure gezet. Die ligt hier voor mijn neus om mij eraan te herinneren dat de boekpersen al zijn opgewarmd, de drukkers naast hun apparaten staan te wachten, dat er al een plekje is vrijgemaakt in de AKO voor een stapeltje naast de kassa, dat de rij voor de signeersessie al begint te morren, en dat Humberto Tan zijn vragenkaartjes al doorneemt. Allemaal beginnen ze ongeduldig te schuifelen en dingen te zeggen als: ‘Zeg! Is het nog voor vandaag, meneer Van Luyn, of eh...?’</p>
<p>Reeds een jaar geleden wist ik dat als ik er nou elke dag een uurtje voor zou gaan zitten, ik de auto al lang geleden in zijn vrij had kunnen zetten en laten uitrollen. Maar nu de poep onderweg is naar de ventilator, zijn alle natuurwetten opgeschort. Ik wist niet dat het kon, maar het blijkt dat als je nou maar gewoon niet eet, niet drinkt en niet slaapt, niet naar de wc gaat, je niet wast, scheert of aankleedt, je ’s nachts met bevroren voeten trillend van de koffie en Red Bull tot een uurtje of half 6 doorwerkt, even een dutje doet tot 7 uur en weer aan de slag gaat, dat je je dan verrassend goed kunt concentreren. Tijdens die dutjes gebeurt er ook van alles trouwens. Kleuren en vormen dansen voor mijn ogen, mijn lichaam wordt vloeibaar, ik hoor stemmen en ervaar momenten van religieuze extase. Al die culturen die af en toe een weekje vasten en nachtwakes houden, doen dat blijkbaar niet alleen omdat het van de oppersmurf moet, maar ook omdat de Grote Geest de</p>
<p>Doors of Perception</p>
<p>dan wagenwijd opengooit.</p>
<p>Mijn kinderen steken er ook veel van op, vooral op het gebied van zelfredzaamheid. Ik zag net mijn jongste langs schuifelen in hele andere kleren dan de laatste keer dat ik hem zag, een dag of vijf, zes geleden. Tenminste, ik denk dat het mijn kind was, ik moet bekennen dat ik niet heel goed meer weet hoe hij er tegenwoordig uitziet. En ik meen me te herinneren dat er ook ineens een vrouw rondliep in mijn huis, maar het kan natuurlijk ook een koortsige fantasie zijn geweest.</p>
<p>Ik belde de redacteur van dit magazine om uit te leggen dat ik zo spectaculair te laat was vanwege een boek. ‘Ah’, zei hij, ‘is dat voor het langverwachte</p>
<p>Deadlines Zijn Zeg Maar Echt Mijn Ding?’</p>]]></description>
      <guid>https://volkskrant.nl/columns-opinie/thomas-belooft-een-kinderboek-te-schrijven-en-wat-er-toen-gebeurde-zagen-we-al-van-verre-aankomen~be8de756/</guid>
      <pubDate>Sat, 8 Oct 2022 00:00:00 +00:00</pubDate>
    </item>
    <item>
      <title><![CDATA[Gezonde mensen hebben op een fatbike niets te zoeken]]></title>
      <description><![CDATA[<p>De early adopters van de elektrische fiets waren ouderen. Het leidde, zo vertelde een neuroloog mij, tot een epidemie aan hersenschuddingen; ineens bleken bochten veel scherper, en de snelheid een stuk hoger dan de ouden van dagen gewend waren, waarbij hun afnemende gezichtsvermogen en verminderde evenwichtsgevoel niet hielpen. Het was voor hen een aanvaardbaar risico, gezien de aanzienlijke verruiming van hun reikwijdte die elektrificatie ze gaf.</p>
<p>Lange tijd bleef de rest van Nederland fietsen op echte fietsen, maar fabrikanten wilden ook de rest van ons zo gek krijgen. Een paar prototypes verder verscheen daar de</p>
<p>fatbike</p>
<p>, en het land ging om.</p>
<p>Vóór de zomer dacht ik nog: geinig lelijk ding, als ik ooit te veel geld heb en te weinig verstand, wie weet. Maar slechts een paar maandjes verder is de hipheid er wel af, hetgeen treffend geïllustreerd wordt door het feit dat ook ouderen zijn overgestapt op de fatbike. Ik zie tenminste ineens ontzettend veel kleine oude dametjes erop rijden. Zou ik ook doen; je kunt immers voor het stoplicht lekker op je zadel blijven zitten, want je korte beentjes kunnen gewoon bij de grond. Trouwens, ik zie dat ook mensen met overgewicht de fatbike hebben ontdekt. Waarschijnlijk vanwege de geringe conditionele vereisten en het lage zwaartepunt. Zo begint de fatbike stilaan het gezonde alternatief te worden voor de Canta; een uitstekende zaak natuurlijk voor mensen die anders te weinig lichaamsbeweging zouden krijgen, maar gezonde mensen hebben er niks op te zoeken.</p>
<p>Fietsen op een echte fiets heeft namelijk twee voordelen: het is krankzinnig gezond en bizar milieuvriendelijk. Om met de eerste te beginnen: elke dag een halfuurtje fietsen naar je werk en terug, daar kan geen sportschool tegenop. Dat staat gelijk aan elke dag een uur op de hometrainer, en wie van ons kan dat opbrengen? Plus gratis woon-werkvervoer, wat wil je nog meer. Natuurlijk, niet meer bezweet en hijgend op je werk aankomen heeft ook voordelen, maar een goede conditie is er niet één van.</p>
<p>En die milieuvriendelijkheid: het is natuurlijk geniaal dat er een voertuig bestaat dat geen enkele brandstof verbruikt, anders dan die je in je mond stopt. Waarbij het meteen eventuele lichamelijke energie-overschotten afroomt, wat weer goed is voor de lijn. De accu van de fatbike echter, moet worden opgeladen aan het stroomnet, aan het verre uiteinde waarvan nog steeds kolen- en kerncentrales staan – en dan heb ik het nog niet eens over de grondstoffen die voor de accu zelf nodig zijn. Allemaal ernstige nadelen, die simpel te mijden zijn door te fietsen op een echte fiets.</p>
<p>Sterker nog: als je erover nadenkt, zou het natuurlijk allemaal juist andersom moeten: onze fietsen zouden een heel klein beetje zwaarder moeten trappen, met een interne dynamo die stroom opwekt in plaats van verbruikt. Die accu zou je aan het eind van de dag gevuld en wel in je meterkast moeten kunnen plaatsen, om er lekker je laptop en je router op te laten draaien. Zo kun je van je welverdiende rust genieten met een zelf opgewekt moppie Netflix. Je bezuinigt op je energierekening, en wordt tegelijk slank, fit, gespierd en sexy. Ik heb uitgerekend dat als 7 miljoen mensen dat zouden doen, de cumulatieve gezondheidsverbetering de zorg met 42 procent zou ontlasten, en we onze klimaatdoelen 28 procent sneller zouden kunnen halen. O wacht, ik heb nog niet eens meegerekend dat je van fietsen ook nog lekker warm wordt.</p>
<p>Take that</p>
<p>, Poetin.</p>]]></description>
      <guid>https://volkskrant.nl/columns-opinie/gezonde-mensen-hebben-op-een-fatbike-niets-te-zoeken~bd27c797/</guid>
      <pubDate>Thu, 6 Oct 2022 00:00:00 +00:00</pubDate>
    </item>
    <item>
      <title><![CDATA[Sport werkt net als soaps en voetbal: als je even te lang kijkt, kies je partij]]></title>
      <description><![CDATA[<p>Vroeger had je soaps, een kunstuiting die ik ervoer als ondraaglijk en uitzichtloos lijden. Wanneer ik mij gedwongen zag om drie opeenvolgende afleveringen te bekijken, bijvoorbeeld vanwege een relatie (niks te ‘bijvoorbeeld’), dan kreeg ik vanzelf een hekel aan de één, en hoopte ik het beste voor de ander, en daarna bleef ik de serie volgen omdat ik moest weten hoe het zou aflopen. Maar het liep nooit af, want het was een soap.</p>
<p>Sport leeft van dat mechanisme, dat je vroeg of laat partij kiest en het dan blijft volgen. Thuis keken wij geen voetbal, dus áls ik het zag was ik altijd verbluft over hoe partijdig het publiek was. Ik dacht: het lijkt verdorie wel alsof ze overtredingen van de eigen ploeg minder erg vinden dan die van de tegenstander! Maar dat is toch oneerlijk? Ik snapte er niets van. Totdat ik een keer werd meegesleept in een EK. Ik ervoer het genot van wanneer iemand in het oranje ermee wegkwam als hij een speler met een ander kleur shirt onderuit schoffelde.</p>
<p>Juridisch is dat altijd blijven wringen. Daarom kijk ik liever vechtsport, waar bloedlust met open vizier wordt beleden, en er geen hypocriete regels zijn. Voor twee mensen in de ring, dan wel kooi, die proberen de ander zo veel mogelijk te beschadigen – en dan bedoel ik niet dat ze elkaars integriteit in twijfel trekken – kun je mij zo niet midden in de nacht, dan toch tot vrij laat in de avond wakker maken. In mijn biosfeer kan dat op weinig begrip rekenen, wat ik prima snap, want bloed is nou eenmaal bah, en pijn doet ontegenzeggelijk auw, en in de echte wereld is geweld naar en traumatiserend. Elk bezwaar dat overdraagbaar is op horrorfilms, is volkomen terecht. Om voornoemde redenen kan ik dan weer niet tegen horror, maar dat terzijde.</p>
<p>In ieder geval snap ik waarom ik vechten kijk: ik ben vóór de één vanwege mooie trappen, en tegen de ander omdat hij een stomme kop heeft. Hetgeen veel redelijker is dan mijn betrokkenheid bij het wel en wee van Max Verstappen. Voordat hij er was, vond ik Formule 1 altijd spectaculair oninteressant: ze reden rondjes, de rijkste won, en dat was altijd dezelfde. Maar net als met soaps en voetbal: als je even te lang kijkt, kies je partij. En nu doet er iemand mee die Nederlands heet te zijn. Hij is eigenlijk Belg en woont in Monaco, maar zijn vader is Limburgs en dat telt ook. De media gooiden me ermee dood, dus ik keek per ongeluk eens een keertje, en nou, de emoties liepen hoog op en er was ruzie en iemand vloog uit de bocht en dat was zijn schuld, o nee toch de schuld van de ander, en toen gingen ze bijna op de vuist en voor ik er erg in had, wist ik alles van bandenhardheid, neerwaartse druk, wat DRS was, wanneer DRS ingezet mocht worden en waarom DRS onderwerp van discussie was. En nu is er een deel van mij gegijzeld door iets wat me voorheen niet interesseerde, alleen omdat er iemand meedoet die een aardig mondje Nederlands spreekt. Ik probeer voor Lewis Hamilton te zijn, ogenschijnlijk een sympathiekere vent dan Verstappen, maar het lukt niet want hij heeft geen Limburgse vader, dus ja. En nu moet ik weten hoe het afloopt.</p>]]></description>
      <guid>https://volkskrant.nl/columns-opinie/sport-werkt-net-als-soaps-en-voetbal-als-je-even-te-lang-kijkt-kies-je-partij~be8c6df0/</guid>
      <pubDate>Thu, 29 Sep 2022 00:00:00 +00:00</pubDate>
    </item>
    <item>
      <title><![CDATA[Deadline niet gehaald, maar nu weet ik wél hoe ik een plee moet bouwen in het bos]]></title>
      <description><![CDATA[<p>In de bibliotheek kun je ongestoord doorwerken, denkt Thomas, die nodig zijn boek moet afschrijven.</p>
<p>Oké, deadline niet gehaald, maar nu weet ik wél hoe ik een plee moet bouwen in het bos. Het blijft me verbazen hoe mijn wil geen enkele invloed heeft op wat ik doe.</p>
<p>Ik was nota bene in de bibliotheek gaan zitten, vanwege de serene rust en de hardwerkende studenten. Die laatsten vind ik</p>
<p>fakking</p>
<p>indrukwekkend. Bergen studieboeken, pennen, markers en opperste concentratie. Elke laptop waar ik langsliep toonde een scherm met lappen tekst of wiskundige vergelijkingen. Hebben ze gratis wifi, gaan ze zitten studéren! Misschien komt het allemaal nog goed met de wereld.</p>
<p>Ik ging zitten, klapte mijn laptop open in de veronderstelling dat ik loeihard aan mijn boek ging zitten tikken, toen ik dacht: Zweden. Dat is me wat zeg, Zweden. Nooit geweest, hoop natuur – daar zou ik nu willen zitten, in Zweden. In een blokhut. Hoeveel zou dat kosten, een blokhut in Zweden? Google-google-google, nou ja zeg, een blokhut in Zweden kost geen kont. En voor geen drol heb je er ook nog een stukje land omheen. Sterker nog, een stukje land zonder blokhut kost noch een kont, noch een drol. Gewoon helemaal niks. Je krijgt bijna geld toe. Zit je wel helemaal nergens, maar dat zit je algauw in Zweden.</p>
<p>En dan moet ik mijn eigen blokhut bouwen. Hm, YouTube:</p>
<p>tutorial ‘build log cabin’.</p>
<p>Hola, dat is een hoop werk zeg. Nee maar echt. Trek er maar een jaar voor uit. Moet ik in weer en wind ongelofelijk zwaar werk verrichten met allerhande apparatuur, in de wetenschap dat ik nog nooit iets met mijn handen heb gemaakt dat niet schots en scheef was en in gekreukeld plakband gewikkeld.</p>
<p>Nou ja, dan koop ik er wel eentje in het tuincentrum. Even kijken, Google Maps. Nou, er zit er eentje op vier uur rijden.</p>
<p>Naar de wc gaan wordt nog een dingetje, zonder riolering en stromend water. De kleine boodschap is geen probleem in een bos dat zich uitstrekt van de buitenwijken van Malmö tot de haven van Wladiwostok. Maar de grote, dan wil je toch een beetje afgeschermd van de slagregens en poolwinden zitten. Nou ja, gat in de grond graven, een strandhuisje eromheen en een wc-rol ernaast en klaar is Kees. Misschien een Modespecial van het magazine ernaast voor de entertainment. Wat zegt YouTube?</p>
<p>In plaats van dat YouTube zegt: ‘Aan het werk Van Luyn! Het boek moet vrijdag af!’, verschijnen er twintigduizend minidocumentaires over het bouwen van veilige en hygiënische sanitaire constructies. Mannen leggen nou eenmaal graag iets uit, en wanneer het bouwen van iets zich laat combineren met poep- en plasgrappen, laat geen enkele man met een baard en een hamer die kans liggen.</p>
<p>Er waren veel dingen waar ik niet aan gedacht had. Mijn plee moet 20 meter van mijn hut, wind- en stroomafwaarts, er moet licht zijn om de boel te kunnen vinden, en ontluchting – maar dan wel zo dat er geen beestjes kunnen binnenkomen. Het gat in de grond moet meer dan een meter diep zijn, en er moet een emmer zijn met iets om je verrichtingen toe te dekken, zogezegd. Dat kan zand zijn, zaagsel, as, of ongebluste kalk – de meningen van de bebaarde mannen verschilden daar enorm over.</p>
<p>Waar ze het wél over eens zijn: zorg dat je wifi hebt. Zodat je lekker tutorials kunt kijken wanneer je moet werken.</p>]]></description>
      <guid>https://volkskrant.nl/columns-opinie/deadline-niet-gehaald-maar-nu-weet-ik-wel-hoe-ik-een-plee-moet-bouwen-in-het-bos~b52be823/</guid>
      <pubDate>Thu, 15 Sep 2022 00:00:00 +00:00</pubDate>
    </item>
    <item>
      <title><![CDATA[De kat van Thomas was van het dak gewaaid, maar uiteindelijk kwam alles op z’n pootjes terecht]]></title>
      <description><![CDATA[<p>Jacky de poes is van het dak gewaaid. We hadden zitten pimpelen op het dakterras en besloten daar te slapen. Midden in de nacht werden we wakker van rukwinden, verhozen onszelf naar ons echte bed in onze echte slaapkamer en sliepen de slaap der onschuldigen.</p>
<p>De volgende ochtend, toen mijn vrouw de deur uit stapte, riep ze dat de poes buiten was. Hup Jacky, naar binnen. Met mijn slaperige kop registreerde ik dat Jacky wel héél langzaam de trap op klom. En wat had dat vieze beest nou weer in haar bek? Bloed, bleek, en stukjes vlees en bot. Mijn interne alarmcentrale ging af, en oh poezie poezie kom eens hier ach beestje toch, maar ze reageerde nauwelijks. Ik belde de dierenarts: ‘Sorry, we zitten vol, er zijn vannacht allemaal poezen uit ramen gewaaid.’ Ik belde dierenarts nummer twee: ‘Helaas, we zitten met allemaal poezen die van daken af zijn gevallen.’</p>
<p>Blijkbaar was die nacht elke kat in de stad weggewaaid.</p>
<p>Dierenarts nummer vijf zei: ‘We zitten vol, maar jeetje, kom maar gewoon, we zien wel hoe we haar erin passen.’ Die mensen heb je dus ook. Als u op het nieuws weer eens nare mensen nare dingen ziet doen, denk daar dan maar aan.</p>
<p>De dierenarts spalkte, verbond, ontsmette, stabiliseerde en maakte foto’s, ondanks dat ze dit met nog tien poezen moest doen. Ze vertelde dat Jacky naar het ziekenhuis moest om haar kopje te reconstrueren. Dat ik rekening moest houden met flinke kosten.</p>
<p>‘Maar natuurlijk dokter, alles voor Jacky, geld geen bezwaar.’</p>
<p>‘Oh gelukkig, nou, reken vijf- à zesduizend euro.’</p>
<p>…</p>
<p>‘Hallo?’</p>
<p>‘Ja, sorry, ik was even weg. U zei?’</p>
<p>‘Ik vroeg of u Jacky verzekerd had.’</p>
<p>‘Haha, nee, haha, wie verzekert er nou zijn kat?’</p>
<p>Onderweg naar het dierenziekenhuis belde ik mijn vrouw, want het i-woord moest toch even genoemd worden. Maar nee, inslapen konden we aan de kinderen niet verkopen. En bovendien: wie had het dakluik en de ramen opengelaten? Niet Jacky.</p>
<p>Terwijl ik het gaspedaal steeds dieper induwde, besloot ik dat ik voor zes- fucking duizend fucking euro wel een bionische poes mocht verwachten, die kon koken en de vuilniszakken buiten kon zetten.</p>
<p>In het poezenziekenhuis zei de intake-mevrouw van sorry, we hebben het érg druk met neergestorte poezen, het kan zijn dat Jacky een paar nachtjes moet overnachten voor we kunnen opereren. Kosten: ongeveer zevenhonderd euro per nacht. Maar misschien is het bij uw eigen dierenarts goedkoper, voegde ze haastig toe toen ze zag wat er allemaal met mijn gezicht gebeurde op dat moment.</p>
<p>De dierenarts zei: ‘Tuurlijk joh, breng Jacky maar, dan houden we haar hier stabiel. Nee, kost niks, we zijn er toch met al die kapotte huisdieren.’</p>
<p>In mijn gedachten smeedde ik een medaille voor deze vrouw.</p>
<p>Zo ging het een paar dagen door: ik bracht Jacky naar het ziekenhuis, de mensen daar vonden dat ze te druk waren, en ik bracht haar weer terug naar de dierenarts, die het daadwerkelijk te druk had maar gewoon een held was. Totdat ze zei: ‘Weet je wat, Jacky ademt normaal, eet weer, loopt weer, geeft weer kopjes – wat zouden we haar opereren?’</p>
<p>Het gaat goed met haar. Ze is wat schuwer geworden, maar daar staat tegenover dat we genoeg geld hebben om haar elke avond met kwaliteitsvoer naar binnen te lokken.</p>]]></description>
      <guid>https://volkskrant.nl/columns-opinie/de-kat-van-thomas-was-van-het-dak-gewaaid-maar-uiteindelijk-kwam-alles-op-z-n-pootjes-terecht~ba6f4fbc/</guid>
      <pubDate>Thu, 8 Sep 2022 00:00:00 +00:00</pubDate>
    </item>
    <item>
      <title><![CDATA[Zoals het Amerikaanse leger ontbladeringsmiddel inzette om de Vietcong te ontwaren, zo schoor ik mijn zaakje]]></title>
      <description><![CDATA[<p>Ik heb het hele zaakje geschoren. Dát zaakje, ja, Totale kaalslag op wortel, stam en omringende landerijen. Niet uit esthetische overwegingen – wat dat betreft loop ik uit de pas met de rest van Nederland, waar grootschalige ontbossing de norm is. In de douches van de sportschool zie ik niets dan kale slurven en gladde zakken. Ik denk dat het sexy moet overkomen, en wellicht enigszins pornesque. En inderdaad, je zaakje ziet er dan toch wat meer outgoing uit, en de jodocus lijkt, ontdaan van de begroeiing onderaan, ook wat groter. Mannen kennende sluit ik niet uit dat het ooit normaal wordt om er ook nog een presenteerblaadje onder te hangen.</p>
<p>Maar bij mij, oldskool hetero, wekken geschoren zaakjes vooral vertedering. Ik vind het er kwetsbaar uitzien. Aaibaar. Ik bedoel, als je een lief en ongevaarlijk diertje zou tekenen, zou dat ook roze en zacht zijn.</p>
<p>Het was dan ook niet uit geilheid dat ik besloot mijn gazon te maaien. De reden was een uitbraak van pigmentvlekken. Die kwamen, zo bleek deze vakantie, onder en boven mijn zwembroek uit, en als Nederlander houd ik nou eenmaal van een geordend landschap, dus moest er paal en perk worden gesteld.</p>
<p>Het internet vermeldde dat het van alles kon zijn, maar gelukkig waren alle mogelijke oorzaken behandelbaar met hetzelfde crèmepje van de Etos. Aanvankelijk oogstte ik enig succes, maar de verkleuringen kwamen steeds terug. Na gedegen zelfonderzoek ontdekte ik dat dit kwam doordat zich diep in de donkere rimboe rond mijn laaglanden nog verzetshaarden bevonden die moeilijk waren uit te roeien, slecht bereikbaar als ze waren vanwege de dichte begroeiing die hun locatie verhulde, en die de voor hun bedoelde crème onderschepte. Vanuit die bases braken de rebellen steeds opnieuw uit, dus zoals het Amerikaanse leger ooit ontbladeringsmiddel inzette om de Vietcong te ontwaren, zo schoor ik mijn zaakje om een vrij schootsveld te creëren op onordelijke pigmenteenheden.</p>
<p>Maar staand in de badkamer, slechts gewapend met scheermesje en bus scheerschuim, dacht ik ineens: hoe DOEN mensen dit? Serieus? Het leerproces om mijn gezichtsbeharing zonder ernstige verwondingen te scheren, duurde al lang zat. En nu moest ik ineens op aanzienlijk gecompliceerder contouren navigeren. Het leek me onverstandig om zonder omhaal meteen het mes op de huid te zetten, dus besloot ik met de tondeuse van mijn scheerapparaat eerst het grove werk te doen.</p>
<p>Big mistake.</p>
<p>Reeds bij het eerste balcontact nam het mechanisme een venijnig hapje uit mijn vel. Au. Eerst met een schaartje dan maar?</p>
<p>Ik zal u de details en mijzelf de gêne besparen van hoe de behandeling verder verliep, maar ik kan u melden dat, na een lang en uiterst voorzichtig proces, de klus adequaat en naar volle tevredenheid geklaard was. Enige trots kon ik niet onderdrukken, omdat het tenslotte de eerste keer was. Het enige jammere was dat ik er op niemand indruk mee kon maken. Niet zoals toen ik voor het eerst zelf pasta had gemaakt, die ik meteen kon opdienen aan mijn vrienden en alle complimenten kon innen. Omdat de kans klein was dat ik dit ooit weer zou doen, overwoog ik heel even om een foto te maken van het resultaat. Hetgeen ik niet deed, om redenen van dat ik gekke Henkie niet ben. Ik besloot mijn tevredenheid als een man te vieren: in stilte.</p>]]></description>
      <guid>https://volkskrant.nl/columns-opinie/zoals-het-amerikaanse-leger-ontbladeringsmiddel-inzette-om-de-vietcong-te-ontwaren-zo-schoor-ik-mijn-zaakje~be0582cc/</guid>
      <pubDate>Thu, 1 Sep 2022 00:00:00 +00:00</pubDate>
    </item>
    <item>
      <title><![CDATA[Met een hond heb je ineens een heel andere autovakantie]]></title>
      <description><![CDATA[<p>Met een hond kom je op andere plekken dan zonder. Parkjes en bosjes waarvan je niet wist dat ze bestonden, en waarvan je dat voorheen ook niet wilde weten. Het woord ‘losloopgebied’ doet zijn intrede in je woordenschat, en je gaat uitjes plannen vanuit de recreatiebehoefte van je hond.</p>
<p>Voor vakanties geldt dat helemaal. Wie ‘huisdieren’ aanvinkt bij Booking.com ziet meteen de aanbieders die géén verharend en knagend stinkbeest in hun huis willen hebben verdwijnen. Wat overblijft, dát wordt je vakantie. Een autovakantie uiteraard; ik heb niet overdreven veel vliegschaamte, maar ik trek de grens bij een vliegticket voor een huisdier.</p>
<p>Mijn auto vond het niks dat Cosmo meereed. Dat demonstreerde hij door in de Franse heuvels ineens te gaan haperen en hoesten (de auto, niet de hond). Ik belde mijn garageman, die zei dat het waarschijnlijk niets ergs was en dat ik het kon ondervangen door heuvelopwaarts een versnelling lager te rijden (daarbij leerde ik dat op het laagste punt van het dal meestal vier gele paaltjes in de vangrail staan – handig als je wilt terugschakelen). Maar de boodschap was duidelijk. Mijn auto, die nog nooit kuren had gehad, mocht de hond niet.</p>
<p>Cosmo echter, was dól op de auto. Wij waren bang geweest dat het zielig zou zijn om ’m zulke lange ritten op te dringen, maar na elke stop kon hij niet wachten om weer in de auto te springen. Vanuit hem gezien begrijpelijk, want hij is van het soort dat graag de hele roedel bij elkaar heeft. Zodra het gezelschap opsplitst begint hij te te trekken en te piepen. Het is een vuilnisbakkie, maar het woord ‘herder’ krijgt ineens betekenis bij dit gedrag.</p>
<p>In de auto zat Cosmo lekker in de roedel, op de achterbank tussen de kinderen in, met zijn hoofd op het middenconsole, zodat hij de airco achterin blokkeerde en zo als enige lekker koel bleef. Het stelde hem ook in staat zijn natte neus lekker in mijn elleboog te duwen, en soms voelde ik ineens een zwaar hoofd op mijn schouder rusten, en blies hij een diepe zucht van genot in mijn oor.</p>
<p>De huisdiervriendelijke hotelletjes die we aandeden, waren van een ander slag dan we gewend waren. In één woord: bejaarder. Géén rooftopbars of zwembaden, maar wél een bakje water aan je eettafel en een grote, groene tuin. En vooral: andere hondenbezitters, dus geen gezeik of misprijzende blikken.</p>
<p>De Fransen zelf leerden wij ook op een nieuwe manier kennen. Het cliché wil dat ze ontspannen flierefluiters zijn, maar als het om honden gaat bleken ze strikter dan de burgerlijkste Duitser. Je kunt op een eenzame, kale berg zijn, zodra er één Franse mevrouw in de verte je hond meent te ontwaren, begint ze al te foeteren, gebaren en vloeken dat het dier aan de lijn moet, en sterker nog, dat honden alleen op dinsdagen tussen half elf en kwart voor drie op de berg mogen.</p>
<p>Voor Franse honden golden ook andere omgangsregels: het bleek he-le-maal niet de bedoeling dat je ze aaide, daar keken de baasjes vol afschuw naar. Of erger nog, dat Cosmo eraan ging snuffelen. Achterdochtige blikken, rukken aan de lijn, waarschuwende kreten.</p>
<p>Cosmo was het allemaal worst. Hij had een topvakantie, en heeft laten weten dat hij zo snel mogelijk weer met de auto een verre reis wil maken.</p>]]></description>
      <guid>https://volkskrant.nl/columns-opinie/met-een-hond-heb-je-ineens-een-heel-andere-autovakantie~b47b3e66/</guid>
      <pubDate>Thu, 25 Aug 2022 00:00:00 +00:00</pubDate>
    </item>
    <item>
      <title><![CDATA[Ik had vroeger een vriendje en een stift, en meer is er voor galg en rad niet nodig]]></title>
      <description><![CDATA[<p>Je hebt twee soorten graffiti: vandalisme en kunst. Dus toen zoon nr. 2 bekendmaakte dat hij ‘graffiti wou’, wilde ik even peilen welke richting we insloegen. Maar eerst moest ik hem corrigeren, want hij sprak graffiti uit zoals zo veel Nederlanders, die het Italiaanse woord op z’n Engels denken uit te spreken, met de klemtoon op de eerste lettergreep. Dat betekent zwaartekracht, verzekerde ik hem. In het Engels spreekt men het keurig Italiaans uit, met de klemtoon op de tweede lettergreep: het is immers ook spaGHEtti, niet SPAghetti. Ik nam de gelegenheid meteen te baat om zijn uitspraak van Lamborghini recht te zetten, dat immers dezelfde ‘gh’ heeft als voornoemde spaghetti, dus is het niet Lambordzjini maar Lamborkini.</p>
<p>Als u denkt: Jezus zeiksnor, waar héb je het over, kan ik alleen maar aanvoeren dat ik ben opgegroeid in de eeuwenoude Van-Luyntraditie van onuitstaanbare wijsneuzerij, door mijn vader doorgegeven aan mij, en nu door mij aan mijn kinderen. Iemand moet het doen, anders sterft het uit.</p>
<p>Afijn, nadat ik mijn zoon alle levenslust had ontnomen met deze correcties, herhaalde hij zijn verzoek om spuitverf. Hij was al een tijdje graffitiletters aan het tekenen op papier, en nou wou hij het voor het eggie proberen.</p>
<p>Ik was niet happig, want ik heb pijnlijke herinneringen aan mijn eigen vandalistische verleden. Ik had vroeger een vriendje en een stift, en meer is er voor galg en rad niet nodig. Wij hadden een heuse tag: GT. Hij heette Goof, en ik heette Thomas. De aandachtige lezer zal dan snappen waarom onze tag GT luidde. Ja, het is een doordenkertje hoor.</p>
<p>We kalkten deze twee letters op alles wat niet bewoog: muren, brugleuningen, stoplichten enzovoorts. Hier zou ik willen aanvoeren dat ik pas 10 jaar oud was, maar ik was al 13. Dat is oud genoeg om het verschil te weten tussen kwajongen en eikel.</p>
<p>Het werd erger. Goof begon vrij specifieke locaties uit te kiezen: eerst bekladden we de gymzaal van onze school, toen het huis van de logopedist die hem van zijn stotteren probeerde af te helpen, toen de auto van de nieuwe vriend van zijn moeder. Het werd duidelijk dat hij een appeltje te schillen had met deze en gene. Ik vond het allemaal prachtig.</p>
<p>Op een gegeven moment moest zijn tandarts eraan geloven. Die had een mooie, grote koperen naamplaat naast zijn voordeur, waar Goof ‘tandebeul’ (sic) op schreef. We werden betrapt door de vrouw van de tandarts, en hoewel we ons uit de voeten konden maken was Goof herkend, en zo bereikte het nieuws mijn ouders. Ik bekende rap en maakte in paniek de fout te vertellen over onze GT-tag. Niet lang daarna stond ik met een schuurlapje en een emmertje sop onze tag van de halve stad af te schrobben. Ik voel nog steeds de warme gloed van schaamte door mijn lijf stromen als ik eraan denk.</p>
<p>Tegenwoordig zijn er graffiticursussen, kun je professionele graffitici bestellen om je garagedeur op te leuken, en kun je googlen waar het bekladden wordt gedoogd. Dat laatste deden we, en zo stonden we een week later zijn naam te spuiten op betonnen brugpeilers die dienstdeden als urban-kunstgalerie. Het was er prachtig en kleurrijk, en niemand die ons kon betrappen, want het mocht gewoon.</p>]]></description>
      <guid>https://volkskrant.nl/columns-opinie/ik-had-vroeger-een-vriendje-en-een-stift-en-meer-is-er-voor-galg-en-rad-niet-nodig~b7ed9df7/</guid>
      <pubDate>Thu, 7 Jul 2022 00:00:00 +00:00</pubDate>
    </item>
    <item>
      <title><![CDATA[Met tuinieren heb ik hetzelfde gevoel voor timing als toen ik twee jaar geleden bitcoin kocht]]></title>
      <description><![CDATA[<p>intro print: Als het jaar floratechnisch al over z’n hoogtepunt heen is, gaat Thomas maar eens naar het tuincentrum.</p>
<p>Elk jaar als we terugkomen van vakantie, zijn de plantjes bij de voordeur dood. Drie weken lang hebben ze gebakken in het Noord-Afrikaanse klimaat dat we tegenwoordig hebben, en niemand die ze water gaf.</p>
<p>Gedurende de herfst en de winter bevatten de potten niets dan zwarte drab waar bruine stokjes uit steken. Rond maart, april krijgen die stokjes gezelschap van onkruid. Niet eens mooi onkruid. Kleine, onooglijke slappe blaadjes aan stelen die te lui zijn om zich op te richten. En dan denk ik: dit kan zo niet langer.</p>
<p>Voordat ik echter daadwerkelijk naar het tuincentrum ga, is het al juni geworden. De hele stad is inmiddels ontploft met weelderig sappig groen, overal spettert de bloemenpracht je tegemoet. Goedbeschouwd is het jaar, qua flora, al over zijn hoogtepunt heen. Dus dat is het moment voor Van Luyn om ineens te gaan tuinieren. Met hetzelfde gevoel voor timing als toen hij twee jaar geleden bitcoin kocht.</p>
<p>Ik betreed het tuincentrum met het rotsvaste voornemen niet in het wilde weg alles wat er snoezig uitziet in mijn karretje te laden. Dit keer ga ik vijf of zes plantjes kopen, niet meer dan een tientje per stuk – en vooral géén impulsaankopen.</p>
<p>Dat tuincentrum wandel ik uit met een enorme berg mij volkomen onbekende exotische planten waarvan ik geen idee heb wat voor onderhoud die vergen, zes ton tuinaarde, een sinaasappelboompje, een nieuwe hondenmand, een lampjesslinger op zonne-energie, een barbecue, een zen-fonteintje voor binnenshuis, en de wetenschap dat we voorlopig niet meer uit eten kunnen, want papa heeft de hele huishoudpot voor deze maand opgemaakt.</p>
<p>Mijn naam is Britney Spears en ik moet permanent onder toezicht staan.</p>
<p>Thuisgekomen ga ik héél lang staan kijken wat ik in welke pot zal doen, en waar ik die pot dan moet zetten om een geveltuin te creëren die eruitziet als die van mensen die wél weten wat ze doen. Als ik eindelijk klaar ben om te beginnen met planten, vraag ik me af hoe het ook alweer zat met rottende wortels en dat je drainage moet hebben, want dat zag ik in een tuinierprogramma. Je bloempotten moeten gaten hebben zodat het water weg kan, en potscherven op de gaten. Potscherven? Wie heeft er in godsnaam potscherven? Kiezelstenen kan natuurlijk ook, en dan wat rul zand erop...</p>
<p>Meestal is dat het moment waarop de enormiteit van de taak die voor me ligt tot me doordringt. Dit gaat dágen duren. Dagen werk waarvoor ik niet betaald krijg, sterker nog, wat me teringveel geld heeft gekost in het tuincentrum. Ik wanhoop, loop een paar keer naar binnen en weer naar buiten, zucht een paar keer diep, pak dan een biertje uit de ijskast, trek de dure tuinhandschoenen aan die ik net gekocht heb, geef mezelf een schop onder mijn virtuele kont, en ga aan de slag. Hup aarde erin, hup plantjes erin, hup water erover: klaar.</p>
<p>Een uur later kijk ik op, en zie tot mijn verbazing dat alles heel prettig burgerlijk en groen eruitziet. Hier en daar staat een piepklein plantje in een enorme kuip, of zit een enorme struik in een minuscuul bloempotje gepropt, maar verder lijkt het net echt. Even keihard genieten, want over een maand gaan we alweer op vakantie en begint het hele circus van voren af aan.</p>]]></description>
      <guid>https://volkskrant.nl/columns-opinie/met-tuinieren-heb-ik-hetzelfde-gevoel-voor-timing-als-toen-ik-twee-jaar-geleden-bitcoin-kocht~b7d9e524/</guid>
      <pubDate>Thu, 30 Jun 2022 00:00:00 +00:00</pubDate>
    </item>
    <item>
      <title><![CDATA[Wat de verschijning van de Wokkel in Nederland teweegbracht, valt nauwelijks te overschatten]]></title>
      <description><![CDATA[<p>Leuk hoor, al die technologische ontwikkelingen. Maar in de knabbelbranche, daar vonden pas echt ingrijpende vernieuwingen plaats, wil Thomas maar even zeggen.</p>
<p>Misschien is het tijd voor een herwaardering van waar Nederland nu echt in uitblinkt: zoutjesinnovatie. De stille revolutie in de thuissnacksector is makkelijk over het hoofd te zien, vergeleken met andere ontwikkelingen van de afgelopen vijftig jaar. Verblind als velen waren door de komst van achtereenvolgens de videorecorder, de computer, het mobieltje en de smartphone, hadden weinig media oog voor de ingrijpende vernieuwingen die in de supermarktschappen naast de frisdranken plaatsvonden.</p>
<p>Toch hoeft men niet zo heel lang terug te gaan in de tijd, om in de knabbelbranche een kaal en winderig landschap aan te treffen. Chips en borrelnootjes deden hun intrede in de jaren zestig, en daarna was het jarenlang oorverdovend stil in de laboratoria van de knabbelproducenten, slechts onderbroken door het rechtbuigen van de duizend jaar oude pretzel om zoute stokjes te creëren; zoutjes waarvan de enige verdienste was dat ze zout en stokvormig waren.</p>
<p>Toen gebeurde er iets. Een vonk, een trilling, een schok – misschien dat het morfogenetische veld van Steve Jobs op zonnewinden vanuit Cupertino naar Europa werd geblazen. In ieder geval: ineens was er de Wokkel. Wat de verschijning van dit dna-vormige zoutje in Nederland teweegbracht, valt nauwelijks te overschatten. Natuurlijk was het maar een frummel geperst aardappelmeel, maar het kale feit dat er nu een zoutje was in een</p>
<p>vormpje</p>
<p>, voelde monumentaal. Wij, de jeugd, wisten dat niets ooit meer hetzelfde zou zijn.</p>
<p>Een tsunami aan creativiteit maakte zich meester van de voedselproducenten. Nieuwe ontdekkingen op het gebied van vorm en smaak buitelden over elkaar heen, met een snelheid waardoor ik de volgorde van verschijnen niet meer weet, maar ineens waren ze allemaal daar: Hamka’s – het zoutje dat de smaakcombinatie ervan (ham alsmede kaas) slim tot een taalkundige contaminatie in de naam verwerkte, een geniale vondst van de marketingafdeling; Ringlings, een zoutje in een rondje dat je om je vinger kon schuiven, met alle opwinding van dien, maar bovenal het eerste zoutje met een uiensmaak (en groene spikkels van onbekende oorsprong); Bugles: het zoutje waar je iets</p>
<p>in</p>
<p>kon doen: hè wat? Erin? Ja man! Roomkaas, smeerworst, Nutella – wat je maar wil. Het hek was van de dam: Chipito’s, Heartbreakers, Mama Mia’s, Pomtips, Cheeto’s. Het. Ging. Maar. Door.</p>
<p>Toen het vorminnovatietempo stagneerde, werden van alle uitgebrachte snacks gewoon paprikaversies uitgebracht. We dachten dat we wel klaar waren, dat er nu niet meer uitgevonden kon worden, dat we aan het eind van de menselijke ontwikkeling stonden. En misschien was het inderdaad daarbij gebleven, als de Oude Chipsmeesters, die met lede ogen al deze nieuwlichterij hadden moeten aanzien, niet op het geniale idee kwamen met chips te doen wat de wokkel tot een succes had gemaakt: een groter bakbaar oppervlak creëren, met het knapperverhogend effect van dien. Het resultaat waren de fenomenale Super Chips, mijns inziens nog steeds het alfa en omega van schransbaarheid.</p>
<p>Daarna stokte de ontwikkeling enige tijd, maar momenteel bevinden wij ons in een tweede golf, een renaissance zo u wilt, in diezelfde ouderwetse chipssector. Steeds grilleriger chips met steeds wispelturiger vormen worden voorzien van hete pepers, truffel, blauwe kaas, honing, chorizo – geen smaak die niet op een chipje geplakt kan worden.</p>
<p>We kunnen alleen maar jaloers zijn op de generaties na ons en de heerlijkheden die hun te wachten staan.</p>]]></description>
      <guid>https://volkskrant.nl/columns-opinie/wat-de-verschijning-van-de-wokkel-in-nederland-teweegbracht-valt-nauwelijks-te-overschatten~b582ec6f/</guid>
      <pubDate>Sat, 25 Jun 2022 00:00:00 +00:00</pubDate>
    </item>
  </channel>
</rss>
