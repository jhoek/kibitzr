<?xml version="1.0" encoding="utf-8"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Umamiskeptici, durf je te uiten! Deze movember zijn we herkenbaar aan onze druipsnorren]]></title>
      <description><![CDATA[<p>Ik weet niet hoe umami smaakt. Zo, ik heb het gezegd, gewoon in het openbaar. Nee nee, noem me niet dapper, daar ben ik te nederig voor. Ik doe dit voor jullie. Het is tenslotte ‘movember’, de maand om aandacht te vragen voor issues waar mannen niet over durven te praten, zoals prostaatkanker, depressie, teelbalkanker en niet weten hoe umami smaakt. Heel veel mannen durven dat niet toe te geven – en lijden in stilte. Om dat aan het licht te brengen, roep ik alle mannen op hun snor laten staan. En vrouwen ook, denk ik, daar heeft de Movember Foundation niks over gezegd. Misschien moeten jullie voor de zekerheid allemaal maar even je snorren laten staan. Ik ben trots om hier, vanuit mijn voorbeeldfunctie als succescolumnist en vanwege mijn maatschappelijke verantwoordelijkheid (die ik niet schuw), toe te geven dat ook ik niet weet hoe umami smaakt, zoals talloze mannen. Het kan je collega zijn, de vakkenvuller, misschien zelfs iemand in je familie: vraag ernaar. Heb het erover. Dat is heel normaal, het is niks om je voor te schamen. Ik, en vele mannen met mij, wij hebben ons suf gegoogeld en komen niet verder dan dat umami iets als ‘hartig’ betekent, een woord dat weliswaar uiterst mannelijk klinkt, maar helaas niks betekent. Ja, een beetje zout of zo. Maar umami betekent niet ‘een beetje zout of zo’. Tenminste, niet als een tomaat werkelijk zo umami smaakt als-ie schijnt te doen, want een tomaat is helemaal niet zout. Zeewier, ook zo umami, maar de meeste mannen hebben nog nooit zeewier gegeten (en zijn het niet van plan ook), dus daar hebben we niks aan. Ook vlees schijnt reuze umami te zijn, maar dat smaakt toch echt héél anders dan tomaat. En volgens Wikipedia smaken ook champignons en erwten echt tering-umami, maar die hebben niet eens smaak! Of hebben die een smaak die alleen vrouwen proeven? Ja, dat klinkt seksistisch, maar dat mag van de movember-organisatie, want die spreekt ook de hele tijd van mannen zus, en mannen zo, zonder ook maar ergens woorden als ‘identificeren’ of ‘gender’ te gebruiken. Alsof er geen vrouwen met teelballen bestaan. Of snorren. Shit, ik ben heel erg in de war nu. Waar had ik het over? O ja, het laatste taboe: mannen die niet weten hoe umami smaakt. Lang genoeg zijn we onzichtbaar geweest en gedroeg de wereld zich alsof we niet bestonden. Maar ik ga nu toch iets opperen wat je in dit land niet mag zeggen, nee nee, noem me niet dapper, ik doe dit voor jullie: namelijk dat niemand zeker weet hoe umami smaakt. Want dan zouden mensen toch af en toe hun bord terugsturen naar de keuken, omdat het véél te umami is? Zo van: gatverdamme, de kok is vreselijk uitgeschoten met de umami. Heeft-ie geen smaakpapillen? Kijk, dat soort dingen hoor je nooit, en dat kan niet als het echt een smaak is. En ondertussen wil de umamimaffia ons nu eekhoorntjesbrood met kaas laten eten (ja, ik heb het over jou, Yvette van Boven) en dat we dan allemaal braaf de witloftrompet steken over hoe heerlijk umami dat smaakt. Maar zou het niet héél misschien kunnen dat de keizer helemaal geen umamikleren aan heeft? Umamiskeptici, durf je te uiten! Deze movember zijn we herkenbaar aan onze druipsnorren. Als je ons ziet, marcheer dan mee. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/umamiskeptici-durf-je-te-uiten-deze-movember-zijn-we-herkenbaar-aan-onze-druipsnorren~be357097/</guid>
      <pubDate>Thu, 31 Oct 2024 00:00:00 +0100</pubDate>
    </item>
    <item>
      <title><![CDATA[Van chaos naar diagnose: de reddingsboei van Thomas van Luyn]]></title>
      <description><![CDATA[<p>Een diagnose, een rugzakje, een labeltje. Ik gun iedereen er eentje. Het verklaart veel onverklaarbaars. De domme acties waarvoor we onszelf voor de kop slaan, de stomme opmerkingen die we eruit flappen, de belangrijke zaken die we verwaarlozen en de onbenulligheden waarover we ons druk maken. Dan is het fijn om te horen: dat is niet jouw schuld, maar die van je stoornis.Dat was precies de reden dat ik mijn diagnose aanvankelijk een beetje wantrouwde. Het kwam me nét te goed uit, die vrijbrief die ik kreeg voor mijn ongeduld, het slechte luisteren, het verwaarlozen van relaties, mijn complete hulpeloosheid rond alles wat met geld te maken had, het zonder cadeautjes op verjaardagen opdagen – áls ik al kwam opdagen – de smeerboel die ik van elk oppervlak wist te maken en altijd verzaakte schoon te maken, de fietsen die ik de hele tijd kwijtraakte... de lijst aan onwenselijke eigenaardigheden was eindeloos. En ineens was dat allemaal niet meer mijn schuld? Dat ging recht tegen mijn diepgewortelde overtuiging in dat ik gewoon een beetje slecht was. Niet door en door slecht, daarvoor had ik te veel liefde gekregen van mijn ouders. Meer dat ik gewoon niet deugde. Een negatief zelfbeeld wordt vaak gezien als een illusie waarvan je genezen dient te worden. Je kan toch ook heel veel dingen wél goed? Natuurlijk, maar dat deed de werkelijkheid geen recht, want wanneer ik achterom keek zag ik toch echt een slingerspoor van financiële rampen, verwaarloosde liefdes en sociaal ongemak. Steeds opnieuw dezelfde shit. Liever keek ik niet achterom.Ik had wel theorieën over waarom ik zo was. Een traumaatje hier, een afwijzinkje daar, of misschien had ik gewoon weinig discipline. Of een gebrek aan goede manieren. Of volwassenheid. Of misschien was het iets in mijn sterrenbeeld, aardstralen of feng shui. Maar wat het ook was, de enige remedie was natuurlijk dat ik gewoon een harde schop onder mijn kont nodig had, die ik mezelf dan ook zo’n honderd keer per dag toediende. Zonder veel resultaat overigens, dus de vraag was vooral hoe ik harder en effectiever kon schoppen en hoe ik van die pijnlijke kont afkwam. Eens in de zoveel jaar kreeg ik een aanval van wanhoop. Dan voelde ik dat het zo niet langer kon. Dan deed ik een training, besloot ik gezonder te eten, ging ik in therapie, of ik trok gewoon de dekens over mijn hoofd en nam de telefoon niet meer op. Welke weg naar verlossing ik ook bewandelde, uiteindelijk vond ik mezelf altijd weer terug op een wc, bonzend met mijn kop tegen de muur om een bizar ongepaste opmerking die ik net gemaakt had, of een bankrekening die ineens leeg bleek. Alweer, alweer, alweer.Dat ik niet verzoop was dankzij twee reddingsboeien. Ten eerste het plezier dat ik kon hebben in strips, televisie, boeken, muziek – eigenlijk al die dingen die er niet onder leden als ik er even geen aandacht aan besteedde (in tegenstelling tot bijvoorbeeld werk of mensen).De andere was de stellige, doch volkomen ongefundeerde overtuiging dat het ooit wel goed met me zou komen. Gewoon even uitzitten. En er maar even niet aan denken dat deze fase al sinds de middelbare school duurde. Misschien gewoon even lief zijn voor mezelf. Of nee, extra streng. Of nee, meer fruit eten. Als ik nou gewoon vaker op tijd naar bed zou gaan... Tot de dag dat ik een keer met m’n vrouw in de auto zat, en ik een paniekaanval kreeg over hoe onmogelijk ik het haar en mezelf maakte soms, en wat een onverbeterlijke eikel ik was op ontelbaar veel vlakken. Ik was ineens helemaal de weg kwijt, letterlijk, en we boften dat ik nog net de auto aan de kant kon zetten. Er volgde een moeilijk gesprek, omdat ik geen idee had wat me bezielde. En ineens hoorde ik mezelf zeggen: ‘Eigenlijk vind ik het leven niet zo leuk.’ Dat was de eerste keer dat iemand iets steekhoudends over mijn situatie zei, en ik was het nog zelf ook. Al heel lang wist ik wel dat ik voor iets uit rende, maar ik wist niet goed wat het was. En dat die onrust het leeuwendeel van mijn tijd op aarde opvrat, dat ik daaronder leed, dat was ik langzaam gaan onderkennen. Een depressie was het ook weer niet. Dagelijks piepten er te veel fijne momenten tussen de wolken door om mezelf depressief te noemen. Maar wanneer ik mijn levenskwaliteit afmat aan de uren die in elke dag zaten, moest ik toegeven dat ik de meeste tijd zat te wachten tot het beter ging.Voor het eerst kon ik met een goed geformuleerde klacht naar een psycholoog. En met het voornemen me dit keer niet te laten oplappen, maar om eens een keer echt te achterhalen wat er zo aan me zat te knagen, al die tijd. De intake met de therapeute vond plaats via Zoom – het waren de nadagen van covid – en de verbinding was natuurlijk weer gehannes. Het lukte haar niet om beeld en geluid meteen goed te krijgen, en ik raakte geïrriteerd want geduld is zeg maar niet echt mijn ding. Het ging per slot van rekening allemaal van mijn kostbare tijd af; ik had haast met die genezing van me.Toen de verbinding eindelijk stabiel werkte, stak ik meteen van wal. Ik vertelde dat ik de kwantitatieve hoeveelheid lijden in mijn leven niet acceptabel vond. Waarbij ik meteen een verlanglijstje indiende met vaardigheden die zij mij moest zien bij te brengen om dat op te lossen. Bovenaan prijkten de zelfdiscipline om harder te kunnen werken, en het vermogen om op tijd naar bed te gaan; in mijn eigen analyse waren dat de twee voornaamste pijnpunten, het laaghangende fruit dat mijn leven significant zou verbeteren. Al na een paar minuten onderbrak ze mijn tirade, om te vragen of iemand al eens had geopperd dat ik ADHD had. Wat een rare opmerking, waarom zei ze dat ineens? Nou, legde ze geduldig uit, er was een aantal aanwijzingen voor ADHD waar psychologen tegenwoordig op letten, en die had ze bijna allemaal langs zien komen. O? Welke dan? Welnu, dat ik ratelde, dat ik de hele tijd zijwegen insloeg, de draad kwijtraakte, dat ik vaak om onduidelijke redenen uit beeld verdween, dat ik constant frunnikte met papiertjes, dat ik regelmatig dingen op mijn bureau herschikte, dat ik overal naar keek behalve naar haar, en dat ik veel trommelde en wiebelde, en zo meer. O ja, dat. Een mens maakt niet zoveel momenten mee waarop hij kan terugkijken en zeggen: ‘...En dat veranderde alles.’ Maar dit was er eentje. Gewoon die stomme vier letters plakken op hoe ik nou eenmaal ben. Een paar maanden later, toen de diagnose officieel was en ik vrienden en familie inlichtte, was dat ook de meest voorkomende reactie: ‘Klopt, zo ben je.’ Niemand was erg verrast, geloof ik, maar ik voelde wel dat de één blij voor me was dat ik nu een houvast had, en de ander het overdreven vond om daar nou een stoornis op te plakken. Vooral voor dat laatste was ik natuurlijk heel gevoelig, omdat veel van wat mij moeite kost, dingen zijn die de meeste mensen soms ook lastig vinden. Iedereen vindt het weleens moeilijk om te luisteren, iedereen vergeet soms zijn sleutels, niemand doet graag saaie klusjes. Dat is de grootste instinker bij ADHD: als een ander het óók moeilijk vindt, maar het wél kan opbrengen, is het dan niet toch gewoon een kwestie van wilskracht? En in mijn hoofd kletsten mijn demonen met de stemmen van mijn vrienden en familie: ‘O, daar heb je Thomas weer, die komt elk jaar met een nieuwe bevlieging. Weet je nog dat hij niet kon ophouden over tai chi? Nu is hij helemaal into ADHD.’ De ironie daarvan is, dat vluchtige obsessies en plotse hobby’s een veelvoorkomend symptoom van ADHD zijn. Maar leg dat maar eens uit aan die demonen. Gek genoeg vroegen weinig mensen wat het precies was, ADHD. Blijkbaar dachten ze dat wel te weten. Dat neem ik niemand kwalijk, want ik had ook een vaag idee. Iets met druk doen, toch? Blijkbaar was een stempel op het formulier genoeg, niemand hoefde alle kleine lettertjes te lezen. En eerlijk gezegd kwam dat me wel goed uit, want het bleef moeilijk het uit te leggen, met name de binnenwereld ervan. Vandaar ook dat ik er een theatervoorstelling over heb gemaakt. Kunst is immers wat je maakt als je iets wilt overbrengen waar woorden tekortschieten. De psycholoog was zeker van haar zaak, en ook de uitslag van de test was duidelijk. Maar bij mij zonk het pas in toen ik erover ging lezen. Driven to Distraction, heette het eerste boek dat ik opensloeg. Een prima boek, alleen kon ik er bijna geen zin van lezen door alle tranen heen. Want het was nogal wat. Daar stond mijn verhaal zeg. Strumming my pain with his fingers, singing my life with his words. Ik dacht echt dat ik de enige was, maar de ene ADHD’er na de andere had het over dezelfde wanhoop, dezelfde verlammende schaamte, dezelfde eenzaamheid. Want dat is het met dat lelijke eendje; dat is eenzaam omdat-ie denkt dat-ie een slechte eend is. En nu bleek er verdorie een hele kolonie te bestaan van beesten die hetzelfde waren als ik. Geen zwanen helaas, eerder neurotische, ongerichte bibbervogels, maar toch. En God, wat had ik graag eerder geweten dat het een ding was, ADHD, en niet een eufemisme voor lul de behanger. Vooral de wetenschappelijke kant gaf me troost, want daar ligt het bewijs dat ik onder de neus kan wrijven van mijn demonen die natuurlijk niet een-twee-drie stopten met schamperen. Nee, demonen, het is echt een ding, kijk maar: mensen met ADHD en ADD hebben een kleinere hoeveelheid van bepaalde neurotransmitters, met name dopamine en noradrenaline. Daardoor kunnen ze slechter prikkels filteren, met als gevolg dat ze die moeilijk op prioriteit kunnen rangschikken. Dat zijn een hoop dure woorden bij elkaar; een betere formulering die ik las, is dat ADHD’ers slecht kunnen kiezen waar hun aandacht naartoe gaat. En zo voelt het precies: ik voel me onmachtig te kiezen waar mijn hoofd zit. In plaats van mijn aandacht te houden bij de persoon die tegenover me zit, of bij het werk dat voor me ligt, probeer ik te luisteren naar welke muziek uit een auto klinkt, ergens buiten. Of ik probeer me te herinneren waaraan de vreemde kleur licht hier aan tafel me doet denken. Soms zijn het dingen die uitsluitend in mijn hoofd gebeuren: scenario’s, fantasieën, associaties. De woorden ‘afwezig’ en ‘dromerig’ zijn op de lippen bestorven van iedereen die me kent. En ‘druk’, ja, vanwege de H van Hyperactive. Maar daar had ík geen last van. Mijn probleem was de A van Attention. In sociale situaties is dat super onhandig, want daardoor kan ik soms onder het minimumniveau van beleefde aandacht zakken, en dat vinden mensen niet fijn. Gelukkig ben ik erg snel in het gokken waar een gesprek over gaat, zodat ik mijn reet aardig kan redden, maar daardoor voelde ik me wel altijd alsof ik een geheim had, als een spion die moet doen alsof hij erbij hoort. Dat geheim, en de eenzaamheid die dat met zich meebrengt, is iets wat ontzettend veel ADHD’ers blijken te delen (en oeps, daar komen de tranen weer). Tegenwoordig zeg ik: ‘Sorry, ik was even weg.’ Het is verbluffend hoe makkelijk mensen er dan overheen stappen. En hoe makkelijk ik daarna die aandacht wél kan schenken, omdat ik niet daarnaast ook nog eens stiekem bezig ben het gesprek van de afgelopen halve minuut te reconstrueren.Die ongerichte aandacht heeft natuurlijk gevolgen voor mijn werk. Schrijven voor dit magazine is een pijnlijk voorbeeld daarvan. Er werken daar redacteuren die kunnen beamen dat Van Luyn wel erg vaak het randje opzoekt van de uiterste deadline, tot het punt dat het geen zin meer heeft iets in te leveren, omdat de persen al opwarmen. Dat ik bijvoorbeeld even alleen maar kan denken aan bepaalde gitaarakkoorden, is geen excuus waarmee ik voor de dag kan komen. Toch is het dan echt vreselijk, vreselijk moeilijk om niet elke 20 seconden naar de gitaar te grijpen en die akkoorden te spelen. Dat is die aandacht, die dus niet ligt waar ik ’m wel zou willen hebben, maar is gegijzeld door iets onbelangrijks. Althans, iets dat onbelangrijk lijkt, maar geloof me, op zo’n moment is er niks dringender in de wereld dan om die snaren tegen mijn vingertoppen te voelen. Een toeschouwer zou me zien wiebelen, opstaan, weer gaan zitten, gitaar pakken en meteen weer weg leggen, enzovoorts. Als een totale debiel. Thomas, doe eens rustig, wat is er? Tegenwoordig zeg ik: dat doet de ADHD, niet ik. Die interpretatie is aanvechtbaar, maar voelt beter dan mezelf de hele dag toe te blaffen dat ik een slappe luie zak ben en ga nou eens godverdomme aan het werk zoals een normaal persoon. Ook heel typisch voor deze situatie is dat ik nu ineens – hand op mijn hart – vier deadlines tegelijk heb. Neurotypische (de politiek correcte term voor ‘normale’) mensen zouden die werklast waarschijnlijk beter hebben gespreid, iets wat mij nog nooit is gelukt. De aandacht voor dit stuk is er pas vandaag, op dezelfde dag dat er toevallig nóg drie rode lampen knipperen van deadlines waarvoor ik de afgelopen weken geen aandacht kon opbrengen. Onfortuinlijk, maar voor de meeste ADHD’ers zeer bekend terrein.En het stomme is: inmiddels weet ik ook, dat het me uiteindelijk lukt. Als ik eenmaal ga, ga ik hard. Zo ook met dit artikel. Ik ga nu keihard. Niet dankzij enige discipline mijnerzijds, maar omdat de aanvankelijke deadline een week geleden was. Na enig soebatten werd die naar eergisteren verzet, dus ik zit echt diep in de blessuretijd. En hop: nu kan ik werken. Dankzij het reële gevaar dat ik straks niks heb, en iedereen boos op me is. Dat soort gevaren zijn een enorme motivator in mijn leven, omdat ze zo goed zijn in het opeisen van aandacht. Positieve faalangst, heet dat. Maar zo positief voelt het niet. Dus weet ik nu dat ik ADHD heb. Of ben? Want het is niet zoals met een wrat: kijk daar zit-ie. Ook al komt die wrat voort uit je eigen lichaam, je weet dat-ie er niet bij hoort. Kom, we halen ’m weg: geen wrat meer. Maar wat er in je hoofd gebeurt, dat bén je. Dat lijkt heel filosofisch, maar zo voelt het. Hoe kan datgene wat je bent, nou een stoornis zijn? Ik heb daar lang op gepuzzeld, maar het antwoord is eigenlijk simpel. Ik wil een bepaalde verhouding met de buitenwereld, lekker kunnen meedraaien, zogezegd. Daarom koos ik uiteindelijk wél voor soms een pilletje. Microdosing speed, dat is wat ik doe. Het helpt een beetje: precies genoeg eigenlijk. Meer moet je ook niet willen, want dan zou het raar worden. ‘Wie is die vent met het concentratievermogen van een schaakgrootmeester en het humeur van de Dalai Lama?’‘Ja, dat was vroeger Thomas, maar die heeft nu een pilletje.’ Dat er mensen zijn die geen medicijnen willen, snap ik heel goed. Er zijn belangrijker stappen te nemen. Bijvoorbeeld jezelf aan anderen uitleggen, zodat je niet meer hoeft te doen alsof je normaal bent, of je werk een beetje meer naar je hand zetten. Zo had ik bijvoorbeeld écht moeten zeggen: ‘Een stuk van drieduizend woorden? Haha, nee, dat krijg ik nooit op tijd af. Maar zal ik er niet anders úren over kletsen, zullen we dat niet doen? Want dat kan deze ADHD’er dan weer heel goed.’ Uiteindelijk is de uitkomst dat ik weet wie ik ben, wat ik kan, en hoe ik dat het beste kan implementeren. Met als extra saus een enorme kwak vergiffenis, voor alles wat ik mezelf zo vreselijk lang kwalijk heb genomen. Dat gezegd hebbende: op latere leeftijd gediagnosticeerd worden, brengt wel één voordeel met zich mee. Ik weet zeker dat ik alles, maar dan ook alles heb geprobeerd om mijn gekte te snappen en te genezen. En het enige dat al mijn sores dekt en beschrijft, is ADHD. Die zekerheid, die pakt niemand me meer af. Althans... Soms fluisteren de demonen nog. Mag dit wel? Mag ik wel de smoes van een stoornis hebben? Precies die vraag kreeg ik, toen ik een praatje hield op een studentenvereniging. Het thema van de avond was ‘geluk’, maar toen ik liet vallen dat ik ADHD had, stak een student zijn hand op. ‘Mag je ADHD gebruiken als excuus?’, vroeg hij. Voor de rest van het publiek een vreemde vraag misschien, maar ik wist precies wat hij bedoelde. Een pasklaar antwoord had ik niet. Ik deelde zo goed en kwaad als het ging mijn ervaring.Meteen gingen er nog tien handen omhoog. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/van-chaos-naar-diagnose-de-reddingsboei-van-thomas-van-luyn~b8b21d39/</guid>
      <pubDate>Thu, 24 Oct 2024 00:00:00 +0200</pubDate>
    </item>
    <item>
      <title><![CDATA[Al die tv-series met sporten waar ik nooit iets over hoefde te weten blijken eindeloos boeiend te zijn]]></title>
      <description><![CDATA[<p>Televisie is zo goed geworden dat ze me alles interessant kunnen laten vinden. Met name dat verdomde Netflix, met zijn heerlijke series over sporten waar ik niets over wist, niets over hoefde te weten, en niets over wilde weten. Het is hun schuld dat ik inmiddels alles weet over formule 1, een onderwerp waar ik normaal gesproken met een wijde boog omheen zou sturen, gesteld dat ik de volgende bocht zou kunnen afknijpen en mijn achterligger op het rechte stuk geen DRS kon gebruiken. Zie je, dat soort termen horen niet in mijn hoofd. Ineens kan ik meepraten over golf, basketbal, wrestling, noem maar op. Gewoon omdat Netflix de formule heeft gekraakt: maak het persoonlijk. De lui die deze sporten beoefenen zijn natuurlijk ook maar mensen, met vaders en moeders en muzieksmaken en gekke Playmobilverzamelingen en echtgenotes (m/v) die duidelijk uit zijn op hun geld maar ze wel enorm steunen in hun bizarre levens, triomfen en drama’s. Mijn meest recente onderdompeling was in het American football, een sport waarvan ik toch vrij zeker dacht te weten dat er voorbij de cheerleaders en de confettikanonnen niets interessants te vinden was. Maar nadat ik de ene welbespraakte linebacker na de andere hoogbegaafde wide receiver heb kunnen volgen over de ongekende hoogten en diepe dalen die hun carrières kenmerkt, na meegeleefd te hebben met hun heilige jihad om ditmaal een procentje meer te kunnen geven bovenop de 239 procent die ze in de vorige wedstrijd al gaven, ben ik ongemerkt de regels en finesses gaan snappen van het spel, dat krankzinnig ingewikkeld en eindeloos boeiend blijkt te zijn. Niet dat ik nu meteen seizoenskaarten voor de Utrecht Dominators of de Spijkenisse Scouts ga bestellen. Deel van de charme is histrionische extase die Amerikanen weten op te zwepen rond de wedstrijden. Het is groot, het is luid, het is kleurrijk. Er zijn swingende fanfares, acrobatische dansmeisjes, ontploffingen, bizarre mascottes en een publiek dat weet dat het deel uitmaakt van de show. Het is de overtreffende trap van elke trap waar iets aan overtroffen kan worden. Het enige waar ze niet aan doen daar, is hooliganisme. Niet één halveliterbeker bier wordt op het veld gegooid, geen stoeltje wordt gesloopt, geen Cobra-5 wordt afgestoken. Ik heb nooit gesnapt waarom het voetbal de hordes megolen die eromheen hangen zo omarmt. Want dat doen ze. Als de KNVB er vanaf zou willen, zou het zó gepiept zijn: als het tuig stout doet, dan trek je punten van hun ploeg af. Niet heel ingewikkeld. Mocht het moreel uitgedaagde deel van het sfeervak daar de nadelen niet van inzien, dan schoont de sport zich vanzelf op doordat clubs met hardnekkig tuig langzaam de ranglijsten afzakken ten faveure van clubs met leuke fans. Klopt er iets niet aan die redenering? Ik denk het niet, en het zal wel heel vaak voorgesteld worden door boze moraalridders zoals ik, maar mijn onderbuik en ik hebben het erover gehad en het is echt een heel goed idee. Ik denk dat het niet gebeurt omdat er veel geld zit in grote clubs met tuig op de tribunes, en die moeten natuurlijk wel bovenaan blijven staan, anders verdampen die investeringen. Maar goed, waar bemoei ik me mee, ik besteed mijn weekenden anders. Het kost alleen zo veel geld, al die politie elk weekend. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/al-die-tv-series-met-sporten-waar-ik-nooit-iets-over-hoefde-te-weten-blijken-eindeloos-boeiend-te-zijn~b15dd0af/</guid>
      <pubDate>Thu, 17 Oct 2024 00:00:00 +0200</pubDate>
    </item>
    <item>
      <title><![CDATA[Er is een niveau van roem waarbij vriendelijke, timide en welwillende mensen veranderen in labiele sociopaten]]></title>
      <description><![CDATA[<p>Leeft Justin Bieber nog? Jazeker, gelukkig maar, en ik zal ’m nooit iets kwalijk nemen. Niet dat hij daarover inzit (oei, ik hoop maar dat Thomas me niks kwalijk neemt). Maar hij was in het nieuws met oude vergrijpen, vanwege iets wat hij had gedaan – maakt niet uit, showbizznieuws, ik ga mijn column er niet mee bevlekken – maar ik dacht dus altijd, wanneer Bieber uitviel tegen het zoveelste slecht opgevoede meisje dat aan hem zat, of een fotograaf mepte die al een uur liep te zieken, of met z’n dronken kop de jam uit zijn donut in zijn haar smeerde: arme jongen, kom maar even bij ons logeren, mag je gamen zo lang je wilt, maak ik havermoutpap. Goed, de man is inmiddels al 30, maar toch. Sinds zijn 15de heeft hij geen ongepubliceerde scheet meer kunnen laten, en voor iemand die zo veel jeugd heeft moeten overslaan heeft hij het niet gek gedaan. Nergens serieus verslaafd aan geraakt, niemand verkracht, nooit een aap gekocht. Dat laatste klopt niet, vertelt mijn vrouw mij net, hij blijkt een klein aapje te hebben. Nou, daar ga je al. Maar gelukkig niet zo’n grote enge als Michael Jackson. Of Elvis Presley. Zijn chimpansee had van bodyguards geleerd om whisky te drinken, de rokken van vrouwen op te tillen en in hun tieten te knijpen. De term ‘onveilige werksfeer’ moest blijkbaar nog bedacht worden. Elvis was het proto-slachtoffer van Roem met een hoofdletter R, de blauwdruk, de mal, de eerste wiens kleren letterlijk van zijn lijf gescheurd werden door geschifte fans. Het eindigde met dat zijn hart ontplofte tijdens het poepen. Denk daar maar aan als er weer een of andere celeb een antisemitische tirade houdt, of in het gangpad van een vliegtuig urineert. Er is gewoon een niveau van roem waarbij vriendelijke, timide en welwillende mensen veranderen in labiele sociopaten. Vroege symptomen: apen kopen en slapeloosheid. Vooral dat laatste: Prince, Matthew Perry, Michael Jackson, Judy Garland, Tom Petty – ze hadden even iets sterks nodig om te kunnen slapen. Iets waarvoor je een welwillende dokter in dienst moet hebben die scheutig is met recepten. Michael Jackson maakte het trouwens wel erg bont in Elvis-imiteren: niet alleen de chimpansee en de narcose, ook ‘Neverland’ lijkt me iets te veel op Graceland, plus dat hij uiteindelijk trouwde met de dochter van Elvis. Brr. Met al die afschrikwekkende voorbeelden kan het niet anders dan dat er inmiddels gespecialiseerde psychologen zijn in Hollywood om mensen met de aandoening ‘roem’ te behandelen, en hier wil ik even een onverwachte lans breken voor Scientology. Ik zag een keer een interview met John Travolta, die zonder opscheppen kon stellen dat hij in 1980 de grootste ster op aarde was, en dat hij het aan Scientology had te danken dat hij niet was ontspoord. Tom Cruise, ook al zo jong beroemd, ook bij die engerds. Kun je wel wat van vinden, maar geef toe: Travolta en Cruise zijn er nog, gezond van lijf en leden, in nette schoongewassen kleren en coherent van spraak. Roem zou eigenlijk verboden moeten worden. Of ten minste gereguleerd. Dat er een waarschuwing op het pakje staat: ‘Let op. Roem kan leiden tot depressies en klachten van sociopathische aard. Niet gebruiken in combinatie met verdovende en/of opwekkende middelen. Vermijd contact met apen.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/er-is-een-niveau-van-roem-waarbij-vriendelijke-timide-en-welwillende-mensen-veranderen-in-labiele-sociopaten~b71d70ed/</guid>
      <pubDate>Thu, 10 Oct 2024 00:00:00 +0200</pubDate>
    </item>
    <item>
      <title><![CDATA[Nog nooit was iemand zó snel zó kapot als Thomas bij zijn eerste sessie met een personal trainer]]></title>
      <description><![CDATA[<p>Ik moet fit worden, en snel een beetje, als ik november wil overleven. Zeven avonden per week optreden, plus overdag nog dingetjes. Daar was ik zelf bij toen ik dat toezegde. Maar toen was ik een halfjaar jonger, een naïeve knaap die huppelend door de velden geen enkel probleem zag met zo’n schema. Nu de realiteit aan de horizon verschijnt (hij lijkt een grote hamer bij zich te hebben, kan dat kloppen?), voel ik ineens dat mijn lichaam gemaakt is van pap en natte kranten. Mijn longen zijn twee droge rozijntjes. Elke drie traptreden moet ik even gaan zitten met een potje Tetris om bij te komen. Ik verrek al iets wanneer ik een kopje thee optil. Kijk, die spieren, dat lukt wel. Kwestie van gewichten en kabels, duwen, trekken, optillen, neerzetten, podcastje op de oortjes, best lekker allemaal. Waar ik een hekel aan heb is ‘cardio’, dat woord hoort in het ziekenhuis op matglazen schuifdeuren waar je alleen met een pasje doorheen mag. Niks mis met de stevige wandeling die het gestel aansterkt, maar het rooie-kop-buiten-adem-zweetgebeuren dat je kapotsloopt, dat is gewoon niet leuk. Toch zal ik iets in die richting moeten ondernemen, wil ik in december nog cadeautjes kunnen uitpakken met mijn eigen handen, zonder hulp van verplegend personeel. Mijn vrouw heeft een personal trainer, en al maanden zit ze te stoken om er ook eentje te nemen. Ik wilde nooit, want ik zie sporten als me-time, en nog een persoon erbij schept sociale verplichtingen. Ik ken de mores niet, maar ik denk dat een personal trainer het niet leuk vindt als ik een koptelefoon opzet en tussen de setjes door een krantje lees. Bovendien heb ik een beetje een autoriteitsprobleem. Ik blijf het raar vinden wanneer ik in de sportschool iemand ‘komop komop komop!’ of ‘duwenduwenduwen’ hoor roepen, dat iemand dat pikt. ‘Dat bepaal ik zelf wel’, ligt mij op de lippen bestorven. Maar soms weet iemand het nou eenmaal beter dan ik, en ik kan mezelf tenslotte in de handen leggen van de tandarts of de regisseur. Dus toen mijn vrouw drie gratis sessies mocht weggeven bij wijze van promotie, zag ik de mogelijkheid zowel mezelf als haar een lol te doen, en daar zijn de beste huwelijken op gebouwd, nietwaar? Het was een aardige gast, tikje te breed, tikje te positief, maar dat zat erin natuurlijk. Gelukkig had hij een Iers accent, wat ieder mens 37 procent charmanter maakt. Ik wist dat ze altijd naar je doelen vragen, en ik had een simpel antwoord voorbereid: ‘Ik heb nu een zittend beroep, over een maand heb ik een stuiterend beroep. Maak me fit.’ Kijk, daar houden ze van. De sessie begon met dingen die ik ken en kan, beetje stretchen, beetje gewichtjes, beetje acrobatische houdingen aannemen. Daarna moest ik een minuutje op de stilstaande fiets. ‘Faster. Faster Thomas. Come on, you can do it.’ Nog nooit was er iemand zó snel zó kapot. Een uurtje later schuifelde ik kotsmisselijk de gym uit. Even verderop ging ik zitten op de stoeprand. ‘Gaat het?’, riep iemand ergens hoog uit een raam. Ik schudde mijn hoofd, opende mijn sporttas en keerde mezelf er binnenstebuiten in. Volgende keer geen banaan van tevoren, besloot ik. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/nog-nooit-was-iemand-zo-snel-zo-kapot-als-thomas-bij-zijn-eerste-sessie-met-een-personal-trainer~b4c4b7d1/</guid>
      <pubDate>Thu, 3 Oct 2024 00:00:00 +0200</pubDate>
    </item>
    <item>
      <title><![CDATA[Het bordje niet gezien, edelachtbare. Ik weet dat het geen schoonheidsprijs verdient]]></title>
      <description><![CDATA[<p>Is het gehandicapt, invalide of gewoon het ouderwetse ‘slecht ter been’? Ik kies voor het laatste, omdat dat het meest menselijk klinkt, en niet als een lelijk rood stempel op een ambtelijk formulier dat is bedoeld om iemand af te schrijven. Slecht ter been, dat zijn we allemaal vroeg of laat. Vandaag is mijn auto weggesleept van een slechtterbeenparkeerplek. Alweer? Ja, alweer. Voor de tweede keer in een halfjaar, zij het van een andere plek. Ik ben duidelijk een serieovertreder. En van niet zomaar een regeltje, niet op de fiets door donkeroranje rijden, of een jointje opsteken in het centrum van Amsterdam (wist u dat dit verboden is? Geeft niks, weet niemand). Op een slechtterbeenparpeerplaats parkeren, dat staat emotioneel gelijk aan iemand z’n krukken onder ’m vandaan schoppen. Hoe haal ik het in mijn asociale kop om mijn asociale bak zo asociaal te parkeren? Simpel: het bordje niet gezien, edelachtbare. Ik weet dat het geen schoonheidsprijs verdient. Juist. Wat vindt u dat het dan wél verdient? Ja nee natuurlijk, daar heeft u gelijk, maar héél eerlijk gezegd, tussen ons gezegd en gezwegen, vind ik vierhonderdtweeënvijftig euro best wel veel geld. Ik geloof dat de juridische term ‘teringveel’ is. Maar laten we doen alsof ik het héél schappelijk vind, gezien de ernst van het misdrijf. Dan nóg had ik het bordje dus niet gezien, vanwege die boom die ervoor stond. Mijn fout, uiteraard, buiten kijf, maar ja, het was dus wel echt per ongeluk, en dan voelt vierhonderdtweeënvijftig euro fors. Zeker als je de mate van broekafzakking meeneemt die ik ervoer toen ik, onderweg naar een bespreking waar iedereen op me zat te wachten omdat ik die ik was vergeten, hijgend aankwam bij mijn vermeende parkeerplek om daar te constateren dat mijn auto in rook was opgegaan. Poef. En dan te beseffen: o shit, het zal toch niet... en dan achter de boom het bordje met met rolsstoelmannetje te ontwaren. En dan die knoop in de maag van o fuck, dat gaat me minstens honderd euro kosten (nog in zalige onwetendheid dat het een amputatie van vierhonderdtweeënvijftig euro zou betreffen). Ik zou het niet onredelijk vinden om dat fuckfuckfuck-moment op de boete in mindering te brengen, maar dat is niet aan mij. En luister, ik weet donders goed als ik daar parkeer, dat er dus iemand die slecht ter been is een eind van huis moet parkeren, en ik begrijp ten volle het gewicht daarvan. Alleen – en ik kan dit niet genoeg benadrukken – ik zág het fokking bordje niet. Gewoon níét. Omdat er dus een boom voor stond. En natuurlijk had ik moeten checken. Natuurlijk! in mijn buurt is immers een kwart van de parkeerplekken een slechtterbeenplek vanwege de vergrijzing, nietwaar. Alleen: dit bordje was nieuw! Het stond er vorige week nog niet! Er was ineens iemand vergrijst! Dus verblind als ik was door de glorieuze extase dat een van mijn lievelingsplekjes vrij was, was ik vergeten te checken. Ook vanwege die filmset. Want behalve de blauwe bordjes, laadpalen en bouwketen die steeds meer parkeerplekken afsnoepen, ziet sinds gisteren een hele straat geel van de bordjes dat er een week lang niet geparkeerd mag worden vanwege een film die wordt opgenomen. Ik kan me niet herinneren dat de buurt daarin is geraadpleegd, maar ik zie uit naar de vergoeding die we daar ongetwijfeld voor zullen ontvangen. Een eurootje of vierhonderdtweeënvijftig lijkt me niet meer dan redelijk. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/het-bordje-niet-gezien-edelachtbare-ik-weet-dat-het-geen-schoonheidsprijs-verdient~bafd0807d/</guid>
      <pubDate>Thu, 26 Sep 2024 00:00:00 +0200</pubDate>
    </item>
    <item>
      <title><![CDATA[Handig, in het verzorgingshuis zal ik precies dezelfde shit kunnen streamen die ik nu kijk]]></title>
      <description><![CDATA[<p>Alles staat voor altijd online, in het verzorgingshuis zal ik precies dezelfde shit kunnen streamen die ik nu kijk. Handig voor als ik de nieuwe wereld niet meer snap. ‘Wat praten die jonge mensen raar’, zal ik foeteren, ‘ik versta er niets van!’ En dan zal ik mijn ergernis aan de nieuwe tijd blussen met oude afleveringen van Friends. Wie weet kom ik eindelijk toe aan The Sopranos (nooit gezien nee, had je wat?). Misschien zijn er dan nog oude afleveringen van B&amp;B vol liefde te vinden, maar ik hoop het niet, want het is een onverdraaglijke lijdensweg die voert van de ene tenenkromming naar het volgende sociale afgrijzen, hetgeen precies de reden was dat mijn vrouw het samen met mij wilde kijken. Ik heb voor het eerst een heel seizoen uitgezeten, met een theedoek bij de hand om over mijn hoofd te doen – en niet voor komisch effect. Dat was, samen met de kreten en stuiptrekkingen die het programma uit de theedoek ontlokten, voor haar een enorme bron van vermaak, en de reden dat ze mij elke avond naast haar op de bank wilde hebben. Wat ik wél zal missen, daar in het bejaardenhuis, is kinderdingen kijken met mijn kinderen. Dus niet de dingen uit mijn jeugd, maar die uit de hunne. Daar had ik niet op gerekend, dat een mens nostalgisch kon verlangen naar de jeugd van zijn kinderen. Zoon nr. 2 heeft net Harry Potter ontdekt, en ik voel een klont nostalgie in mijn buik, omdat Zoon nr. 1 het keek toen hij klein was. Zelf vond ik er indertijd niet veel aan, vanwege al het jatwerk uit oude fantasyboeken die niemand kent behalve ik, iets waarover ik tegen niemand kon klagen. Ook vond ik het zo pijnlijk om te zien hoe alle kinderen opgroeiden tot prima acteurs, behalve die arme Daniel Radcliffe, die elk deel slechter leek te worden. Emoties bleken zeg maar niet zijn ding (net als Luke in Modern Family, een serie die ik voor de tiende keer zal bingen in dat verzorgingstehuis, vermoed ik). Maar nu heb ik van die kanttekeningen geen last. Ik merk dat ik me helemaal warm en kersterig ga voelen als ik het openingsmuziekje hoor, en de reden kan zijn dat het iets is van vroeger is, toen Zoon nr. 1 nog niet de hele dag met zijn vriendin in bed lag, maar duimend in zijn pyjamaatje tegen mij aan hing. En het is fijn dat Zoon nr. 2 nu eindelijk iets kijkt dat voor kinderen is bedoeld. Sinds hij klein was, hield hij eigenlijk alleen van volwassen horror, vraag me niet waarom. Misschien wordt hij wel steeds jonger naarmate hij ouder wordt, zoals Merlijn de tovenaar. Dat zou fijn zijn, want ik zou heel, heel graag Het regent gehaktballen weer eens kijken. Dat is een animatiefilm die ik met Zoon nr. 1 een keertje of tweehonderd heb gezien, en waarin ik elke keer iets nieuws ontdekte. Serieuze tip, mensen. Dus nu zat ik net dit stukje te tikken, besluipt Zoon nr. 2 me en fluistert hij onverwacht in mijn oor: ‘Hewwie Pottaaaaah...’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/handig-in-het-verzorgingshuis-zal-ik-precies-dezelfde-shit-kunnen-streamen-die-ik-nu-kijk~b185d406/</guid>
      <pubDate>Thu, 19 Sep 2024 00:00:00 +0200</pubDate>
    </item>
    <item>
      <title><![CDATA[De twee triljard eitjes die volgens het internet door het huis zijn verspreid, kunnen elk moment uitkomen]]></title>
      <description><![CDATA[<p>Triggerwarning: jeuk en smerigheid. Nee serieus. Zeker weten? Oké, op eigen risico. Dus, ten eerste, denk ik zeker te weten waarom de schoonmaakster hals over kop is vertrokken: vlooien. Haar hekel aan honden moet zo tot een apotheose zijn gekomen. Zoon nr. 2 klaagde al geruime tijd over muggen, maar de laatste weken moesten ze ineens zijn enkels hebben. En hé, de mijne ook. Vreemd. Zulke kleine bultjes, ook. Ik kende die bultjes. Lang geleden was ik een tijdje dakloos, en logeerde ik bij een tante met katten. De kamer waar mijn bed stond had kamerbreed tapijt, dat vol zat met vlooien. Elke avond schaatste ik eerst over dat tapijt om zo veel mogelijk vlooien te verzamelen, en dan ging ik die in bad van mijn benen plukken. Ik dacht: dan moeten die vlooien in een paar dagen toch allemaal verdwenen zijn. Het duurde maanden. Toen vond ik een woning en was het voorbij. Maar het huis waar we nu wonen heeft geen tapijt, dus dat kon het niet wezen, besloot ik. Bovendien hadden mijn vrouw en zoon nr. 1 nergens last van. Tot de avond dat ik er eentje zag. Ik zat lekker in slaap te sukkelen bij House of the Dragon toen ik kriebel op mijn been ervoer. Ik keek, zag een klein, zwart spikkeltje zitten, en toen ik het eraf wilde krabben sprong het weg. Het duurde een paar seconden voor het tot mij doordrong wat ik zojuist had gezien. Nu, een paar dagen later, is het hele huis gezogen en geschrobd. Alles behalve de kinderen is met gif bespoten en op 60 graden gewassen. Met resultaat, want er zijn geen nieuwe beten bijgekomen. Maar de twee triljard eitjes die volgens het internet door het huis zijn verspreid kunnen elk moment uitkomen, dus het hele proces gaan we om de dag herhalen. Hoofdschuldige is natuurlijk die arme Cosmo. Terwijl ik zit te tikken zit hij me aan te kijken alsof het hem echt ontzettend  spijt allemaal. Gisteren, toen ik hem uitliet, vroeg  ik me af hoe ik zo lang had kunnen negeren dat hij na elke 10 meter even moest gaan zitten om te krabben. Maar nu was alles op zijn plaats gevallen. Ook dat met zijn kont over de grond slepen, dat was natuurlijk ook een soort van krabben geweest. Kijk, nou deed hij het weer. De triggerwarning aangaande smerigheid gaat nu acuut worden. Dat u het weet. Want een collegahondenuitlater zag het kontslepen, en zei: ‘Aha. De anaalklieren.’ Pardon? ‘Ja, die moet je wel af en toe uitknijpen, hè?’ Op dat moment kwam er net een mevrouw-met-hond langs die meteen inhaakte. ‘Ja, even de handschoentjes aan en de anaalklieren knijpen, tot er vocht uitkomt. Is geen pus, hoor.’ ‘Nee, is geen pus,’ beaamde de man, ‘dat is gewoon vocht.’ Het leek alsof ik in een surrealistisch toneelstuk was beland, met acteurs die niet zo goed konden acteren. De snelheid van de dialoog, het gebrek aan gevoel waarmee deze ongelofelijke goorheid werd opgelepeld – het was te veel om te verwerken. ‘Gaat het?’, vroeg mijn vrouw toen ik thuiskwam. Ik opende mijn mond om verslag te doen van mijn avontuur, maar er kwam niks uit. Cosmo sleepte zijn kont over de grond, sprong op de bank en ging uitgebreid zitten krabben.</p>]]></description>
      <guid>https://www.volkskrant.nl/volkskrant-magazine/de-twee-triljard-eitjes-die-volgens-het-internet-door-het-huis-zijn-verspreid-kunnen-elk-moment-uitkomen~b4990125/</guid>
      <pubDate>Thu, 29 Aug 2024 00:00:00 +0200</pubDate>
    </item>
    <item>
      <title><![CDATA[Ik ben een mangrove, ik beweeg niet en breng niks in beweging]]></title>
      <description><![CDATA[<p>Van nu af aan identificeer ik mezelf als mangrove. Zo’n boom die in het water staat te niksen. Dan weten mensen tenminste waar ze aan toe zijn wanneer ik in het zwembad sta. Hopelijk houden ze dan eens op mij aan te sporen tot van alles, vanuit de misvatting dat ik iets zou willen. Blijkbaar kunnen de meeste mensen zich bij zwembaden geen andere mogelijkheden inbeelden dan koppie onder te gaan, boven te komen en het water in beweging te brengen met zwemslagen of andere onstuimige bewegingen. Maar ik ben een mangrove, ik beweeg niet en breng niks in beweging. Ik sta tot mijn middel in het water mij te laven aan de zon. Mijn handen hangen losjes, wiegen mee met microstromingen, zonder doel, zonder intentie. Krabben schuilen tussen mijn tenen. Vissen schieten tussen mijn knieën door. Slangen kronkelen rond mijn torso. In mijn kruin nestelt een stelletje papegaaien. Ik ben volmaakt gelukkig. Hoe tragisch dat onze intolerante, mangrovefobe samenleving zo weinig begrip kan opbrengen. Van mijn kinderen snap ik de frustratie. Die zijn uit op beweging, op actie en reactie. Papa moet springen en joelen en meespelen en water spatten. Soms doe ik mee, maar soms ook niet, in de wetenschap dat ik ook als roerloos baken van rust en tijdloosheid van waarde ben voor hun opvoeding, iets wat ze later wel zullen beseffen. De bal stuitert van mijn kop terug het water in. De mangrove, hij ziet dat het goed is. Ook van mijn vrouw begrijp ik het. Die is nou eenmaal zwemster van olympische allure. Die lanceert zichzelf de waterkant af in een ballistische baan die zowat de helft van het zwembad bestrijkt, om uiteindelijk als een dolfijn onder het oppervlak te verdwijnen en enige tijd later op een geheel andere plek weer op te duiken, waarna zij met trage, sierlijke bewegingen verbazend hoge snelheden weet te genereren waarmee zij in korte tijd vele zeemijlen aflegt – of wat het zwembadequivalent daarvan ook is. Mijn kinderen en mijn vrouw, ik begrijp hun onbegrip. Maar mijn vrienden, die zouden beter moeten weten. Dat zijn mannen zoals ik, mannen van boeken en chips. We hebben samen een huisje gehuurd om ouderwets te gaan niksen. In het bijbehorende zwembad sta ik daar, met gesloten ogen, mijn beste zelf te wezen. ‘Jezus Thomas, zo koud is het niet’, roept de een, klaarblijkelijk van mening dat ik dieper zou moeten staan. ‘Doe even koppie onder en je bent er doorheen’, draagt de ander behulpzaam bij. De mangrove, hij kan niet anders zijn dan hij is. De homo sapiens is ontstaan op de Afrikaanse savanne. Ik maak mij sterk dat, toen hersens en strottenhoofd eenmaal voldoende waren ontwikkeld, niemand aan de oever van de drinkplaats dat soort dingen tegen stamgenoten riep. Die stonden gewoon in het water te genieten van het zonnetje en de ruisende rietkragen, dromend van dingen die er nog niet waren, zoals wielen en landbouw, dingen die nooit zouden zijn gematerialiseerd als mensen constant werden gesommeerd in het diepe te gaan spartelen (iets waar krokodillen op afkomen). En als mijn vrienden me godsamme nou even met rust laten, kom ook ik straks misschien het water uit met een goed idee. Maar ik garandeer niks. Mangroves zijn niemand enige uitleg schuldig.</p>]]></description>
      <guid>https://www.volkskrant.nl/volkskrant-magazine/ik-ben-een-mangrove-ik-beweeg-niet-en-breng-niks-in-beweging~beaeabb0/</guid>
      <pubDate>Thu, 22 Aug 2024 00:00:00 +0200</pubDate>
    </item>
    <item>
      <title><![CDATA[Vergeefs vroegen we de schoonmaakster waarom ze ontslag had genomen – niet dat het een groot raadsel was]]></title>
      <description><![CDATA[<p>Wij hebben een vies huis. Zoon nr. 2 wil dat we verhuizen naar nieuwbouw. Als hij ergens beton ziet met plastic kozijnen dan wijst hij ernaar, en zegt met overtuiging: ‘Daar ga ik later wonen.’ Mijn vrouw zegt dan: ‘Is goed, maar dan kom ik niet op bezoek.’ Ik houd mij op de vlakte, want hij boft al wanneer hij straks überhaupt een dak boven zijn hoofd heeft, wat woningmarkt betreft (excuses, mijn columns mogen van mij maar twee dingen niet zijn, namelijk saai en deprimerend, en de woningmarkt is allebei. Maar Stef Blok heeft met de vernieling van de socialehuursector vele van onze kinderen een dakloze toekomst bezorgd, en zo is het. Je zou er links van worden. Oké, slokje van de thee en weer door.) Maar ik snap mijn zoon wel. Zo leuk zijn scheve vloeren nou ook weer niet, noch muizen in de winter en mieren in de zomer. Dat hoort nou eenmaal bij charmante oude woningen, evenals een gezellige lekkage af en toe, wanneer harde wind de regen ergens in blaast. Daarbij hebben wij ook nog een poes die na het eten altijd moet niezen en dan haar eten door het hele huis sproeit, en een hond die zo ontzettend verhaart dat een vers gezwabberde vloer binnen een dag toch weer een licht vachtje heeft gekregen. Ik begrijp dat een kind dat daarin opgroeit denkt: dat ga ik later anders doen. Op maandag komt de schoonmaakster, en dan is het huis heel even prachtig schoon en netjes. Deze maandag echter, zag ik dat ze niet was geweest. Ik appte haar, en ze appte terug dat ze ontslag had genomen, dat ze daarover zoon nr. 2 had geïnformeerd en hem de sleutel had teruggegeven. Hij kon dat bevestigen, maar de plotsheid overviel ons toch een beetje. Vergeefs vroegen wij haar waarom, en of we iets konden doen, maar de WhatsApp bleef verder stil. Niet dat het een groot raadsel is. Al op de eerste dag dat de hond er was, vroeg de schoonmaakster waarom ze niet geraadpleegd was. Dat had me aanvankelijk geërgerd, omdat het haar niks aanging. Maar later besefte ik dat ze wel een punt had. Ze had immers een klus aangenomen in een hondenloze werkomgeving, en daar hadden we nu verandering in gebracht. Terwijl zij, zo bleek later, een tyfushekel had aan honden. Dat had Cosmo op zijn beurt natuurlijk meteen geroken, met die sociale neus van hem, hetgeen hij demonstreerde door elke keer als ze het huis betrad in woest blaffen uit te barsten. Waarop zij begrijpelijkerwijs geen ruimte meer durfde te betreden waar hij aanwezig was. Dat alles leidde er weer toe dat we opvang moesten regelen wanneer de schoonmaakster kwam. Dat kostte een centje maar het lukte meestal. Soms niet, en dan ging ze heel bang doen, en dan ging Cosmo nog harder blaffen. Zelf begon ik, na haar honderd keer verzekerd te hebben dat hij niet beet (wat hij nooit doet) ook een beetje te blaffen tegen haar. Niet echt, natuurlijk, maar mijn geruststellende woorden klonken steeds geïrriteerder. Misschien heb ik zelfs wel een keer gezegd dat ze zich niet moest aanstellen. Ik denk het niet, maar ik dacht het wel, dus ik kan het niet uitsluiten. De oplossing is duidelijk: zoon nr. 2 tot schoonmaker promoveren. Hij zegt dat hij ervoor openstaat, à raison van 10 euro per uur.</p>]]></description>
      <guid>https://www.volkskrant.nl/columns-opinie/vergeefs-vroegen-we-de-schoonmaakster-waarom-ze-ontslag-had-genomen-niet-dat-het-een-groot-raadsel-was~bbad1c66/</guid>
      <pubDate>Thu, 4 Jul 2024 00:00:00 +0200</pubDate>
    </item>
  </channel>
</rss>
