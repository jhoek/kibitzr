<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Of het skiën leuk was geweest? Thomas was vooral bezig geweest met niet doodgaan]]></title>
      <description><![CDATA[<p>Thuisgekomen kreeg ik de vraag of het skiën leuk was geweest. Ik moest bekennen dat ik dat eigenlijk niet wist. Ik was op de piste vooral bezig geweest met niet doodgaan, iets wat zo veel concentratie had gevergd dat er geen enkele ruimte was geweest om een interne peiling te houden of het nou leuk was of niet. Feit is dat ik na elke gecontroleerde val de helling af, meteen terug klungelde naar het skiliftje, hongerig naar nog-een-keertje. Er zullen hier mooie psychologische theorieën over bestaan. Mijn hypothese: mijn ego kon door mijn totale focus op zelfbehoud tevreden achteroverleunen, derhalve had ik technisch gezien even niet bestaan, zodat ik mijn geluksbeleving alleen naderhand kon afmeten aan mijn lichaamsreacties, waarbij de hartkloppingen waren geïnterpreteerd als opwinding, en de opluchting dat ik nog leefde als genot. Ik was de week begonnen op de kinderweide, om er weer een beetje in te komen. Mijn zoontje had niet mee gewild. Terecht, want die was door zijn bouw, rubberen botten en gebrek aan verstand al meteen toe aan olympische afdalingen. Serieus: dat trolletje gaat boven aan een berg staan, en schiet dan als een raket naar beneden, zonder noodzaak tot afremmen of bijsturen. Zijn moeder (brons op de super-G in Lillehammer 1994) zwiert daar ontspannen achteraan. Meneer Van Luyn echter is bedachtzamer, en belangrijker nog: breekbaarder. Ik begon tussen de peuters. Dat lijkt vernederend, maar als ik ergens trots op ben, is het mijn totale gebrek aan trots wanneer ik iets wil leren. En aan het eind van de dag kon ik mooi de pizzapunt inruilen voor parallelbochten (voor wie nooit geskied heeft: laat maar). De volgende dag durfde ik een hellinkje aan, en na de lunch (Bratwurst en Skiwasser) een serieuze piste. Nog diezelfde middag kreeg ik, tussen de doodsangst en de concentratie door, de slag te pakken. Ik begon een beetje om me heen te kijken. Blauwe luchten, witte toppen, en een piste die begon op een woeste vlakte en later door een zonovergoten Teutoons woud slingerde. Ik begon te ontspannen. Te genieten, zelfs. Grote fout. Ik had nog getwijfeld, bij de skiverhuur. Mijn vrouw skiet altijd zonder helm, want dat gaat maar zweten en jeuken. Uiteindelijk had ik toch maar zo’n stom doppie op mijn hoofd gegespt. Mijn zoontje moest het tenslotte ook van mij, en ik wilde solidair zijn. Met die beslissing was ik, eenmaal zonder waarschuwing gelanceerd in het luchtledige, erg blij. Ik weet niet meer hoe het kwam, maar ik was volledig los van de grond gekomen, en kon niets anders dan wachten op de smak die ik wist dat zou komen. Die geschiedde ruggelings, waarbij met een luide ‘urgh’ alle lucht uit mijn longen werd geslagen. Het hoofd knalde erachteraan. Even bleef ik roerloos liggen, ledematen uitgespreid over de sneeuw, terwijl mijn systeem rebootte en alle vitale functies werden getest. Na een halve minuut bevond ik mezelf in orde, krabbelde ik overeind en vervolgde ik mijn weg. Onderaan wilde ik meteen nog-een-keertje. Mijn vriend de hersenchirurg vertelt me dat ze elk voorjaar een paar patiënten op de afdeling hebben, die verdwaasd rondbanjeren met hun kamernummer en hun naam in dikke stift op hun rug gekalkt, want beide kunnen zij zich niet herinneren. Zij zijn de mensen die zonder helm skiën. ‘Huisartsen, allemaal’, voegt hij eraan toe.</p>]]></description>
      <guid>https://volkskrant.nl/nieuws-achtergrond/of-het-skien-leuk-was-geweest-thomas-was-vooral-bezig-geweest-met-niet-doodgaan~ba241ee1/</guid>
      <pubDate>Thu, 23 Mar 2023 00:00:00 +00:00</pubDate>
    </item>
    <item>
      <title><![CDATA[Wintersport heeft vooral nadelen, ervaart Thomas als hij zijn skischoenen eenmaal aanheeft]]></title>
      <description><![CDATA[<p>Skiën heeft als nadelen dat het moeilijk is, dat het behoorlijk gevaarlijk is en dat het feest niet doorgaat als het weer niet meewerkt. Daar staat gelukkig tegenover dat het hilarisch duur is. Dus ben ik, omdat voor een kwart van de prijs op een tropisch strand luieren ook niet alles schijnt te wezen, op wintersport gegaan. Ten eerste omdat mijn vrouw van een berg af glijden nou eenmaal het mooiste vindt wat er is, ten tweede omdat het alweer acht jaar geleden was; mijn eerste en tevens laatste keer. Je bent dan toch benieuwd of er nog iets is blijven hangen van het beginnersklasje. Zoon nummer 2 keek er enorm naar uit. Hij ontbeert elk gezond verstand of fysieke angst, dus is hij geboren voor het skiën. Zoon nummer 1 daarentegen zei: ‘Weet je wat, als jullie nou eens gezellig met zijn drietjes gingen?’ We stemden in want hij is bijna 17 en had dus een stem in de zaak. Bovendien scheelde het bergpassen en skihuur ter waarde van een half jaar hypotheek, dus een hele week lang heeft hij zonder ouderlijk toezicht moeten gamen met zijn maten, op een rantsoen van pizza en chips. De arme jongen. Na een rit van tien uur kwamen we aan in een donker en regenachtig Oostenrijk, en het leek alsof de weergoden ons een wandelvakantie wilden aansmeren. Maar de volgende ochtend was de lucht blauw en de rest wit. Kaiserwetter. De eerste halte van elke skivakantie is de skiverhuur. Dat is een bedompte zaal tjokvol bezwete Hollanders die in rommelige rijen staan om helmen, schoenen, stokken en ski’s mee te krijgen. Bottleneck is het passen van de schoenen – een optimistisch woord voor het martelwerktuig dat voet en enkel zo strak moet omklemmen dat alles immobiel wordt. De ondankbare taak van de verhuurder is het slachtoffer ervan te overtuigen dat de skischoen echt zijn maat is, en hem over te halen zijn voet erin te proppen, desnoods ten koste van een paar gebroken voetbeentjes. Als volwassene moet je dan een strakke smoel trekken, maar als kind heb je meer rechten. Zoon nummer 2 schreeuwde moord en brand. Wij susten, stimuleerden, vermaanden en dreigden, beten hem toe dat hij zich niet moest aanstellen, tot het moment kwam dat de verkoper zag dat hij zich – o, haha, da’s grappig – had vergist, en dat de schoen inderdaad een maatje te klein was. Over dertig jaar lachen we erom. Bij het uitdelen van de ski’s moest de administratie worden afgehandeld. Ausweise bitte? Goh, hadden we die bij ons moeten hebben? De rij achter ons rolde met al haar ogen. Gelukkig zaten ze in het handschoenenkastje van de auto, die op het kolossale parkeerterrein stond. Makkelijk te vinden, er was tenslotte maar één plekje dat het aller-allerverst van de Skiverleih was verwijderd, en daar moest papa even heen hollen. Heuvelopwaarts. Wat in Oostenrijk wat wil zeggen. En er lag sneeuw hè. Hartstikke leuk en mooi, maar niet wanneer het tot prut is gereden, en je er tegenop moet zien te glibberen. Een half uur later kwam ik zwetend de stomende Verleih weer binnen. We sprokkelden de skidingen weer bij elkaar en gingen naast de computer van de skimeneer staan, klaar om iedereen in de rij woedend te maken door er even tussen te piepen met onze Ausweise.</p>]]></description>
      <guid>https://volkskrant.nl/nieuws-achtergrond/wintersport-heeft-vooral-nadelen-ervaart-thomas-als-hij-zijn-skischoenen-eenmaal-aanheeft~bc478064/</guid>
      <pubDate>Thu, 16 Mar 2023 00:00:00 +00:00</pubDate>
    </item>
    <item>
      <title><![CDATA[Ondanks goede voornemens en alle kennis die ik heb opgedaan, zat mijn hand toch weer in de koekjespot]]></title>
      <description><![CDATA[<p>In elk kantoor staat een pot minireepjes, dan wel minizakjes chips assorti, koffiekoekjes, Chupa Chups, noem maar op. En meestal ook seizoensgebonden shit, zoals nu de paaseitjes. Die voedingswaren staan nooit uit het zicht – in een kastje of zo – maar gewoon in het keukentje, bij de receptie, of her en der op de bureau’s van de kantoortuin. Mijn apenbreintje kan daar niet verstandig mee omgaan. Ondanks al mijn goede voornemens, ondanks alle kennis die ik heb opgedaan uit voedseldocumentaires, voedingspodcasts en overheidscampagnes, ondanks alle flut-ingrediënten die er echt op staan (troep: 100% Vezels: 0%), ondanks nutriscore-logootjes, ondanks vijfduizend jaar filosofische, literaire en religieuze teksten over het belang van zelfbeheersing, impulscontrole en langetermijndenken, ondanks ondanks ondanks alles zuigt de glazen pot met bastognekoeken mijn hand toch weer naar binnen, en besef ik pas dat ik iets in mijn mond heb gestopt wanneer het crunch crunch crunch door mijn schedel resoneert. Ik heb het op elke werkplek waar ik zat weleens aangekaart, her en der, zo van: jongens, we eten die shit alleen omdat het er stáát, hè? Iedereen is het er altijd roerend mee eens: ja nee inderdaad zeg, erg hè, oh haal het bij me weg, joh ik vreet gedachteloos die hele pot leeg. En dan lachen we een beetje en voelen we ons verbonden door onze gedeelde zwakte en ons falende beleid, en de volgende dag staat er wéér een pot. Engelse drop, ditmaal. Nooit krijg ik mijn vinger er helemaal achter waaróm die pot er staat, en wie daar nou eigenlijk verantwoordelijk voor is. Het hoort gewoon bij het decor van de Nederlandse kantoorcultuur: koffiezetapparaat, laatje met creamer en vruchtenthee, magnetron, microvezeldoekjes, whiteboard, en een pot met ongezonde vreetshit. Als je bedenkt hoeveel dingen er zijn om een veilige werkomgeving te creëren – verstelbare bureaustoelen, brandblussers, bureau’s op werkhoogte, lekkere zitballen om ons fit en gezond te houden – dan is het wonderlijk dat de arboregels toestaan dat medewerkers verleid worden zich een slag in de rondte te schranzen. Als ik een beetje narrig klink: ik was vandaag best wel lekker bezig, met appeltjes en yoghurtjes, en nou graai ik zojuist zonder het te merken één minizakje Bugles mee, en nou liggen er vijf lege zakjes op mijn bureau en stinken mijn vingers naar cheese &amp; onion. Die zakjes lagen op een grote schaal, strategisch op heuphoogte geplaatst boven op een dossierkastje, zodat ik werkelijk zonder één hersencel in te zetten, zonder obstakels of navigatie langs deksels, er eentje mee kon graaien, geheel buiten mijn intenties om: ik was onderweg naar het keukentje om thee te zetten. Thee! Geen koffie hè, of cola. Nee, groene thee, want ik was zo lekker gezond bezig. Helemaal voor niets, alle verstandige keuzen vandaag. Alléén omdat een of andere oen... oké, ik heb er ook enige schuld aan, want naast de schaal minizakjes – letterlijk daarNAAST dus – had een grote schaal appels gestaan, van de groene en de rossige soort. Sterker nog, een kastje verderop had ik een enorm vat gemengde noten gezien, naturel welteverstaan. Zou er ergens in mijn apenbreintje nog een subsysteem zijn aangegaan, dat tegen de rest zei: eh, jongens, zien jullie daar die appels en no... laat maar, jullie hebben al het commando ‘hamka’s’ gegeven, zie ik.</p>]]></description>
      <guid>https://volkskrant.nl/nieuws-achtergrond/ondanks-goede-voornemens-en-alle-kennis-die-ik-heb-opgedaan-zat-mijn-hand-toch-weer-in-de-koekjespot~be710726/</guid>
      <pubDate>Thu, 9 Mar 2023 00:00:00 +00:00</pubDate>
    </item>
    <item>
      <title><![CDATA[In de sauna had Thomas een goed gesprek met een werkloze acteur, de moedeloosheid droop in grote zweetdruppels van hem af]]></title>
      <description><![CDATA[<p>In de sauna zat een man. Hij was, vertelde hij, een werkeloze acteur: twee woorden die samengaan als ‘nogal’ en ‘wiedes’. Hij sprak me aan. ‘Lekker gesport?’ Zelf bloot zijn is al eng, maar dan ook nog een gesprek voeren met iemand die ook in zijn blote jodocus dan wel haar blote foef is, vind ik lastig. Ik weet nooit goed waar ik mijn ogen moet laten. Je moet iets kiezen, anders dwalen ze naar waar nieuwsgierigheid ze leidt. Voor je uit staren is onbeleefd, maar alleen maar in de ogen staren is ook creepy, in zo’n kleine ruimte. Gelukkig vertelde hij snel dat hij een acteur was. Daarmee haalde hij alle gêne uit de lucht. Acteurs zijn namelijk enorm op hun gemak met hun eigen (en elkaars) lijf, vanwege de vele grensoverschrijdende lessen die ze op de toneelschool hebben gevolgd. Het viel me nog mee dat hij niet bij me op schoot ging zitten. Serieus, dat doen ze, die acteurs. Bij elkaar op schoot zitten. De hele tijd. We wisselden ditjes en datjes uit. Hij had een groepsles bodypump gehad, ik had in de gewichten gehangen. Dan heb je het al snel over ‘doelen’. Voor mij was dat het tegengaan van de totale verpudding van mijn lichaam, voor hem bleek het om humeurverbetering te gaan. Daarop bekende ik dat ik ook weleens in de put zat, waarop we beiden nog openhartiger werden over onze worstelingen met onze respectievelijke demonen. Gewoon, een goed gesprek, tussen twee bezwete, naakte mannen. Hij zat in een dalletje, want het schreeuwend personeelstekort in Nederland geldt niet voor acteurs. De meesten die ik ken, doen dan ook bedrijfstrainingen. Lastige klant spelen, of ontevreden werknemer. Ik hoor van vrienden dat ze meestal steengoed zijn. Da’s mooi, maar dan gun je ze leukere rollen. Die zijn echter schaars, en een vaste dienstbetrekking is maar voor een handjevol bofkonten weggelegd. De onzekerheid van mijn blote gesprekspartner is dan ook de norm voor acteurs. En wanneer je kinderen hebt, een hypotheek en een vrouw wier goede adviezen een steeds dwingender karakter krijgen, kun je makkelijk moedeloos worden van het gapende gat tussen droom en daad. En dat droop van hem af, moedeloosheid, in grote zweetdruppels. Ik vroeg me af waar het bij mij was goed gegaan. Misschien is mijn mazzel wel precies datgene waar ik altijd over klaag: dat ik niet weet wat ik wil. Ik ben altijd maar achter iedereen aan gelopen die wat van me wilde. Toen iemand cabaret met me wilde maken, ging ik dat doen. Iemand vroeg me voor een tv-programma, was ik ineens op tv. Iemand vroeg me columns te tikken, en nu sta ik op deze bladzij. Heel leuk en opwindend allemaal, maar wanneer ik bijvoorbeeld een komiek ontmoet die dat al zijn hele leven wilde worden, ben ik jaloers; geen twijfel, geen worsteling. Je zou haast vergeten dat voor iedereen die zijn droom heeft nagejaagd en gevangen, er duizend anderen met dezelfde droom zijn die hebben misgegrepen. Ik raadde de blote acteur aan om zijn eigen dingetjes te gaan maken. Bijvoorbeeld Hamlet spelen, en alle rollen zelf doen. Op een camping. En dan op YouTube zetten. Hij keek me aan, en ik dacht: als hij me nu vraagt of ik meedoe, loop ik er zó achteraan.</p>]]></description>
      <guid>https://volkskrant.nl/columns-opinie/in-de-sauna-had-thomas-een-goed-gesprek-met-een-werkloze-acteur-de-moedeloosheid-droop-in-grote-zweetdruppels-van-hem-af~bda29216/</guid>
      <pubDate>Thu, 23 Feb 2023 00:00:00 +00:00</pubDate>
    </item>
    <item>
      <title><![CDATA[Er is niets mis met een poezenman zijn, dat ben je heus niet alleen maar omdat het moest van je vrouw]]></title>
      <description><![CDATA[<p>Ik ben een hondenmens, mijn vrouw houdt van katten. Dat hoeft op zich helemaal niet meer, die rolverdeling. Je kunt tegenwoordig bijvoorbeeld prima een poezenman zijn. Schijnt. En op dit punt zou ik moeten zeggen dat daar niets mis mee is, dus laat ik dat dan maar doen: er is niets mis met een poezenman zijn. Helemaal niets. Nee serieus, echt niet. Dat ben je heus niet alleen maar omdat het moest van je vrouw, of omdat je er na de scheiding mee bent opgezadeld, of omdat je eenzaam bent maar te klein behuisd voor een hond. Echt niet. Je bent een mooie man. Met je poes. Fok de haters. Dat gezegd hebbende durf ik, ongehinderd door relevante statistieken, te beweren dat de meeste huisdierbezitters zich keurig voegen naar de door het patriarchaat opgelegde stereotypen, en bij mij thuis is het dus niet anders. Hondenman, poezenvrouw. De poes was er eerder. Haar komst hoefde van mij niet zo, maar een poes is nou eenmaal het meest efficiënte huisdier. Handzaam, zelfredzaam, en met een uitstekend snoezigheidsrendement in verhouding tot de verzorgingsinspanning (Wie het tegenovergestelde wil, moet tropische vissen nemen. Die hebben extreem veel verzorging nodig, en gaan de hele tijd dood aan vieze enge ziekten. En daarvoor geven ze nul liefde of gezelligheid terug.) Dus stemde ik in. En de poes gaat inderdaad haar gevoegelijke gangetje. We kunnen haar zo een paar dagen vergeten – doet ze bij ons ook. Straks, als de lente losbarst, zal ze nachtenlang de hort op zijn. Wij zullen de straten aflopen, rammelend met haar voederbakje waar we brokjes in laten kletteren in de hoop dat het geluid daarvan haar zal lokken. Dat toont pijnlijk goed aan welke plek wij in haar leven innemen. De hond kwam later. Mijn kinderen gaven regelmatig te kennen er eentje te willen. Dat had niets te maken met hun sekse (de mannelijke), maar met het feit dat ze geheel toevallig van stoeien en rennen hielden, en met de poes konden ze op dat gebied weinig beginnen. Zodra die enige testosteron rook, verdween ze ineens spoorloos, waarschijnlijk naar de parallelle dimensie waar poezen ineens naar kunnen verdwijnen. Honden hebben die gave niet, en daarom ben je ze nooit kwijt. Sterker nog, zodra onze hond merkt dat er plezier of opwinding in huis is, springt hij letterlijk een gat in de lucht. Letterlijk: hij springt omhoog, en laat daar een gat achter. Ons huis is vol met gaten in de lucht die hij daar heeft achtergelaten. Gisteravond zat mijn vrouw met haar laptop op de bank, en de hond wilde aandacht: koppie scheef, wenkbrauwen opgetrokken, flaporen geflapt keek hij mijn vrouw aan vol onvoorwaardelijke liefde. Mijn vrouw negeerde het. ‘Aaaah’, probeerde ik, ‘kijk ’m nou.’ Verstoord wierp ze een korte blik over het laptopscherm heen, en sprak ze de onsterfelijke woorden: ‘Mja. Maar het is wél maar een hond’, en ging weer door met haar werk. Had ik de broek aangehad in huis, dan had ik haar zeker gedwongen haar excuses te maken aan het arme dier. ‘En dat daar’, vervolgde ze, ‘is een kunstwerkje.’ Ik volgde haar blik. Daar lag de poes te slapen, onverschillig, ongeïnteresseerd, onbewust van ons bestaan. De hond keek me vragend aan. ‘Ik weet het ook niet lieverd’, antwoordde ik naar waarheid.</p>]]></description>
      <guid>https://volkskrant.nl/nieuws-achtergrond/er-is-niets-mis-met-een-poezenman-zijn-dat-ben-je-heus-niet-alleen-maar-omdat-het-moest-van-je-vrouw~bfcc259e/</guid>
      <pubDate>Thu, 2 Mar 2023 00:00:00 +00:00</pubDate>
    </item>
    <item>
      <title><![CDATA[Verliezen is alleen erg als je zelfbeeld ervan afhangt – en recent was dat bij Thomas het geval]]></title>
      <description><![CDATA[<p>Ik kan heel goed tegen mijn verlies. Zolang het maar met iets is waar ik slecht in ben. Als je mij bijvoorbeeld inmaakt met tafeltennis, zie je aan de overzijde van de tafel een gelukzalig hijgende verliezer, die vraagt of je nog een potje wilt. Niet om redenen van goede manieren of sportiviteit, maar omdat verliezen alleen erg is wanneer je zelfbeeld ervan afhangt. En ik identificeer me nou eenmaal niet met mijn oog-handcoördinatie, die immers vergelijkbaar is met die van een dronken brandnetel (maar Thomas, brandnetels hebben helemaal geen ogen of handen! Klopt, en dientengevolge komt hun coördinatie ervan overeen met de mijne). Hetzelfde geldt voor schaken: verpletter me maar, veeg me van het bord, verneder me maar door al je pionnen eerst tot koninginnen te promoveren. Ik blijf het een prachtig spel vinden, wat je ook met me doet. Elke keer weer zal ik onder de indruk zijn van hoe je het overzicht bewaart met al die mogelijkheden, en hoe je het concentratievermogen kunt opbrengen ze in het hoofd te houden. Ik voel me niet geroepen dat ook te kunnen, want ik heb me er lang geleden al bij neergelegd dat ik de aandachtsspanne van een bromvlieg heb, en het geduld van een 5-jarige. Geeft niks, ik kan weer heel andere dingen. Moet wel gezegd: die andere dingen, daarvan heb ik liever niet dat anderen er al te goed in zijn. Laat staan beter. Dat is ook de reden waarom ik geen studie heb gekozen in iets waar ik goed in was. Jarenlang had ik bijvoorbeeld te horen gekregen dat ik zo goed kon pianospelen, en mijn ego had zich daaromheen gekruld als een poes rond een warme kruik. Bij de vooropleiding conservatorium echter, bleken er ineens anderen beter te zijn dan ik. Mijn ego vond dat zó confronterend, dat het besloot dat acteren misschien toch meer iets voor mij was. En dus ging ik naar de oriëntatiecursus toneelschool. Theater kon immers niet anders dan een warm bad zijn voor de stralende ster van al die schooltoneelstukken, toch? Maar eenmaal daar werd ik plots omringd door jongens en meisjes die meer konden, meer durfden, eleganter bewogen en betere dictie hadden dan ik. En dus ging ik Chinees studeren. Wat zal ik zeggen. Ik was jong en laf. Nou ben ik prima terechtgekomen, en ik maak me sterk dat ik geen porseleinen zelfbeeld meer heb. Of een eigenwaarde van gatenkaas. Of een ego van chocola – verzin uw eigen beeldspraak, u snapt wat ik bedoel. Toch heb ik nog één echte zwakte: kenniskwisjes. Dan staat er ineens veel op het spel. Nu zit ik vrij goed in mijn nutteloze feitjes, al zeg ik het zelf. Hoofdstad van Nebraska? Eerste sprekende film? Uitvinder van borrelnootjes? Bring it on. Maar laatst deed ik mee aan een televisiekwis. Het ging vrij aardig, totdat ik aan het eind werd ingehaald door mijn tegenstander. Ze hadden zo’n stomme regel dat de laatste paar vragen ineens heel veel punten waard waren, en zo verloor ik alsnog. Dat kwam natuurlijk gewoon doordat zij sommige dingen wel wist, en ik niet. Maar zo objectief voelde ik me niet. Ik ervoer het als een schrijnend onrecht, als een perversiteit van de kosmos, als een aanslag op de rechtsstaat. Laat me nou dat éne dingetje wél goed kunnen!Zou iedereen nou zo’n dingetje hebben?</p>]]></description>
      <guid>https://volkskrant.nl/nieuws-achtergrond/verliezen-is-alleen-erg-als-je-zelfbeeld-ervan-afhangt-en-recent-was-dat-bij-thomas-het-geval~b37e7d79/</guid>
      <pubDate>Thu, 16 Feb 2023 00:00:00 +00:00</pubDate>
    </item>
    <item>
      <title><![CDATA[Wie bepaalt de muziek op het metrostation? En waar kunnen we terecht met verzoeknummers?]]></title>
      <description><![CDATA[<p>Uit de speakertjes van het metroperron klonk antieke disco. Ik ramde op de denkbeeldige knop en riep tegen de denkbeeldige quizmaster: ‘Giving Up, Giving In van The Three Degrees!’ Twee punten voor mij. Voor een bonuspunt: wat was in Nederland hun enige nummer-1-hit? ‘When Will I See You Again, natuurlijk!’ Helaas Thomas, het was Dirty Old Man. Puntje eraf. Geluidloos met mijn gymp de maat tikkend op de plavuizen, vroeg ik me af waarom nou juist dít nummer. Het was niet echt een grote hit geweest, hoe kwam die tig jaar later op dit station terecht? Toen mijn metro verscheen, zette net Can’t Take My Eyes Off You in. De deuren gingen open, ik stapte in en meteen weer uit, want wat hoorde ik nu? Niet de monsterhit van de Boys Town Gang, maar een oudere, in dit land zo goed als onbekende (en betere) versie van Gloria Gaynor (Ik haat die hit van haar. Zodra ik de woorden ‘First I was afraid...’ hoor, vlucht ik meteen elke ruimte uit waarin ik me op dat moment bevind. Hoewel het natuurlijk eigenlijk een steengoed nummer is, maar een man moet principes hebben). Dat ik om half 10 ’s ochtends was beland in wat ik alleen maar kan omschrijven als een ondergronds disco-uurtje, riep al genoeg vragen op over het vervoersbedrijf en de beheerder van het station. Maar deze specifieke keuze was ronduit mysterieus. Want om in de openbare ruimte níét de bekende hits te draaien, getuigde van óf smaak, óf visie, of misschien wel van beide. Iemand moest deze nummers bewust hebben gekozen, want een algoritme zou hier nooit op komen. Nu wist ik al dat metromuziek nogal eclectisch is. Je weet nooit aan welk genre je nu weer wordt blootgesteld: barok, klezmer, raj, country – alles kan. Ik was er altijd voetstoots van uitgegaan dat de keuze werd gedicteerd door streven naar diversiteit en inclusiviteit. Terecht, want hoe verschillend al die culturen en kliekjes ook zijn, ze worden samen door die ene metrobuis geperst. Als je ze een beetje aan elkaar wilt voorstellen, is de metro de juiste locatie en muziek het juiste medium. Maar nu dacht ik: misschien zit het helemaal anders. Misschien komt elke machinist, controleur en schoonmaker aan de beurt om een uurtje samen te stellen. Dat zou deze uiterst specifieke keuze verklaren. Of was er ergens een plek, een site, een telefoonlijn, een formulier waar de eenvoudige burger zich kon melden met verzoeknummers? Want dan wist ik er nog wel een paar zeg, hé. Ik nam de volgende trein, en hobbelend door het duister googlede ik ‘muziek’ en ‘metro’, maar dat bracht me niet dichter bij de commissie van musicologen die in mijn fantasie achter de draaitafel zat. Dus deed ik het enige logische: ik gooide het op Twitter. Binnen vijf minuten had ik een dm’etje van het vervoersbedrijf, en even later had ik iemand aan de lijn die van de hoed en de rand wist. Inderdaad meneer, de nummers worden handgeselecteerd (wat leuk dat u dat hoort) door iemand die alles weet over bij wat voor muziek mensen zich fijn voelen. Niet opdringerig maar ook niet anoniem, en inderdaad inclusief naar alle culturen. Ze zijn bezig met het ontwikkelen van nieuwe ideeën op dit gebied, en of ik op de hoogte wil blijven.Soms, heel soms, denk ik: wat een prachtig land is dit toch.</p>]]></description>
      <guid>https://volkskrant.nl/nieuws-achtergrond/wie-bepaalt-de-muziek-op-het-metrostation-en-waar-kunnen-we-terecht-met-verzoeknummers~ba585651/</guid>
      <pubDate>Thu, 9 Feb 2023 00:00:00 +00:00</pubDate>
    </item>
    <item>
      <title><![CDATA[Dit is mogelijk de laatste column van Thomas, maar dat is goed nieuws]]></title>
      <description><![CDATA[<p>Al tijdens het schrijven van deze column wordt Thomas ingehaald door Ee Ai. Tijd voor een nieuwe carrière? Ik ga nog één ding zeggen over Ee Ai, en daarna is het afgelopen. Of nee, twee. Het eerste moet natuurlijk zijn waarom ik AI zo infantiel spel; dat is omdat ik er genoeg van heb het steeds als ‘al’ te lezen, en dan – wanneer de verwarring is neergedwarreld – de zin opnieuw te moeten interpreteren. Liever nog zou ik K.I. gebruiken, want het heet gewoon al jaren Kunstmatige Intelligentie, alleen staat die afkorting in de medische wereld voor Kunstmatige Inseminatie dus dat zou tot verwarring leiden. ‘Ee Ai’ dus, en ik verzoek u met klem voortaan deze spelling aan te houden. Ten tweede: dit is mogelijk mijn laatste column. Ik vraag namelijk een kleine vergoeding voor het werk dat erin zit, en Ee Ai is gratis. Als u nu zegt: maar Thomas, zo raak als jouw observaties zijn, zo elegant geschreven, dat kan een elektronisch brein toch nooit? Welnu, ik heb in ChatGPT de volgende woorden ingevuld: ‘I am a writer, AI makes my job obsolete. Style: witty’ om te zien wat eruit rolde. Dat was: ‘I’m a writer, and I’m saying that my job is obsolete. Why? Because AI, of course! It’s not just that robots can do it faster, more accurately, and more reliably than me – it’s that they’re getting better at it every day. Just look at how much better Alexa is at answering questions about the weather compared to me!’ Oké, het is nog in het Engels en ik lig nog niet helemaal in een deuk, maar dit is al beter dan mijn middelbareschoolschrijfsels. En het gaat snel. Nu al is Ee Ai slimmer dan gisteren. Het is niet ondenkbaar dat het al tijdens het schrijven van deze column beter wordt dan ik, en dat ik halverwege deze zin vervangen word. Snel tikken dus. Het is te laat om over te springen naar een andere carrière want alles wat ik kan, leunt op denkwerk en creativiteit. Ik dacht nog even aan tapdansen, maar deepfakes kunnen dat ook beter. Wil ik de wereld nog iets kunnen bieden, dan zal ik als de wiedeweerga die loodgieterscursus moeten doen waarover ik al zo lang fantaseer, in de veronderstelling dat de eerste loodgietrobots de komende jaren nog niet van de band zullen rollen. Seksrobots wel natuurlijk, die zullen veel eerder te bestellen zijn. Ten eerste hoef je voor seks minder te kunnen dan voor loodgieterswerk, ten tweede zijn die enge wijven die Japanse robotfabrikanten gebruiken om de vooruitgang te demonstreren op hun eigen creepy manier bijna een soort van aantrekkelijk. Dat is geen toeval, daar wordt een markt opgewarmd, let op mijn woorden. En als niet lang daarna die loodgietrobots bij die seksrobots aanbellen, zijn er ook voor porno geen mensen meer nodig. Dit alles is als je erover nadenkt goed nieuws. We hoeven niet meer te denken in termen van baan, carrière en ratrace. Als Ee Ai, deepfakes en robots straks alles beter en goedkoper doen, zal een zee van vrije tijd over ons heen spoelen. Wat gaan we doen, als plezier en zingeving nog onze enige taken zijn? Ik zeg: wandelen en gitaarles. Waar we wél op moeten letten: dat we als de wiedeweerga een socialistische heilstaat creëren, want het zou zonde zijn als alleen Musk en Zuckerberg alle welvaart krijgen. En dat gaan ze proberen, reken maar.</p>]]></description>
      <guid>https://volkskrant.nl/nieuws-achtergrond/dit-is-mogelijk-de-laatste-column-van-thomas-maar-dat-is-goed-nieuws~b633370d/</guid>
      <pubDate>Thu, 2 Feb 2023 00:00:00 +00:00</pubDate>
    </item>
    <item>
      <title><![CDATA[Gewapend met buikschaamte en doodsangst ging ik het internet op: wat zijn de laatste ontwikkelingen in diëtenland?]]></title>
      <description><![CDATA[<p>Thomas wil het weer eens over zijn buikje hebben, want de weegschaal vertelde hem wat hij al wist: dat hij een god is, op dat inwendige vet na. Ik ben weer eens gedoken in mijn buikje. Dat komt, ik moet voor een podcast iets bedenken waar ik me voor schaam. Dat vond ik moeilijk, want schaamte bestrijkt een spectrum met aan het ene eind het gevoel wanneer je een scheet moet laten op de fiets en merkt dat er iemand vlak achter je rijdt, tot aan je echtgenote vermoorden en in je tuin begraven, en dat je met je onwetende kinderen staat te barbecuen en de hond haar ineens opgraaft en je kinderen zien dat mama helemaal niet naar Groenland is verhuisd zoals papa al die tijd beweerde. Dus ik dacht: laat ik het simpel houden en het hebben over mijn buikje. Hoewel schaamte een veel te groot woord is voor het gevoel dat ik heb wanneer ik in de spiegel kijk. Ik denk eerder: dat daar moet weg. Daarin word ik ondersteund door de verwijtende cijfers die verschenen op de chique weegschaaldinges van de sportschool, die alles meet. Die vertelde me wat ik al wist, namelijk dat ik een god ben, op mijn inwendige vet na. Dat hele buikje, dat is vet op mijn ingewanden en daar ga je enorm dood van. Dus gewapend met buikschaamte en doodsangst ben ik het internet op gegaan om te kijken wat de laatste ontwikkelingen zijn in diëtenland. Elk jaar verzinnen ze daar iets nieuws, ik dacht misschien is er nu wel een chocoladedieet ofzo. Ik zat er niet ver naast. De meest recente inzichten zeggen dat er twee dingen zijn waar je absoluut nooit van afvalt: minder eten en meer sporten. Slechts 1,5 procent van de mensen die daarmee probeert af te vallen, slaagt erin duurzaam slanker te worden. De reden zou zijn dat je stofwisseling zich aanpast aan wat je eet en hoeveel je verbrandt, zodat je altijd weer terug bij af komt. Nu ben ik dat meestal vóór door mijn oude bier-en-chipsdieet weer op te pakken voordat de buik weg is, maar ik geloof het best. Als sporten en minder eten niet de manier is, wat dan wel? Ik vond een podcast met een heuse professor in Engeland die het allemaal heeft uitgevogeld. Alles is de schuld van ons bioom. Ons wat? Ons bioom. Dat betekent zoiets als vegetatiezone. Je weet wel: loofbossen, naaldbossen, enzovoorts. Wij hebben namelijk ook een bioom in ons: onze darmflora. En omdat we veel te weinig verschillende dingen eten, hebben we te weinig darmplantjes en daarom zijn we te dik. Zoiets. Wat ik daaraan kon doen bleek ingewikkeld. Er bleek namelijk niet één oplossing te zijn, zoals: eet meer fruit. Want ieders bioom reageert anders op verschillende soorten voedsel, dus iedereen moet een eigen dieet hebben. En laat deze professor daar nou toevallig een bedrijf voor hebben. Je moet ze regelmatig poep en bloed sturen, en dan zeggen zij: geen bananen en rijst meer, wel frambozen en aardappelen. En dat alles voor een heel schappelijk fortuin per maand. Ik heb de hele podcast af geluisterd, en de professor leek me heel deskundig, maar ik zag mezelf niet dagelijks bloed en poep in envelopjes proppen en op de post doen. Helemaal aan het eind had hij toch nog een algemene tip: minimaal dertig soorten plantaardig voedsel per week. Dat lijkt veel, maar koffie en thee tellen mee, net als bijvoorbeeld nootjes of de schimmel uit blauwe kaas. Bier en chips noemde hij niet, maar die zijn ook plantaardig dus ik zit voorlopig snor.</p>]]></description>
      <guid>https://volkskrant.nl/nieuws-achtergrond/gewapend-met-buikschaamte-en-doodsangst-ging-ik-het-internet-op-wat-zijn-de-laatste-ontwikkelingen-in-dietenland~b7f28e62/</guid>
      <pubDate>Thu, 26 Jan 2023 00:00:00 +00:00</pubDate>
    </item>
    <item>
      <title><![CDATA[Thomas heeft een talenknobbel, dus hoe moeilijk kon het leren van gebarentaal zijn?]]></title>
      <description><![CDATA[<p>Thomas van Luyn doet mee aan een spelprogramma waarvoor hij gebarentaal moet leveren. En dat blijkt toch een stuk moeilijker dan hij aanvankelijk dacht. Ik ben handig met talen. Althans, ik bluf me er aardig doorheen. Ik kan bijvoorbeeld heel goed een Italiaan nadoen. Dan doe ik gewoon lekker bazig, en zet een stem op als een claxon die op kilometers afstand nog irriteert. Elke vraag stel ik in de vorm van een bevel, en mijn handen steek ik schaamteloos in de snufferd van mijn gesprekspartner. Werkt als een tierelier. En voor mijn Deens doe ik alsof ik zwaar getafeld heb, te veel aquavit heb gedronken en tegelijkertijd oprispingen heb en een beetje moet huilen. Klinkt gek, maar dat soort dingen werken geweldig als ingang in een taal. Moet het Frans zijn, dan begin ik elke zin met een verongelijkt ‘bof’ en ‘bah’ en zeg ik om het woord ‘eh’, terwijl mijn schouders zeggen: ‘Ik weet het ook niet hoor, ik werk hier alleen maar.’ Mijn gesprekspartners beginnen meteen terug te kletsen alsof ik een inboorling ben. Dat kan problemen opleveren, want luisteren is niet mijn sterkste kant. Daarom maak ik er een punt van om in elke taal zo snel mogelijk de woorden ‘langzamer’ en ‘nog eens graag’ te leren. Een maand geleden kreeg ik de gelegenheid om gebarentaal te leren. Het betrof een spelprogramma waarbij ik opdrachten moest uitvoeren samen met een doof iemand. Alle communicatie diende dus in gebarentaal te geschieden. Dat had er op tv leuk uitgezien, en met de arrogantie die uit de eerste alinea spreekt, dacht ik: leuk, hoe moeilijk kan het zijn? Ik ben tenslotte vrij goed in hints, en dan mag ik ook nog de woorden mimen want dat zie ik gebarentolk Irma ook doen op tv. Appeltje-eitje toch? De realiteit begon langzaam door te dringen toen ik mijn huiswerk voor de eerste opname kreeg. Les 1 van elke taal is altijd zoiets als ‘Hallo, mijn naam is... en hoe heet u? Mijn hobby is schilderen!’ Dat bleek in gebarentaal al behoorlijk lastig. Om te beginnen kon ik niet eens mijn naam uitspreken. Daartoe moest ik eerst het gebarenalfabet leren. Zesentwintig handgebaren dus, waarvan een aantal letters behoorlijk op elkaar lijkt. Hoe hard ik ook oefende, ik bleef mezelf hardnekkig ‘Fuomsa’ noemen. Een leuke naam, maar niet de mijne. En dan was ik nog niet eens toegekomen aan ‘dank u wel’, of ‘goedemorgen’. Laat staan: ‘Van welk perron vertrekt de trein van kwart over 7?’ Ik mag niet te veel verklappen want het moet nog worden uitgezonden, maar neemt u maar van me aan dat het er op de opnamedag niet makkelijker op werd. Niet alleen was ik helemaal in de war dat mijn stem me was ontnomen, ook mijn hele motoriek zat me in de weg. Ik ben namelijk van mezelf vrij bewegelijk, hetgeen een hoop onbewuste, vluchtige gebaartjes oplevert die voor diepe fronsen zorgden in het voorhoofd van mijn dove teamgenoot – een 13-jarige jongen met het engelengeduld van de Boeddha zelve – omdat elk gebaar iets betekent. Het was alsof ik in mijn eerste schooltoneelstuk stond, en weer helemaal niet wist waar ik mijn handen moest laten. En als de ander wat zei, raakte ik helemaal de draad kwijt. Alles wat wie dan ook zei, ging me te snel. De eerste twee gebaren die ik echt onder de knie kreeg waren dan ook ‘langzamer’ en ‘nog eens graag’.</p>]]></description>
      <guid>https://volkskrant.nl/nieuws-achtergrond/thomas-heeft-een-talenknobbel-dus-hoe-moeilijk-kon-het-leren-van-gebarentaal-zijn~bd4606c6/</guid>
      <pubDate>Thu, 19 Jan 2023 00:00:00 +00:00</pubDate>
    </item>
  </channel>
</rss>
