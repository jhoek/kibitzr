<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Weiland of meertje: voor Thomas ligt ook in de vakantie een milieudepressie op de loer]]></title>
      <description><![CDATA[<p>Zat ik nét weer in mijn werkritme, moest de herfst alweer worden gevierd. Die vakanties ook altijd. Zo’n ouderwetse kostschool, dat lijkt me wel wat. Eind augustus pakken de koters hun koffertje, en dan zie je ze niet tot de Kerst. Na Oud en Nieuw is het weer toedeledokie, en heb je het rijk alleen tot de zomer. Afijn, alle vriendjes van de kinderen waren op vakantie, dus wij moesten ze vermaken.</p>
<p>Het voelde nog te kort op de zomervakantie om ver weg te gaan, dus keken we naar huisjes in Nederland, want als het zulk pokkeweer is, zijn er huisjes zat en is de prijs laag. We vonden online een mooi Fries vakantieparkje. We konden kiezen tussen zicht op het weiland of zicht op het water. Beide vond ik deprimerend. Dat weiland trek ik niet, want ik word knetterdepressief van al dat raaigras. Raaigras, dat is het gras waar ze langzamerhand al het normale gras mee hebben vervangen. Van een afstandje ziet het er lekker frisgroen uit, maar wie het betreedt ziet iets vreemds: de sprietjes staan allemaal precies een centimeter of twee uit elkaar. Als een soort van goedkope Turkse haartransplantatie. De grond daartussen is kaal. Hoe ze dat doen, Joost mag het weten, maar echt: geen klavertje of madeliefje te bekennen. Het is een woestijn met groene sprietjes. Als ik daar de hele dag naar moet kijken, dan heb ik geen vakantie, dan zit ik enkel te vechten tegen mijn milieudepressie, en als een oude man te foeteren dat in de weilanden van vroeger nog weleens wat groeide. En dan moet ik weer denken aan hoe er deze zomer op de voorruit van mijn auto, nadat ik op en neer naar Zuid-Frankrijk was gereden, precies nul insecten zaten, terwijl ik tien jaar geleden nog bij elk tankstation moest poetsen.</p>
<p>Maar uitzicht op het meertje is ook niet goed, want dan ga ik denken aan óf het neerslagtekort, óf het neerslagoverschot, óf aan de stijgende zeespiegel. Tenminste, als ik mij al niet afvraag waarom alle boten nog steeds op diesel varen, en de grote schepen op stookolie, en hoe moeilijk het verdomme kan zijn om die zonnepanelen nou op de daken van Nederland te zetten in plaats van op die weilanden waarvan je ook natuur had kunnen maken. En dan ga ik googlen hoeveel een weiland kost want dan wil ik het laten overwoekeren met onkruid, en dan kom ik er weer achter dat dat niet mag in Nederland, want een agrarische bestemming is een agrarische bestemming en dan heb je maaiplicht. MAAIPLICHT! En laat ze al die zonnepanelen nou gebruiken om waterstof te maken, dat deed mijn scheikundeleraar verdomme al in de tweede klas, zo ingewikkeld is dat niet mensen, godsamme.</p>
<p>Dat lied,</p>
<p>Vluchten kan niet meer</p>
<p>, uit welk jaar was dat? Nou, lang geleden in ieder geval. Dus waar ZEIKTEN ze over? Je had nog helemaal geen milieu toen, geen vliegschaamte, geen volgebouwde costa’s of gesmolten gletsjers. De bergen hadden nog sneeuw, de rivieren nog water en Frankrijk stond niet elk jaar in de fik. Vluchten kon uitstekend, en je hoefde niet eens ver: je sprong op de fiets, en van waar ook in Nederland was je in een half uurtje in een 19de-eeuws coulisselandschap.</p>
<p>Maar nu dan, hè? Hè? Hè? Nou, ik zal het u zeggen: Mongolië. Daar gaan we komende zomer heen. Mongolië.</p>]]></description>
      <guid>https://volkskrant.nl/columns-opinie/weiland-of-meertje-voor-thomas-ligt-ook-in-de-vakantie-een-milieudepressie-op-de-loer~baecbba8/</guid>
      <pubDate>Thu, 3 Nov 2022 00:00:00 +00:00</pubDate>
    </item>
    <item>
      <title><![CDATA[Een avond tussen beroemdheden, maar wie is zij ook al weer?]]></title>
      <description><![CDATA[<p>Op een fraai feest met opgedirkte mensen raakt Thomas in verwarring over welke beroemdheden hij eigenlijk goed kent.</p>
<p>Er was een gala, dus er waren complimentjes want ik had een smoking aan. Het vleit me, maar ik hoor er soms een toon van verbazing in: o, je kunt er wél leuk uitzien. Ja, dat kan ik. Er leuk uitzien is het gedeelte van zo’n avond waar ik weinig moeite mee heb. Handleiding voor de man: men schere, trekke nette kleren aan, klaar.</p>
<p>Het is het andere deel, de mensen, daar ben ik een stuk slechter in. Al mijn inspanningen ten spijt blijf ik gewoon zwaar gehandicapt als het gaat om namen en gezichten. Dat is normaal al genant genoeg, maar zeventienmaal zo erg wanneer het gaat om grote namen met beroemde gezichten. Want zo’n gala was het, beroemde mensen zo ver het oog reikte, allemaal opgedirkt tot Hollywoodiaanse proporties. Een lust voor het oog, echt, maar wanneer je normaal al moeite hebt op iemands naam te komen, brengen al die galajurken en glamourkapsels wel heel veel extra informatie met zich mee, die ik gewoonweg niet snel genoeg kan verwerken.</p>
<p>Zo kwam er een spectaculair opgetuigde vrouw op me af, wier beroemdheid ik wel herkende, maar waarvan ook weer, hoe ze heette en hoe goed we elkaar kenden kon ik onmogelijk oprakelen. Zij echter, was één en al smiles, knuffels en complimenten over mijn werk. Dan moet je wel een ontzettende lul zijn om te zeggen: ‘Eh... help me even. Wie ben je ook alweer?’ Nee, je knuffelt terug, lacht en knikt, en ondertussen trek je haastig alle laatjes van je geheugen open en rommel je naarstig door de inhoud, zonder te weten waarnaar je zoekt. Ondertussen moet je wel blijven luisteren naar wat er wordt gezegd, want er kunnen hints vallen, en je moet je niveau van openhartigheid afstemmen op een gedeeld verleden – dat je niet kent. Ik word dan soms duizelig van het multitasken. Het zijn momenten als deze waarop je blij bent met een net pak, en een glas om je hand wat te doen te geven.</p>
<p>Op het gala was één man die me de hele avond leek te achtervolgen. Elke hoek die ik omsloeg, zag ik hem weer naar me kijken, lachen en zwaaien, en soms klopte hij me in het voorbijgaan op mijn rug, of gaf hij me een familiair kneepje in de arm. Heel onschuldig allemaal, maar als je een droom hebt die zo gaat, word je toch ongemakkelijk wakker.</p>
<p>Tegen de tijd dat de A-locatie sloot, liep ik met vreemden mee om verder te drinken op de B-locatie. Toen we daar werden uitgegooid, wankelde ik met nog vreemderen mee naar de C-locatie. Tegen die tijd was mijn enige houvast dat ik mensen in smokings en galajurken moest volgen, dan zou alles goedkomen. Toen ook de C-locatie sloot, besloot het gezelschap dat er doorgezopen moest worden in een tent die pas opent als andere tenten sluiten, en moest ik maken dat ik wegkwam. In de verwarring was mijn hartelijke stalker in een gevecht verwikkeld geraakt met zijn jas, dus ik pakte behulpzaam even zijn goodiebag uit zijn handen. Ik maakte even een praatje met de uitsmijter, en toen was ik hem kwijt.</p>
<p>Dus nu heb ik de goodiebag van een waarschijnlijk beroemd iemand in mijn gang staan, met allemaal mooie dure dingetjes erin, en weet ik niet wat ik moet doen.</p>]]></description>
      <guid>https://volkskrant.nl/columns-opinie/een-avond-tussen-beroemdheden-maar-wie-is-zij-ook-al-weer~b9c8bf08/</guid>
      <pubDate>Thu, 27 Oct 2022 00:00:00 +00:00</pubDate>
    </item>
    <item>
      <title><![CDATA[Wat moet Thomas in hemelsnaam op zijn hoofd komende winter?]]></title>
      <description><![CDATA[<p>De dagen worden korter, de paniek slaat toe: wat moet ik in hemelsnaam op mijn hoofd? Daar had ik natuurlijk de hele zomer voor, om daarover na te denken, maar in het verhaal van de Krekel en de Mier ben ik de palmboom.</p>
<p>Het meest voor de hand ligt een capuchon, want die zit al op mijn jas, maar dat ding is een marteling. Als ik opzij kijk, blijft mijn capuchon stug vooruitkijken, zodat ik slechts mijn neus in de binnenkant steek. Wil ik in die richting iets zien, dan moet ik mijn lichaam in zijn geheel draaien, alsof ik een nekblessure heb of een robot ben uit de jaren vijftig. Op de fiets is dat helemaal onmogelijk. Om te zien wat er op me af komt, moet ik één hand van het stuur halen en een kijkgat creëren. Dat gaat niet erg snel en wat er van andere kanten komt, blijft ongewis, dus, nou, gezeik allemaal. Ook te voet is het een onding, want ik word gek van het oorverdovende gewrijf over mijn oren. Die swoesj met elke stap drijft me tot waanzin en maakt me moordlustig. Het zal aan mijn hoogsensitieve gestel liggen.</p>
<p>Geen capuchon dus, maar wat wel? Dat is het wiel dat ik elk jaar opnieuw moet uitvinden, want ik ben kouwelijk aangelegd. Er is veel dat mij slecht staat, en maar één ding goed: een hoed. Hoeden staan mij geweldig. Maar ik wil geen hoed, want een man onder de 80 met een hoed is een pretentieuze zak hooi. Die maakt een statement. Die wíl iets. Als u een hoedendrager bent: u bent de uitzondering die de regel bevestigt, met uw schwung en panache. Alle andere mannen met hoeden schreeuwen: kijk mij. Met m’n hoed. Het enige voordeel is dat je ’m in de lucht kunt gooien tijdens voetbalwedstrijden, mits het 1924 is en de rest van het stadion ook hoeden draagt. Anders moet je het gewoon niet doen.</p>
<p>De armoedige keuze waartoe ik mezelf gedwongen zie, is die tussen pet en muts. Petten, daar zijn twee soorten van: de honkbalpet, en de niet-honkbalpet. Eerstgenoemde is onze nationale volkspet. Van stadion tot golfbaan draagt de Nederlandse man een donkerblauw petje met de letters LA of NY op het voorhoofd. Mijn hoofd is niet sportief genoeg om ermee weg te komen, hetgeen ik zeer betreur, want ik hoor er graag bij.</p>
<p>Niet-honkbalpetten daarentegen, komen in vele, exotische varianten. Van Zuid-Amerikaanse guerrilla tot Engelse krantenjongen, van Franse geitenhoeder tot Canadese rendierjager (met oorflappen). Leuk, zeker, ja hoor, creatief – maar allemaal vragen ze om specifieke kledij, gepaste gezichtsbeharing en de juiste rekwisieten zoals jachtgeweren of stokbroden.</p>
<p>Dus kom ik elke winter weer uit bij een stomme, saaie muts. Geen vrolijke, felgekleurde, zelfgebreide muts met een pomponnetje erop, want dan moet ik ook flapschoenen en ballonnen meenemen, en die kan ik niet in elke garderobe kwijt. Ook geen Russische bontmuts; die had ik ooit, maar toen eiste mijn vrouw dat ik op straat 20 meter afstand van haar hield. Dus ik vrees dat het toch weer een goedkoop schedelkapje van de H&M wordt, hetgeen de klus klaart maar waar ik gewoonweg te weinig beleving uit haal. Er móét toch iets stijlvollers en chiquers bestaan. Wat zou Arno Kantelberg dragen...?</p>]]></description>
      <guid>https://volkskrant.nl/columns-opinie/wat-moet-thomas-in-hemelsnaam-op-zijn-hoofd-komende-winter~b3d8e213/</guid>
      <pubDate>Thu, 13 Oct 2022 00:00:00 +00:00</pubDate>
    </item>
    <item>
      <title><![CDATA[Thomas belooft een kinderboek te schrijven, en wat er toen gebeurde zagen we al van verre aankomen]]></title>
      <description><![CDATA[<p>Geloof me als ik zeg dat u geen idee heeft hoeveel te laat deze column is ingeleverd. Wanneer ik u vertel dat ik momenteel met de krantenbezorger aan het meerennen ben, om nog de laatste correcties in deze zin te krabbelen, overdrijf ik nauwelijks. Mijn eigen schuld. Toen een uitgeverij mij met een totaal gebrek aan realiteitszin vroeg of ik een kinderboek wou schrijven, had ik ze erop moeten wijzen dat ik er in mijn hele leven nog niet in geslaagd ben om iets wat op een werkritme lijkt te creëren. Wanneer ik een pagina voor deze krant een dag te laat inlever, is dat nog op te vangen door de buitengewoon flexibele redacteuren die voor dit medium werken. Maar de wiskundigen onder u zullen al uitgerekend hebben dat een boek van pakbeet honderdvijftig pagina’s, dan honderdvijftig dagen te laat ingeleverd wordt.</p>
<p>De stok achter deze deur ziet er als volgt uit: de uitgeverij heeft het niet-bestaande boek op de cover van haar seizoensbrochure gezet. Die ligt hier voor mijn neus om mij eraan te herinneren dat de boekpersen al zijn opgewarmd, de drukkers naast hun apparaten staan te wachten, dat er al een plekje is vrijgemaakt in de AKO voor een stapeltje naast de kassa, dat de rij voor de signeersessie al begint te morren, en dat Humberto Tan zijn vragenkaartjes al doorneemt. Allemaal beginnen ze ongeduldig te schuifelen en dingen te zeggen als: ‘Zeg! Is het nog voor vandaag, meneer Van Luyn, of eh...?’</p>
<p>Reeds een jaar geleden wist ik dat als ik er nou elke dag een uurtje voor zou gaan zitten, ik de auto al lang geleden in zijn vrij had kunnen zetten en laten uitrollen. Maar nu de poep onderweg is naar de ventilator, zijn alle natuurwetten opgeschort. Ik wist niet dat het kon, maar het blijkt dat als je nou maar gewoon niet eet, niet drinkt en niet slaapt, niet naar de wc gaat, je niet wast, scheert of aankleedt, je ’s nachts met bevroren voeten trillend van de koffie en Red Bull tot een uurtje of half 6 doorwerkt, even een dutje doet tot 7 uur en weer aan de slag gaat, dat je je dan verrassend goed kunt concentreren. Tijdens die dutjes gebeurt er ook van alles trouwens. Kleuren en vormen dansen voor mijn ogen, mijn lichaam wordt vloeibaar, ik hoor stemmen en ervaar momenten van religieuze extase. Al die culturen die af en toe een weekje vasten en nachtwakes houden, doen dat blijkbaar niet alleen omdat het van de oppersmurf moet, maar ook omdat de Grote Geest de</p>
<p>Doors of Perception</p>
<p>dan wagenwijd opengooit.</p>
<p>Mijn kinderen steken er ook veel van op, vooral op het gebied van zelfredzaamheid. Ik zag net mijn jongste langs schuifelen in hele andere kleren dan de laatste keer dat ik hem zag, een dag of vijf, zes geleden. Tenminste, ik denk dat het mijn kind was, ik moet bekennen dat ik niet heel goed meer weet hoe hij er tegenwoordig uitziet. En ik meen me te herinneren dat er ook ineens een vrouw rondliep in mijn huis, maar het kan natuurlijk ook een koortsige fantasie zijn geweest.</p>
<p>Ik belde de redacteur van dit magazine om uit te leggen dat ik zo spectaculair te laat was vanwege een boek. ‘Ah’, zei hij, ‘is dat voor het langverwachte</p>
<p>Deadlines Zijn Zeg Maar Echt Mijn Ding?’</p>]]></description>
      <guid>https://volkskrant.nl/columns-opinie/thomas-belooft-een-kinderboek-te-schrijven-en-wat-er-toen-gebeurde-zagen-we-al-van-verre-aankomen~be8de756/</guid>
      <pubDate>Sat, 8 Oct 2022 00:00:00 +00:00</pubDate>
    </item>
    <item>
      <title><![CDATA[Gezonde mensen hebben op een fatbike niets te zoeken]]></title>
      <description><![CDATA[<p>De early adopters van de elektrische fiets waren ouderen. Het leidde, zo vertelde een neuroloog mij, tot een epidemie aan hersenschuddingen; ineens bleken bochten veel scherper, en de snelheid een stuk hoger dan de ouden van dagen gewend waren, waarbij hun afnemende gezichtsvermogen en verminderde evenwichtsgevoel niet hielpen. Het was voor hen een aanvaardbaar risico, gezien de aanzienlijke verruiming van hun reikwijdte die elektrificatie ze gaf.</p>
<p>Lange tijd bleef de rest van Nederland fietsen op echte fietsen, maar fabrikanten wilden ook de rest van ons zo gek krijgen. Een paar prototypes verder verscheen daar de</p>
<p>fatbike</p>
<p>, en het land ging om.</p>
<p>Vóór de zomer dacht ik nog: geinig lelijk ding, als ik ooit te veel geld heb en te weinig verstand, wie weet. Maar slechts een paar maandjes verder is de hipheid er wel af, hetgeen treffend geïllustreerd wordt door het feit dat ook ouderen zijn overgestapt op de fatbike. Ik zie tenminste ineens ontzettend veel kleine oude dametjes erop rijden. Zou ik ook doen; je kunt immers voor het stoplicht lekker op je zadel blijven zitten, want je korte beentjes kunnen gewoon bij de grond. Trouwens, ik zie dat ook mensen met overgewicht de fatbike hebben ontdekt. Waarschijnlijk vanwege de geringe conditionele vereisten en het lage zwaartepunt. Zo begint de fatbike stilaan het gezonde alternatief te worden voor de Canta; een uitstekende zaak natuurlijk voor mensen die anders te weinig lichaamsbeweging zouden krijgen, maar gezonde mensen hebben er niks op te zoeken.</p>
<p>Fietsen op een echte fiets heeft namelijk twee voordelen: het is krankzinnig gezond en bizar milieuvriendelijk. Om met de eerste te beginnen: elke dag een halfuurtje fietsen naar je werk en terug, daar kan geen sportschool tegenop. Dat staat gelijk aan elke dag een uur op de hometrainer, en wie van ons kan dat opbrengen? Plus gratis woon-werkvervoer, wat wil je nog meer. Natuurlijk, niet meer bezweet en hijgend op je werk aankomen heeft ook voordelen, maar een goede conditie is er niet één van.</p>
<p>En die milieuvriendelijkheid: het is natuurlijk geniaal dat er een voertuig bestaat dat geen enkele brandstof verbruikt, anders dan die je in je mond stopt. Waarbij het meteen eventuele lichamelijke energie-overschotten afroomt, wat weer goed is voor de lijn. De accu van de fatbike echter, moet worden opgeladen aan het stroomnet, aan het verre uiteinde waarvan nog steeds kolen- en kerncentrales staan – en dan heb ik het nog niet eens over de grondstoffen die voor de accu zelf nodig zijn. Allemaal ernstige nadelen, die simpel te mijden zijn door te fietsen op een echte fiets.</p>
<p>Sterker nog: als je erover nadenkt, zou het natuurlijk allemaal juist andersom moeten: onze fietsen zouden een heel klein beetje zwaarder moeten trappen, met een interne dynamo die stroom opwekt in plaats van verbruikt. Die accu zou je aan het eind van de dag gevuld en wel in je meterkast moeten kunnen plaatsen, om er lekker je laptop en je router op te laten draaien. Zo kun je van je welverdiende rust genieten met een zelf opgewekt moppie Netflix. Je bezuinigt op je energierekening, en wordt tegelijk slank, fit, gespierd en sexy. Ik heb uitgerekend dat als 7 miljoen mensen dat zouden doen, de cumulatieve gezondheidsverbetering de zorg met 42 procent zou ontlasten, en we onze klimaatdoelen 28 procent sneller zouden kunnen halen. O wacht, ik heb nog niet eens meegerekend dat je van fietsen ook nog lekker warm wordt.</p>
<p>Take that</p>
<p>, Poetin.</p>]]></description>
      <guid>https://volkskrant.nl/columns-opinie/gezonde-mensen-hebben-op-een-fatbike-niets-te-zoeken~bd27c797/</guid>
      <pubDate>Thu, 6 Oct 2022 00:00:00 +00:00</pubDate>
    </item>
    <item>
      <title><![CDATA[Sport werkt net als soaps en voetbal: als je even te lang kijkt, kies je partij]]></title>
      <description><![CDATA[<p>Vroeger had je soaps, een kunstuiting die ik ervoer als ondraaglijk en uitzichtloos lijden. Wanneer ik mij gedwongen zag om drie opeenvolgende afleveringen te bekijken, bijvoorbeeld vanwege een relatie (niks te ‘bijvoorbeeld’), dan kreeg ik vanzelf een hekel aan de één, en hoopte ik het beste voor de ander, en daarna bleef ik de serie volgen omdat ik moest weten hoe het zou aflopen. Maar het liep nooit af, want het was een soap.</p>
<p>Sport leeft van dat mechanisme, dat je vroeg of laat partij kiest en het dan blijft volgen. Thuis keken wij geen voetbal, dus áls ik het zag was ik altijd verbluft over hoe partijdig het publiek was. Ik dacht: het lijkt verdorie wel alsof ze overtredingen van de eigen ploeg minder erg vinden dan die van de tegenstander! Maar dat is toch oneerlijk? Ik snapte er niets van. Totdat ik een keer werd meegesleept in een EK. Ik ervoer het genot van wanneer iemand in het oranje ermee wegkwam als hij een speler met een ander kleur shirt onderuit schoffelde.</p>
<p>Juridisch is dat altijd blijven wringen. Daarom kijk ik liever vechtsport, waar bloedlust met open vizier wordt beleden, en er geen hypocriete regels zijn. Voor twee mensen in de ring, dan wel kooi, die proberen de ander zo veel mogelijk te beschadigen – en dan bedoel ik niet dat ze elkaars integriteit in twijfel trekken – kun je mij zo niet midden in de nacht, dan toch tot vrij laat in de avond wakker maken. In mijn biosfeer kan dat op weinig begrip rekenen, wat ik prima snap, want bloed is nou eenmaal bah, en pijn doet ontegenzeggelijk auw, en in de echte wereld is geweld naar en traumatiserend. Elk bezwaar dat overdraagbaar is op horrorfilms, is volkomen terecht. Om voornoemde redenen kan ik dan weer niet tegen horror, maar dat terzijde.</p>
<p>In ieder geval snap ik waarom ik vechten kijk: ik ben vóór de één vanwege mooie trappen, en tegen de ander omdat hij een stomme kop heeft. Hetgeen veel redelijker is dan mijn betrokkenheid bij het wel en wee van Max Verstappen. Voordat hij er was, vond ik Formule 1 altijd spectaculair oninteressant: ze reden rondjes, de rijkste won, en dat was altijd dezelfde. Maar net als met soaps en voetbal: als je even te lang kijkt, kies je partij. En nu doet er iemand mee die Nederlands heet te zijn. Hij is eigenlijk Belg en woont in Monaco, maar zijn vader is Limburgs en dat telt ook. De media gooiden me ermee dood, dus ik keek per ongeluk eens een keertje, en nou, de emoties liepen hoog op en er was ruzie en iemand vloog uit de bocht en dat was zijn schuld, o nee toch de schuld van de ander, en toen gingen ze bijna op de vuist en voor ik er erg in had, wist ik alles van bandenhardheid, neerwaartse druk, wat DRS was, wanneer DRS ingezet mocht worden en waarom DRS onderwerp van discussie was. En nu is er een deel van mij gegijzeld door iets wat me voorheen niet interesseerde, alleen omdat er iemand meedoet die een aardig mondje Nederlands spreekt. Ik probeer voor Lewis Hamilton te zijn, ogenschijnlijk een sympathiekere vent dan Verstappen, maar het lukt niet want hij heeft geen Limburgse vader, dus ja. En nu moet ik weten hoe het afloopt.</p>]]></description>
      <guid>https://volkskrant.nl/columns-opinie/sport-werkt-net-als-soaps-en-voetbal-als-je-even-te-lang-kijkt-kies-je-partij~be8c6df0/</guid>
      <pubDate>Thu, 29 Sep 2022 00:00:00 +00:00</pubDate>
    </item>
    <item>
      <title><![CDATA[Deadline niet gehaald, maar nu weet ik wél hoe ik een plee moet bouwen in het bos]]></title>
      <description><![CDATA[<p>In de bibliotheek kun je ongestoord doorwerken, denkt Thomas, die nodig zijn boek moet afschrijven.</p>
<p>Oké, deadline niet gehaald, maar nu weet ik wél hoe ik een plee moet bouwen in het bos. Het blijft me verbazen hoe mijn wil geen enkele invloed heeft op wat ik doe.</p>
<p>Ik was nota bene in de bibliotheek gaan zitten, vanwege de serene rust en de hardwerkende studenten. Die laatsten vind ik</p>
<p>fakking</p>
<p>indrukwekkend. Bergen studieboeken, pennen, markers en opperste concentratie. Elke laptop waar ik langsliep toonde een scherm met lappen tekst of wiskundige vergelijkingen. Hebben ze gratis wifi, gaan ze zitten studéren! Misschien komt het allemaal nog goed met de wereld.</p>
<p>Ik ging zitten, klapte mijn laptop open in de veronderstelling dat ik loeihard aan mijn boek ging zitten tikken, toen ik dacht: Zweden. Dat is me wat zeg, Zweden. Nooit geweest, hoop natuur – daar zou ik nu willen zitten, in Zweden. In een blokhut. Hoeveel zou dat kosten, een blokhut in Zweden? Google-google-google, nou ja zeg, een blokhut in Zweden kost geen kont. En voor geen drol heb je er ook nog een stukje land omheen. Sterker nog, een stukje land zonder blokhut kost noch een kont, noch een drol. Gewoon helemaal niks. Je krijgt bijna geld toe. Zit je wel helemaal nergens, maar dat zit je algauw in Zweden.</p>
<p>En dan moet ik mijn eigen blokhut bouwen. Hm, YouTube:</p>
<p>tutorial ‘build log cabin’.</p>
<p>Hola, dat is een hoop werk zeg. Nee maar echt. Trek er maar een jaar voor uit. Moet ik in weer en wind ongelofelijk zwaar werk verrichten met allerhande apparatuur, in de wetenschap dat ik nog nooit iets met mijn handen heb gemaakt dat niet schots en scheef was en in gekreukeld plakband gewikkeld.</p>
<p>Nou ja, dan koop ik er wel eentje in het tuincentrum. Even kijken, Google Maps. Nou, er zit er eentje op vier uur rijden.</p>
<p>Naar de wc gaan wordt nog een dingetje, zonder riolering en stromend water. De kleine boodschap is geen probleem in een bos dat zich uitstrekt van de buitenwijken van Malmö tot de haven van Wladiwostok. Maar de grote, dan wil je toch een beetje afgeschermd van de slagregens en poolwinden zitten. Nou ja, gat in de grond graven, een strandhuisje eromheen en een wc-rol ernaast en klaar is Kees. Misschien een Modespecial van het magazine ernaast voor de entertainment. Wat zegt YouTube?</p>
<p>In plaats van dat YouTube zegt: ‘Aan het werk Van Luyn! Het boek moet vrijdag af!’, verschijnen er twintigduizend minidocumentaires over het bouwen van veilige en hygiënische sanitaire constructies. Mannen leggen nou eenmaal graag iets uit, en wanneer het bouwen van iets zich laat combineren met poep- en plasgrappen, laat geen enkele man met een baard en een hamer die kans liggen.</p>
<p>Er waren veel dingen waar ik niet aan gedacht had. Mijn plee moet 20 meter van mijn hut, wind- en stroomafwaarts, er moet licht zijn om de boel te kunnen vinden, en ontluchting – maar dan wel zo dat er geen beestjes kunnen binnenkomen. Het gat in de grond moet meer dan een meter diep zijn, en er moet een emmer zijn met iets om je verrichtingen toe te dekken, zogezegd. Dat kan zand zijn, zaagsel, as, of ongebluste kalk – de meningen van de bebaarde mannen verschilden daar enorm over.</p>
<p>Waar ze het wél over eens zijn: zorg dat je wifi hebt. Zodat je lekker tutorials kunt kijken wanneer je moet werken.</p>]]></description>
      <guid>https://volkskrant.nl/columns-opinie/deadline-niet-gehaald-maar-nu-weet-ik-wel-hoe-ik-een-plee-moet-bouwen-in-het-bos~b52be823/</guid>
      <pubDate>Thu, 15 Sep 2022 00:00:00 +00:00</pubDate>
    </item>
    <item>
      <title><![CDATA[De kat van Thomas was van het dak gewaaid, maar uiteindelijk kwam alles op z’n pootjes terecht]]></title>
      <description><![CDATA[<p>Jacky de poes is van het dak gewaaid. We hadden zitten pimpelen op het dakterras en besloten daar te slapen. Midden in de nacht werden we wakker van rukwinden, verhozen onszelf naar ons echte bed in onze echte slaapkamer en sliepen de slaap der onschuldigen.</p>
<p>De volgende ochtend, toen mijn vrouw de deur uit stapte, riep ze dat de poes buiten was. Hup Jacky, naar binnen. Met mijn slaperige kop registreerde ik dat Jacky wel héél langzaam de trap op klom. En wat had dat vieze beest nou weer in haar bek? Bloed, bleek, en stukjes vlees en bot. Mijn interne alarmcentrale ging af, en oh poezie poezie kom eens hier ach beestje toch, maar ze reageerde nauwelijks. Ik belde de dierenarts: ‘Sorry, we zitten vol, er zijn vannacht allemaal poezen uit ramen gewaaid.’ Ik belde dierenarts nummer twee: ‘Helaas, we zitten met allemaal poezen die van daken af zijn gevallen.’</p>
<p>Blijkbaar was die nacht elke kat in de stad weggewaaid.</p>
<p>Dierenarts nummer vijf zei: ‘We zitten vol, maar jeetje, kom maar gewoon, we zien wel hoe we haar erin passen.’ Die mensen heb je dus ook. Als u op het nieuws weer eens nare mensen nare dingen ziet doen, denk daar dan maar aan.</p>
<p>De dierenarts spalkte, verbond, ontsmette, stabiliseerde en maakte foto’s, ondanks dat ze dit met nog tien poezen moest doen. Ze vertelde dat Jacky naar het ziekenhuis moest om haar kopje te reconstrueren. Dat ik rekening moest houden met flinke kosten.</p>
<p>‘Maar natuurlijk dokter, alles voor Jacky, geld geen bezwaar.’</p>
<p>‘Oh gelukkig, nou, reken vijf- à zesduizend euro.’</p>
<p>…</p>
<p>‘Hallo?’</p>
<p>‘Ja, sorry, ik was even weg. U zei?’</p>
<p>‘Ik vroeg of u Jacky verzekerd had.’</p>
<p>‘Haha, nee, haha, wie verzekert er nou zijn kat?’</p>
<p>Onderweg naar het dierenziekenhuis belde ik mijn vrouw, want het i-woord moest toch even genoemd worden. Maar nee, inslapen konden we aan de kinderen niet verkopen. En bovendien: wie had het dakluik en de ramen opengelaten? Niet Jacky.</p>
<p>Terwijl ik het gaspedaal steeds dieper induwde, besloot ik dat ik voor zes- fucking duizend fucking euro wel een bionische poes mocht verwachten, die kon koken en de vuilniszakken buiten kon zetten.</p>
<p>In het poezenziekenhuis zei de intake-mevrouw van sorry, we hebben het érg druk met neergestorte poezen, het kan zijn dat Jacky een paar nachtjes moet overnachten voor we kunnen opereren. Kosten: ongeveer zevenhonderd euro per nacht. Maar misschien is het bij uw eigen dierenarts goedkoper, voegde ze haastig toe toen ze zag wat er allemaal met mijn gezicht gebeurde op dat moment.</p>
<p>De dierenarts zei: ‘Tuurlijk joh, breng Jacky maar, dan houden we haar hier stabiel. Nee, kost niks, we zijn er toch met al die kapotte huisdieren.’</p>
<p>In mijn gedachten smeedde ik een medaille voor deze vrouw.</p>
<p>Zo ging het een paar dagen door: ik bracht Jacky naar het ziekenhuis, de mensen daar vonden dat ze te druk waren, en ik bracht haar weer terug naar de dierenarts, die het daadwerkelijk te druk had maar gewoon een held was. Totdat ze zei: ‘Weet je wat, Jacky ademt normaal, eet weer, loopt weer, geeft weer kopjes – wat zouden we haar opereren?’</p>
<p>Het gaat goed met haar. Ze is wat schuwer geworden, maar daar staat tegenover dat we genoeg geld hebben om haar elke avond met kwaliteitsvoer naar binnen te lokken.</p>]]></description>
      <guid>https://volkskrant.nl/columns-opinie/de-kat-van-thomas-was-van-het-dak-gewaaid-maar-uiteindelijk-kwam-alles-op-z-n-pootjes-terecht~ba6f4fbc/</guid>
      <pubDate>Thu, 8 Sep 2022 00:00:00 +00:00</pubDate>
    </item>
    <item>
      <title><![CDATA[Zoals het Amerikaanse leger ontbladeringsmiddel inzette om de Vietcong te ontwaren, zo schoor ik mijn zaakje]]></title>
      <description><![CDATA[<p>Ik heb het hele zaakje geschoren. Dát zaakje, ja, Totale kaalslag op wortel, stam en omringende landerijen. Niet uit esthetische overwegingen – wat dat betreft loop ik uit de pas met de rest van Nederland, waar grootschalige ontbossing de norm is. In de douches van de sportschool zie ik niets dan kale slurven en gladde zakken. Ik denk dat het sexy moet overkomen, en wellicht enigszins pornesque. En inderdaad, je zaakje ziet er dan toch wat meer outgoing uit, en de jodocus lijkt, ontdaan van de begroeiing onderaan, ook wat groter. Mannen kennende sluit ik niet uit dat het ooit normaal wordt om er ook nog een presenteerblaadje onder te hangen.</p>
<p>Maar bij mij, oldskool hetero, wekken geschoren zaakjes vooral vertedering. Ik vind het er kwetsbaar uitzien. Aaibaar. Ik bedoel, als je een lief en ongevaarlijk diertje zou tekenen, zou dat ook roze en zacht zijn.</p>
<p>Het was dan ook niet uit geilheid dat ik besloot mijn gazon te maaien. De reden was een uitbraak van pigmentvlekken. Die kwamen, zo bleek deze vakantie, onder en boven mijn zwembroek uit, en als Nederlander houd ik nou eenmaal van een geordend landschap, dus moest er paal en perk worden gesteld.</p>
<p>Het internet vermeldde dat het van alles kon zijn, maar gelukkig waren alle mogelijke oorzaken behandelbaar met hetzelfde crèmepje van de Etos. Aanvankelijk oogstte ik enig succes, maar de verkleuringen kwamen steeds terug. Na gedegen zelfonderzoek ontdekte ik dat dit kwam doordat zich diep in de donkere rimboe rond mijn laaglanden nog verzetshaarden bevonden die moeilijk waren uit te roeien, slecht bereikbaar als ze waren vanwege de dichte begroeiing die hun locatie verhulde, en die de voor hun bedoelde crème onderschepte. Vanuit die bases braken de rebellen steeds opnieuw uit, dus zoals het Amerikaanse leger ooit ontbladeringsmiddel inzette om de Vietcong te ontwaren, zo schoor ik mijn zaakje om een vrij schootsveld te creëren op onordelijke pigmenteenheden.</p>
<p>Maar staand in de badkamer, slechts gewapend met scheermesje en bus scheerschuim, dacht ik ineens: hoe DOEN mensen dit? Serieus? Het leerproces om mijn gezichtsbeharing zonder ernstige verwondingen te scheren, duurde al lang zat. En nu moest ik ineens op aanzienlijk gecompliceerder contouren navigeren. Het leek me onverstandig om zonder omhaal meteen het mes op de huid te zetten, dus besloot ik met de tondeuse van mijn scheerapparaat eerst het grove werk te doen.</p>
<p>Big mistake.</p>
<p>Reeds bij het eerste balcontact nam het mechanisme een venijnig hapje uit mijn vel. Au. Eerst met een schaartje dan maar?</p>
<p>Ik zal u de details en mijzelf de gêne besparen van hoe de behandeling verder verliep, maar ik kan u melden dat, na een lang en uiterst voorzichtig proces, de klus adequaat en naar volle tevredenheid geklaard was. Enige trots kon ik niet onderdrukken, omdat het tenslotte de eerste keer was. Het enige jammere was dat ik er op niemand indruk mee kon maken. Niet zoals toen ik voor het eerst zelf pasta had gemaakt, die ik meteen kon opdienen aan mijn vrienden en alle complimenten kon innen. Omdat de kans klein was dat ik dit ooit weer zou doen, overwoog ik heel even om een foto te maken van het resultaat. Hetgeen ik niet deed, om redenen van dat ik gekke Henkie niet ben. Ik besloot mijn tevredenheid als een man te vieren: in stilte.</p>]]></description>
      <guid>https://volkskrant.nl/columns-opinie/zoals-het-amerikaanse-leger-ontbladeringsmiddel-inzette-om-de-vietcong-te-ontwaren-zo-schoor-ik-mijn-zaakje~be0582cc/</guid>
      <pubDate>Thu, 1 Sep 2022 00:00:00 +00:00</pubDate>
    </item>
    <item>
      <title><![CDATA[Met een hond heb je ineens een heel andere autovakantie]]></title>
      <description><![CDATA[<p>Met een hond kom je op andere plekken dan zonder. Parkjes en bosjes waarvan je niet wist dat ze bestonden, en waarvan je dat voorheen ook niet wilde weten. Het woord ‘losloopgebied’ doet zijn intrede in je woordenschat, en je gaat uitjes plannen vanuit de recreatiebehoefte van je hond.</p>
<p>Voor vakanties geldt dat helemaal. Wie ‘huisdieren’ aanvinkt bij Booking.com ziet meteen de aanbieders die géén verharend en knagend stinkbeest in hun huis willen hebben verdwijnen. Wat overblijft, dát wordt je vakantie. Een autovakantie uiteraard; ik heb niet overdreven veel vliegschaamte, maar ik trek de grens bij een vliegticket voor een huisdier.</p>
<p>Mijn auto vond het niks dat Cosmo meereed. Dat demonstreerde hij door in de Franse heuvels ineens te gaan haperen en hoesten (de auto, niet de hond). Ik belde mijn garageman, die zei dat het waarschijnlijk niets ergs was en dat ik het kon ondervangen door heuvelopwaarts een versnelling lager te rijden (daarbij leerde ik dat op het laagste punt van het dal meestal vier gele paaltjes in de vangrail staan – handig als je wilt terugschakelen). Maar de boodschap was duidelijk. Mijn auto, die nog nooit kuren had gehad, mocht de hond niet.</p>
<p>Cosmo echter, was dól op de auto. Wij waren bang geweest dat het zielig zou zijn om ’m zulke lange ritten op te dringen, maar na elke stop kon hij niet wachten om weer in de auto te springen. Vanuit hem gezien begrijpelijk, want hij is van het soort dat graag de hele roedel bij elkaar heeft. Zodra het gezelschap opsplitst begint hij te te trekken en te piepen. Het is een vuilnisbakkie, maar het woord ‘herder’ krijgt ineens betekenis bij dit gedrag.</p>
<p>In de auto zat Cosmo lekker in de roedel, op de achterbank tussen de kinderen in, met zijn hoofd op het middenconsole, zodat hij de airco achterin blokkeerde en zo als enige lekker koel bleef. Het stelde hem ook in staat zijn natte neus lekker in mijn elleboog te duwen, en soms voelde ik ineens een zwaar hoofd op mijn schouder rusten, en blies hij een diepe zucht van genot in mijn oor.</p>
<p>De huisdiervriendelijke hotelletjes die we aandeden, waren van een ander slag dan we gewend waren. In één woord: bejaarder. Géén rooftopbars of zwembaden, maar wél een bakje water aan je eettafel en een grote, groene tuin. En vooral: andere hondenbezitters, dus geen gezeik of misprijzende blikken.</p>
<p>De Fransen zelf leerden wij ook op een nieuwe manier kennen. Het cliché wil dat ze ontspannen flierefluiters zijn, maar als het om honden gaat bleken ze strikter dan de burgerlijkste Duitser. Je kunt op een eenzame, kale berg zijn, zodra er één Franse mevrouw in de verte je hond meent te ontwaren, begint ze al te foeteren, gebaren en vloeken dat het dier aan de lijn moet, en sterker nog, dat honden alleen op dinsdagen tussen half elf en kwart voor drie op de berg mogen.</p>
<p>Voor Franse honden golden ook andere omgangsregels: het bleek he-le-maal niet de bedoeling dat je ze aaide, daar keken de baasjes vol afschuw naar. Of erger nog, dat Cosmo eraan ging snuffelen. Achterdochtige blikken, rukken aan de lijn, waarschuwende kreten.</p>
<p>Cosmo was het allemaal worst. Hij had een topvakantie, en heeft laten weten dat hij zo snel mogelijk weer met de auto een verre reis wil maken.</p>]]></description>
      <guid>https://volkskrant.nl/columns-opinie/met-een-hond-heb-je-ineens-een-heel-andere-autovakantie~b47b3e66/</guid>
      <pubDate>Thu, 25 Aug 2022 00:00:00 +00:00</pubDate>
    </item>
  </channel>
</rss>
