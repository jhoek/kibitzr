<?xml version="1.0" encoding="utf-16"?>
<rss version="2.0">
  <channel>
    <title><![CDATA[Thomas van Luyn]]></title>
    <link>https://www.volkskrant.nl/auteur/thomas-van-luyn</link>
    <description><![CDATA[Thomas van Luyn]]></description>
    <item>
      <title><![CDATA[Dit is mogelijk de laatste column van Thomas, maar dat is goed nieuws]]></title>
      <description><![CDATA[<p>Al tijdens het schrijven van deze column wordt Thomas ingehaald door Ee Ai. Tijd voor een nieuwe carrière? Ik ga nog één ding zeggen over Ee Ai, en daarna is het afgelopen. Of nee, twee. Het eerste moet natuurlijk zijn waarom ik AI zo infantiel spel; dat is omdat ik er genoeg van heb het steeds als ‘al’ te lezen, en dan – wanneer de verwarring is neergedwarreld – de zin opnieuw te moeten interpreteren. Liever nog zou ik K.I. gebruiken, want het heet gewoon al jaren Kunstmatige Intelligentie, alleen staat die afkorting in de medische wereld voor Kunstmatige Inseminatie dus dat zou tot verwarring leiden. ‘Ee Ai’ dus, en ik verzoek u met klem voortaan deze spelling aan te houden. Ten tweede: dit is mogelijk mijn laatste column. Ik vraag namelijk een kleine vergoeding voor het werk dat erin zit, en Ee Ai is gratis. Als u nu zegt: maar Thomas, zo raak als jouw observaties zijn, zo elegant geschreven, dat kan een elektronisch brein toch nooit? Welnu, ik heb in ChatGPT de volgende woorden ingevuld: ‘I am a writer, AI makes my job obsolete. Style: witty’ om te zien wat eruit rolde. Dat was: ‘I’m a writer, and I’m saying that my job is obsolete. Why? Because AI, of course! It’s not just that robots can do it faster, more accurately, and more reliably than me – it’s that they’re getting better at it every day. Just look at how much better Alexa is at answering questions about the weather compared to me!’ Oké, het is nog in het Engels en ik lig nog niet helemaal in een deuk, maar dit is al beter dan mijn middelbareschoolschrijfsels. En het gaat snel. Nu al is Ee Ai slimmer dan gisteren. Het is niet ondenkbaar dat het al tijdens het schrijven van deze column beter wordt dan ik, en dat ik halverwege deze zin vervangen word. Snel tikken dus. Het is te laat om over te springen naar een andere carrière want alles wat ik kan, leunt op denkwerk en creativiteit. Ik dacht nog even aan tapdansen, maar deepfakes kunnen dat ook beter. Wil ik de wereld nog iets kunnen bieden, dan zal ik als de wiedeweerga die loodgieterscursus moeten doen waarover ik al zo lang fantaseer, in de veronderstelling dat de eerste loodgietrobots de komende jaren nog niet van de band zullen rollen. Seksrobots wel natuurlijk, die zullen veel eerder te bestellen zijn. Ten eerste hoef je voor seks minder te kunnen dan voor loodgieterswerk, ten tweede zijn die enge wijven die Japanse robotfabrikanten gebruiken om de vooruitgang te demonstreren op hun eigen creepy manier bijna een soort van aantrekkelijk. Dat is geen toeval, daar wordt een markt opgewarmd, let op mijn woorden. En als niet lang daarna die loodgietrobots bij die seksrobots aanbellen, zijn er ook voor porno geen mensen meer nodig. Dit alles is als je erover nadenkt goed nieuws. We hoeven niet meer te denken in termen van baan, carrière en ratrace. Als Ee Ai, deepfakes en robots straks alles beter en goedkoper doen, zal een zee van vrije tijd over ons heen spoelen. Wat gaan we doen, als plezier en zingeving nog onze enige taken zijn? Ik zeg: wandelen en gitaarles. Waar we wél op moeten letten: dat we als de wiedeweerga een socialistische heilstaat creëren, want het zou zonde zijn als alleen Musk en Zuckerberg alle welvaart krijgen. En dat gaan ze proberen, reken maar.</p>]]></description>
      <guid>https://volkskrant.nl/nieuws-achtergrond/dit-is-mogelijk-de-laatste-column-van-thomas-maar-dat-is-goed-nieuws~b633370d/</guid>
      <pubDate>Thu, 2 Feb 2023 00:00:00 +00:00</pubDate>
    </item>
    <item>
      <title><![CDATA[Gewapend met buikschaamte en doodsangst ging ik het internet op: wat zijn de laatste ontwikkelingen in diëtenland?]]></title>
      <description><![CDATA[<p>Thomas wil het weer eens over zijn buikje hebben, want de weegschaal vertelde hem wat hij al wist: dat hij een god is, op dat inwendige vet na. Ik ben weer eens gedoken in mijn buikje. Dat komt, ik moet voor een podcast iets bedenken waar ik me voor schaam. Dat vond ik moeilijk, want schaamte bestrijkt een spectrum met aan het ene eind het gevoel wanneer je een scheet moet laten op de fiets en merkt dat er iemand vlak achter je rijdt, tot aan je echtgenote vermoorden en in je tuin begraven, en dat je met je onwetende kinderen staat te barbecuen en de hond haar ineens opgraaft en je kinderen zien dat mama helemaal niet naar Groenland is verhuisd zoals papa al die tijd beweerde. Dus ik dacht: laat ik het simpel houden en het hebben over mijn buikje. Hoewel schaamte een veel te groot woord is voor het gevoel dat ik heb wanneer ik in de spiegel kijk. Ik denk eerder: dat daar moet weg. Daarin word ik ondersteund door de verwijtende cijfers die verschenen op de chique weegschaaldinges van de sportschool, die alles meet. Die vertelde me wat ik al wist, namelijk dat ik een god ben, op mijn inwendige vet na. Dat hele buikje, dat is vet op mijn ingewanden en daar ga je enorm dood van. Dus gewapend met buikschaamte en doodsangst ben ik het internet op gegaan om te kijken wat de laatste ontwikkelingen zijn in diëtenland. Elk jaar verzinnen ze daar iets nieuws, ik dacht misschien is er nu wel een chocoladedieet ofzo. Ik zat er niet ver naast. De meest recente inzichten zeggen dat er twee dingen zijn waar je absoluut nooit van afvalt: minder eten en meer sporten. Slechts 1,5 procent van de mensen die daarmee probeert af te vallen, slaagt erin duurzaam slanker te worden. De reden zou zijn dat je stofwisseling zich aanpast aan wat je eet en hoeveel je verbrandt, zodat je altijd weer terug bij af komt. Nu ben ik dat meestal vóór door mijn oude bier-en-chipsdieet weer op te pakken voordat de buik weg is, maar ik geloof het best. Als sporten en minder eten niet de manier is, wat dan wel? Ik vond een podcast met een heuse professor in Engeland die het allemaal heeft uitgevogeld. Alles is de schuld van ons bioom. Ons wat? Ons bioom. Dat betekent zoiets als vegetatiezone. Je weet wel: loofbossen, naaldbossen, enzovoorts. Wij hebben namelijk ook een bioom in ons: onze darmflora. En omdat we veel te weinig verschillende dingen eten, hebben we te weinig darmplantjes en daarom zijn we te dik. Zoiets. Wat ik daaraan kon doen bleek ingewikkeld. Er bleek namelijk niet één oplossing te zijn, zoals: eet meer fruit. Want ieders bioom reageert anders op verschillende soorten voedsel, dus iedereen moet een eigen dieet hebben. En laat deze professor daar nou toevallig een bedrijf voor hebben. Je moet ze regelmatig poep en bloed sturen, en dan zeggen zij: geen bananen en rijst meer, wel frambozen en aardappelen. En dat alles voor een heel schappelijk fortuin per maand. Ik heb de hele podcast af geluisterd, en de professor leek me heel deskundig, maar ik zag mezelf niet dagelijks bloed en poep in envelopjes proppen en op de post doen. Helemaal aan het eind had hij toch nog een algemene tip: minimaal dertig soorten plantaardig voedsel per week. Dat lijkt veel, maar koffie en thee tellen mee, net als bijvoorbeeld nootjes of de schimmel uit blauwe kaas. Bier en chips noemde hij niet, maar die zijn ook plantaardig dus ik zit voorlopig snor.</p>]]></description>
      <guid>https://volkskrant.nl/nieuws-achtergrond/gewapend-met-buikschaamte-en-doodsangst-ging-ik-het-internet-op-wat-zijn-de-laatste-ontwikkelingen-in-dietenland~b7f28e62/</guid>
      <pubDate>Thu, 26 Jan 2023 00:00:00 +00:00</pubDate>
    </item>
    <item>
      <title><![CDATA[Thomas heeft een talenknobbel, dus hoe moeilijk kon het leren van gebarentaal zijn?]]></title>
      <description><![CDATA[<p>Thomas van Luyn doet mee aan een spelprogramma waarvoor hij gebarentaal moet leveren. En dat blijkt toch een stuk moeilijker dan hij aanvankelijk dacht. Ik ben handig met talen. Althans, ik bluf me er aardig doorheen. Ik kan bijvoorbeeld heel goed een Italiaan nadoen. Dan doe ik gewoon lekker bazig, en zet een stem op als een claxon die op kilometers afstand nog irriteert. Elke vraag stel ik in de vorm van een bevel, en mijn handen steek ik schaamteloos in de snufferd van mijn gesprekspartner. Werkt als een tierelier. En voor mijn Deens doe ik alsof ik zwaar getafeld heb, te veel aquavit heb gedronken en tegelijkertijd oprispingen heb en een beetje moet huilen. Klinkt gek, maar dat soort dingen werken geweldig als ingang in een taal. Moet het Frans zijn, dan begin ik elke zin met een verongelijkt ‘bof’ en ‘bah’ en zeg ik om het woord ‘eh’, terwijl mijn schouders zeggen: ‘Ik weet het ook niet hoor, ik werk hier alleen maar.’ Mijn gesprekspartners beginnen meteen terug te kletsen alsof ik een inboorling ben. Dat kan problemen opleveren, want luisteren is niet mijn sterkste kant. Daarom maak ik er een punt van om in elke taal zo snel mogelijk de woorden ‘langzamer’ en ‘nog eens graag’ te leren. Een maand geleden kreeg ik de gelegenheid om gebarentaal te leren. Het betrof een spelprogramma waarbij ik opdrachten moest uitvoeren samen met een doof iemand. Alle communicatie diende dus in gebarentaal te geschieden. Dat had er op tv leuk uitgezien, en met de arrogantie die uit de eerste alinea spreekt, dacht ik: leuk, hoe moeilijk kan het zijn? Ik ben tenslotte vrij goed in hints, en dan mag ik ook nog de woorden mimen want dat zie ik gebarentolk Irma ook doen op tv. Appeltje-eitje toch? De realiteit begon langzaam door te dringen toen ik mijn huiswerk voor de eerste opname kreeg. Les 1 van elke taal is altijd zoiets als ‘Hallo, mijn naam is... en hoe heet u? Mijn hobby is schilderen!’ Dat bleek in gebarentaal al behoorlijk lastig. Om te beginnen kon ik niet eens mijn naam uitspreken. Daartoe moest ik eerst het gebarenalfabet leren. Zesentwintig handgebaren dus, waarvan een aantal letters behoorlijk op elkaar lijkt. Hoe hard ik ook oefende, ik bleef mezelf hardnekkig ‘Fuomsa’ noemen. Een leuke naam, maar niet de mijne. En dan was ik nog niet eens toegekomen aan ‘dank u wel’, of ‘goedemorgen’. Laat staan: ‘Van welk perron vertrekt de trein van kwart over 7?’ Ik mag niet te veel verklappen want het moet nog worden uitgezonden, maar neemt u maar van me aan dat het er op de opnamedag niet makkelijker op werd. Niet alleen was ik helemaal in de war dat mijn stem me was ontnomen, ook mijn hele motoriek zat me in de weg. Ik ben namelijk van mezelf vrij bewegelijk, hetgeen een hoop onbewuste, vluchtige gebaartjes oplevert die voor diepe fronsen zorgden in het voorhoofd van mijn dove teamgenoot – een 13-jarige jongen met het engelengeduld van de Boeddha zelve – omdat elk gebaar iets betekent. Het was alsof ik in mijn eerste schooltoneelstuk stond, en weer helemaal niet wist waar ik mijn handen moest laten. En als de ander wat zei, raakte ik helemaal de draad kwijt. Alles wat wie dan ook zei, ging me te snel. De eerste twee gebaren die ik echt onder de knie kreeg waren dan ook ‘langzamer’ en ‘nog eens graag’.</p>]]></description>
      <guid>https://volkskrant.nl/nieuws-achtergrond/thomas-heeft-een-talenknobbel-dus-hoe-moeilijk-kon-het-leren-van-gebarentaal-zijn~bd4606c6/</guid>
      <pubDate>Thu, 19 Jan 2023 00:00:00 +00:00</pubDate>
    </item>
    <item>
      <title><![CDATA[Thomas liep een Amerikaanse acteur tegen het lijf en probeerde met alle macht cool te blijven]]></title>
      <description><![CDATA[<p>Thomas was ervan overtuigd dat hij iemand zag die hij uit een Amerikaanse serie kent. Voordat hij er erg in had, had hij zijn hand al uitgestoken. In de lobby van de schouwburg zag ik die ene met die baard uit Ted Lasso. Als u de serie niet gezien heeft, geeft niks, ik heb zo veel niet gezien. The Sopranos bijvoorbeeld. Kun je heel oud mee worden. Hoe dan ook: Ted Lasso is een superleuke Amerikaanse serie, en fun fact: twee van de hoofdrolspelers kregen het idee ervoor toen ze een seizoen meedraaiden bij een Amsterdamse comedyclub. Dat laatste vervulde me met een volkomen ongepaste trots, die er niet minder op werd toen bleek dat een vriendin van mijn vrouw die ene met die baard kende, omdat zij op haar beurt weer een vriendin had die iets met hem had gehad of zo. Dat betekende, in dit kleine land, dat het niet ondenkbaar was dat ik hem ooit tegen het lijf zou lopen. Ik nam mij voor dat als dat ooit gebeurde, ik cool zou blijven. Dat mislukte. Het was na een kindervoorstelling. In de foyer liep die ene met die baard ineens langs me, en voor ik er erg in had, had ik mijn hand al uitgestoken − dat doe ik eigenlijk alleen wanneer ik verlegen ben, en dat wil vermommen door te doen alsof ik een hartelijke handenuitsteker ben. ‘Hoi’, zeg ik dan, ‘ik ben Thomas’. Niet origineel maar het dekt de lading. Het werkt meestal prima, omdat noch ik, noch de ander de tijd krijgt om na te denken of we dit wel willen. Die ene met die baard stak onwillekeurig ook zijn hand uit, en we waren al aan het schudden voordat we ons afvroegen waarom. In mijn hoofd zag ik de aftiteling van Ted Lasso met zijn naam als schrijver en bedenker, en het was een kwestie van tijd voordat ik ging blozen en stotteren. ‘I like your work’, zei ik maar. ‘Thank you’, zei hij, ‘I like your work too.’ Hoorde ik dat nou goed? Maakte hij een geintje? Dat was niet ondenkbaar, want hij had kinderen bij zich, en als die Nederlands waren was er een kans dat die waren blootgesteld aan mijn kinderprogramma, alleen: waren het wel zijn kinderen? Veel tijd om na te denken had ik niet, want wou het niet raar worden moest ik nu iets zeggen. Ik koos voor: ‘We have a mutual friend’. Een blunder. Want in de paniek wist ik niet meer wie van mijn vrouws vriendinnen hem nou beweerde te kennen en hoe. Ik besloot maar meteen vol in de aanval te gaan, dan was ik er snel vanaf. Een compliment, daar moet je niet omheen draaien, dat vinden mensen altijd leuk. Dus voordat hij kon vragen wie die mutual friend dan was, zei ik: ‘I just wanted to say, I really like Ted Lasso.’ Een frons verscheen op zijn gezicht. ‘Uhm…’ Het leek alsof het licht veranderde, de schaduwen op zijn gelaat verplaatsten zich en ineens zag hij er heel anders uit. ‘I think you’re confusing me with someone’, zei hij. En nu hoorde ik dat hij niet Amerikaans was, maar Iers. Dit begon heel raar te worden. ‘No problem,’ hoorde ik mezelf zeggen, wat helemaal nergens op sloeg, en ik maakte me snel uit de voeten. Wat doet een Ier bij een Nederlandse kindervoorstelling? Waren het wel zijn kinderen? Waar kende hij mij van? En vooral: stond ik zojuist enorm raar te doen? Ja hè? Shit, daar was ik al bang voor.</p>]]></description>
      <guid>https://volkskrant.nl/columns-opinie/thomas-liep-een-amerikaanse-acteur-tegen-het-lijf-en-probeerde-met-alle-macht-cool-te-blijven~b0afc2a1/</guid>
      <pubDate>Thu, 12 Jan 2023 00:00:00 +00:00</pubDate>
    </item>
    <item>
      <title><![CDATA[Welke idioot legt er nu een laptop op een pan heet water? Oeps, dat was Thomas zelf]]></title>
      <description><![CDATA[<p>Het was koud, de verwarming op de kamer van zijn zoon was kapot en Thomas wilde gewoon een lieve vader zijn. Dat werd hem niet in dank afgenomen. De laptop van mijn zoon is overleden, terwijl hij toch echt pas een half jaar oud was (de laptop, niet de zoon). De laatste die er met zijn tengels aan zat was ik, dus is het begrijpelijk dat mijn zoon mij de schuld geeft. Onterecht, want het was een onfortuinlijke samenloop van onvoorziene omstandigheden. De drie voornaamste daarvan waren dat het vreselijk koud was, de verwarming op mijn zoons kamer kapot was en ik een enorm lieve papa ben. De combinatie daarvan resulteerde erin dat ik een pan met heet water in zijn ijskoude bed legde, en hem toedekte met twee dekbedden. Het beoogde resultaat was een aangenaam warm matras wanneer hij een uur later naar bed zou gaan. Daar kunnen ongelukken van komen, dat weet ik ook wel, ik ben niet achterlijk. Dus om die te vermijden deed ik twee dingen: ten eerste waarschuwde ik hem dat er een pan heet water in zijn bed stond, ten tweede balanceerde ik de laptop bovenop de dekenknoedel, op het hoogste punt, zodat hij als een soort zwevend plateau rustte op de twee dekens lager geplaatste pan. De gedachte was dat, indien mijn zoons puberbrein zou vergeten dat er iets in zijn bed verstopt was, hij gealarmeerd zou worden door de curieus geplaatste laptop. Het werkte uitstekend, in die zin dat hij niet zomaar onder de dekens dook, maar het bouwsel registreerde en met gepaste voorzichtigheid ontmantelde. Vervolgens ging hij in bed liggen, klapte de laptop open, en zag dat die niets meer deed. Een korte inspectie wees uit dat het apparaat kletsnat was. Dus kwam mijn zoon naar boven stormen om verhaal te halen. Ik legde het ding onder de keukenlamp, en zag door het ventilatierooster dat ook het interieur bedekt was onder een laag kleine druppeltjes. Snel schroefde ik de bodem eraf, en ging in de weer met wc-papier. Zonder resultaat, uiteraard. Nu zult u hetzelfde zeggen als mijn zoon: welke idioot legt er nu een laptop op een pan heet water? Ik zal u hetzelfde antwoorden als ik toen deed: er zat een deksel op de pan, en twee lagen dekbed tussen de pan en de laptop. Het was misschien een rare actie van me geweest, maar het was onmogelijk dat heet water c.q. stoom zich een weg naar de laptop had gebaand. Rara politiepet. Mijn hypothese: door de lage temperatuur in de kamer was de metalen behuizing van de laptop ijskoud geworden. Vlak boven het dekbed ontwikkelde zich een bel hete lucht, die zoals wij allen weten meer vocht bevat dan koude lucht. Vocht dat bij aanraking met het koude metaal direct condenseerde. Om mijn analyse kracht bij te zetten, toonde ik hem dat de dekens zelf nog kurkdroog waren, dus dat er van stoom geen sprake kon zijn geweest. Ik was behoorlijk in mijn nopjes. Als het een moord was geweest, was mijn analyse CSI- of Sherlock Holmes-waardig. Om onbegrijpelijke redenen vond mijn zoon het nog steeds mijn schuld. Om hem te paaien goot ik maar weer eens een zak droge rijst leeg over het kapotte apparaat. Ik probeerde te tellen bij hoeveel tablets en smartphones we dit al geprobeerd hadden, altijd zonder enig resultaat. Ik denk wel eens dat het de rijsthandelaars zijn die deze behandeling voor kapotte elektronica hebben bedacht. Nu ik erover nadenk: komen beide producten niet uit China?</p>]]></description>
      <guid>https://volkskrant.nl/nieuws-achtergrond/welke-idioot-legt-er-nu-een-laptop-op-een-pan-heet-water-oeps-dat-was-thomas-zelf~b68741af/</guid>
      <pubDate>Thu, 5 Jan 2023 00:00:00 +00:00</pubDate>
    </item>
    <item>
      <title><![CDATA[De dakgootman zette het hele wereldbeeld van Thomas op losse schroeven]]></title>
      <description><![CDATA[<p>Waarom moeilijk doen als het ook makkelijk kan? Thomas wist niet wat hij meemaakte toen de dakgootverzekeringinspecteur langskwam. De dakgoot klapperde. De dakgootman kwam kijken en maakte een offerte. Ik belde de verzekering die het verzekerde, en de verzekering zei: we sturen een man om te komen kijken of de vorige man wel goed heeft gekeken. Die tweede man, die heeft mijn hele wereldbeeld op losse schroeven gezet. Hij had een vrolijke das, dito humeur, en zei ‘Lekker’ op elk aanbod. Koffie? Melk en suiker? Koekje? Lekker! Zijn nopjes, daar was hij in. Na tien zorgeloze minuten kletsen, sloeg hij met vlakke handen op de tafel en zei: ‘Zullen we dan maar?’ We liepen naar boven, hij stak zijn iPhone uit het raam, maakte precies één foto van de dakgoot en zei: ‘Zit wel snor hoor’. En weg was hij. Hij had geen vragen gesteld, geen kritische blik geworpen, was niet eens uit het raam gaan hangen, en ik vermoed dat hij nooit naar de foto heeft gekeken. Het was of ik water zag branden. Zo kon het dus ook. Ik verkeer altijd in de waan dat je dingen zo goed mogelijk moet doen. En dat als iets makkelijk is, dat het dan blijkbaar beter moet. Nooit denk ik eens: nou, makkie, niets meer aan doen. Zit wel snor zo. Elke seconde die mij is vergund om op eventuele lauweren te rusten, vul ik meteen met het wegen van alternatieven. Nergens komt dat zo schrijnend tot uiting als in mijn relatie met de routeplanner. Die zegt duidelijk: ‘Over 1.500 meter, sla rechtsaf.’ Goed, dat is vreselijk slecht Nederlands (waarom niet gewoon: ‘rechts afslaan?’), maar het is wel lekker makkelijk, en ik hoef in principe even niet na te denken. In die stilte, die ruimte voor eventuele rust en tevredenheid denk ik meteen: ja, over 1.500 meter, maar volgens mij kan ik ook nu al déze afslag nemen. EN DAT DOE IK DAN. Dus het kale feit dat iets makkelijk is, maakt dat ik denk dat het anders moet. Dat is, in goed Nederlands, fucked up. En het is ook niet alsof het tot iets leidt. Het is altijd een omweg, en meestal moet ik weer helemaal terug om gewoon weer de routeplanner te volgen. Dat zou deze man nooit doen. Zijn hele voorkomen schreeuwde: het mág ook makkelijk zijn. Je hoeft heus niet, wanneer je veel van dakgoten weet, meteen een dakgotenbedrijf te beginnen, spreadsheets bij te houden en dingen te zeggen als ‘willen is kunnen’ en ‘stilstand is achteruitgang’ (twee aantoonbaar onjuiste beweringen). Je kunt ook zeggen: ambitie is gewoon een ander woord voor ontevredenheid. Je hoeft niet steeds het wiel te willen uitvinden. Daar ga je maar van tobben: zit er wel iemand op dit wiel te wachten? Is dit wiel niet te rond? Banden of geen banden? Weet ik wel zeker dat het niet op ski’s kan? Hm, misschien is ski’s uitvinden wel meer iets voor mij. Daar heeft de dakgootverzekeringsinspecteur geen last van, want hij had een baan die duidelijk ruim binnen zijn capaciteiten lag. Met koekjes erbij. Lekker. En zo zal hij zijn leven uitrijden, gewoon volgens de routeplanner, en veilig en uitgerust op zijn eindbestemming aankomen. Daar tegenover staat dat de moeilijkdoeners en wieluitvinders met al hun omwegen en doodlopende straten véél meer hebben gezien. Voornamelijk bedrijfsterreinen, maar toch.</p>]]></description>
      <guid>https://volkskrant.nl/columns-opinie/de-dakgootman-zette-het-hele-wereldbeeld-van-thomas-op-losse-schroeven~b6658c0a/</guid>
      <pubDate>Thu, 29 Dec 2022 00:00:00 +00:00</pubDate>
    </item>
    <item>
      <title><![CDATA[Een mens lijdt het meest door het lijden dat hij vreest – tenzij dat leed precies uitkomt]]></title>
      <description><![CDATA[<p>De piano van Thomas van Luyn moest een verdieping hoger, hoe moeilijk kan dat zijn voor een gespecialiseerd bedrijf? Mijn piano moest van beneden naar boven, naar een lastig bereikbare plek. De verhuislift kon ’m wel naar de tweede etage brengen, maar daarna moest hij nog een trap met een moeilijke hoek op. Gerenommeerde pianoverhuisbedrijven zeiden: nee, lastig, hrmpf, bah, gedoe – als ze überhaupt al reageerden. Ik wilde per se een pianospecialist, want ik heb het ding al sinds ik klein ben en hij mocht dus niet kapot. Ook ons huis niet, trouwens, want laten we wel wezen, witte muren zijn nog veel kwetsbaarder dan een piano. Terwijl ik geduldig de afwijzingen van de professionals incasseerde, had mijn vrouw de klus al op Werkspot gezet, en meteen had zich een bedrijfje gemeld. Redelijke prijs, geen probleem meneer. Ik vreesde met grote vreze, maar de tijd begon te dringen en ik ben inderdaad wel heel erg een Consumentengidsman, en soms moet je doorpakken. De voorman van het stel heette Karim. Hij gaf een stevige handdruk en had een aura van deskundigheid dat me meteen geruststelde. Die gerustheid smolt als sneeuw voor de zon toen ik zijn twee kornuiten probeerde te groeten. Ze schrokken zich een hoedje van mijn uitgestoken hand, keken naar de grond, mompelden onverstaanbaar iets en gaven handen als dooie vissen. Mijn vertrouwen werd er niet groter op toen Karim ze begon uit te leggen hoe de verhuislift in elkaar gezet moest worden en wat de bedoeling was. Daarna vroeg hij me waar hij in hemelsnaam het vrachtwagentje moest parkeren dat om de hoek stond te knipperen. Ik had kunnen zeggen: niet mijn probleem. Maar ik greep de situatie aan door aan te bieden om bij de wagen te gaan staan voor het geval er een parkeerwacht langs zou komen. Mijn werkelijke motief was dat ik niet in een straal van honderd meter van deze klunzen wilde komen, omdat ik anders gek zou worden. Om het kwartier ging ik even kijken, en elke keer zag ik hetzelfde tafereel: hannesen met onderdelen en touwen, en geen piano in zicht. Ik ging op de laadklep zitten werken op de laptop, en een uur later ging ik weer kijken: de piano hadden ze inmiddels op het liftje gekregen, maar nu waren ze aan het discussiëren hoe ze die straks bovenaan er weer af moesten krijgen. Ik haalde diep adem en probeerde me weer in mijn werk te verliezen, in de volle wetenschap dat het moeilijke gedeelte – het trapje op – nog moest komen. Een mens lijdt het meest door het lijden dat hij vreest – tenzij dat leed precies uitkomt. Ik was bang geweest dat ik uiteindelijk met die drie kerels midden op de trap vast zou komen te zitten met een zware piano in ons midden, die geulen zou trekken door het stucwerk en de pas geverfde treden kapot zou butsen. Welnu, precies die situatie was uitgekomen. De immer optimistische Karim weigerde, ondanks dat zijn arm pijnlijk vastgeklemd zat tussen de piano en de muur, te erkennen dat de klus was mislukt. Het was aan mij om met de nodige krachttermen de hele ploeg met piano en al terug naar beneden te sommeren. Al met al had het zes uur geduurd, en we waren een verdieping te laag geëindigd. Iedereen had op zijn manier zijn stinkende best gedaan, dus ik maakte maar tosti’s voor iedereen, die ze zwijgend opaten.</p>]]></description>
      <guid>https://volkskrant.nl/nieuws-achtergrond/een-mens-lijdt-het-meest-door-het-lijden-dat-hij-vreest-tenzij-dat-leed-precies-uitkomt~b732a7b7/</guid>
      <pubDate>Thu, 15 Dec 2022 00:00:00 +00:00</pubDate>
    </item>
    <item>
      <title><![CDATA[Lief, vrolijk, vriendelijk: Operetta Land is een énige voorstelling (en dat is niet ironisch bedoeld)]]></title>
      <description><![CDATA[<p>Helemaal zeker wist Thomas van Luyn het niet, maar het hoge woord is eruit: hij houdt van operette. Het applaus sterft uit, het publiek begint te accepteren dat het doek definitief dicht is. Terwijl de rij voor mij overeind begint te komen, wendt een man zich tot zijn vriend en zegt met een zucht die diep, diep van binnen komt: ‘Dit wil je toch elke dag.’ Ik weet waarop hij doelt, en had het niet beter kunnen zeggen. Wat we net gezien hebben was, in één woord, énig. Echt énig. Dat woord gebruik ik nooit, en ik ken ook niemand van onder de 80 die het woord zonder ironie kan gebruiken. Ik maak het ook niet zo vaak mee dat ik iets ervaar dat enig ís. Maar deze operette was echt énig. Lief, vrolijk, vriendelijk, en op geen enkele wijze gerelateerd aan welke realiteit buiten het stuk dan ook. De woorden ‘Rutte’ of ‘gasrekening’ of ‘dat mag je tegenwoordig niet meer zeggen’ vielen nergens. Het publiek was toen het ging zitten bezorgd geweest over de wereld, en stond nu rozig en vrolijk weer op. Spieren die lang strak hadden gestaan, waren voor het eerst in tijden weer los en zacht geworden. Ik zou Operetta Land dan ook van harte aanbevelen, ware het niet dat hij al voorgoed is uitverkocht, dus laat maar zitten. De voorstelling deed mij een aantal conclusies trekken. Ten eerste dat er veel te weinig escapisme van enige kwaliteit wordt gemaakt. Het kan aan mijn elitaire wereldje liggen, maar iedereen die ik goed vind, toont zich in zijn of haar werk bezorgd / kwaad / beangstigd door alles wat er in de wereld aan de hand is. Soms lassen ze even een momentje in om met zichzelf in de knoop te zitten, maar echt opgeruimd wordt het nooit. Dat sluit akelig goed aan bij mijn eigen belevingswereldje, en zo wordt het wel heel moeilijk een fris perspectief op mijn bestaan te krijgen. Ten tweede: ik hou geloof ik van operette. Ik weet het niet zeker, want ik ben er nauwelijks aan blootgesteld. Het is nou niet echt iets waarmee je wordt doodgegooid. Het zal wel weer een protestants dingetje zijn. Nederlanders boven de rivieren vertrouwen emoties zonder intellectueel gewicht niet. Daarom heb ik zelf moeten ontdekken dat ik van musicals hou, een kunstvorm die in Nederland zelden vrij van ironie wordt opgevoerd. U wilt niet weten (of misschien wel, maar ik ga het toch niet vertellen) hoeveel musicalregisseurs en -producenten ik heb gesproken die zeggen dat ze ‘eigenlijk’ niet zo van musicals houden – waarmee ze geloof ik bedoelen dat ze eigenlijk niet zo van emoties houden. Of misschien zijn ze bang voor imagoschade, wie zal het zeggen. Het is natuurlijk onmogelijk een heel genre slecht te vinden. Dat is zoiets als zeggen dat je niet van jazz houdt, of van schilderkunst, of van rap. Wanneer ik iemand die denkt niet van musicals te houden vertel dat er meer is dan Cats en de The Lion King, krijg ik het aloude en oerdomme antwoord dat het raar zou zijn wanneer acteurs ‘ineens in zingen uitbarsten’. Dat is zoiets als zeggen dat het raar is dat ze bij een toneelstuk ineens in praten uitbarsten, of dat ze bij een ballet ineens in dansen uitbarsten. En ja, het kan heel escapistisch zijn. Hoeft niet, ik heb musicals gezien over 9/11 en over zelfmoord, maar ik hou ook van een jongen en een meisje en een happy end. En laten operettes daarmee nou volzitten.</p>]]></description>
      <guid>https://volkskrant.nl/columns-opinie/lief-vrolijk-vriendelijk-operetta-land-is-een-enige-voorstelling-en-dat-is-niet-ironisch-bedoeld~b4d28df1/</guid>
      <pubDate>Thu, 8 Dec 2022 00:00:00 +00:00</pubDate>
    </item>
    <item>
      <title><![CDATA[Wat doet het met je als je oude spullen weggooit? En mag ik oude liefdes zomaar bij het oud papier zetten?]]></title>
      <description><![CDATA[<p>Thomas van Luyn komt bijna om in de opgeborgen spullen. Tijd dus om die voorwerpen uit het verleden op te ruimen. Maar hoe doe je dat eigenlijk? Wat mijn verleden me gebracht heeft, is vooral een hoop troep. Het zit opgeborgen in kratjes, vuilniszakken, schoenendozen en in eigenlijk alles waar iets anders in past. Dat ligt allemaal in de berging. Wat mij in de gelegenheid stelt om te zeggen dat deze in opbergers verborgen berg opgeborgen is in de berging, hetgeen ik buitengewoon bevredigend vind. Ik kijk er nooit naar, en denk er nooit aan – dat is immers het hele punt van shit in dozen stoppen en uit het zicht stouwen. Het probleem met het verleden is echter dat je er met het verstrijken van de jaren steeds meer van hebt. Ook de historische artefacten van mijn vrouw en kinderen worden steeds talrijker, met als gevolg dat de berging langzamerhand onbegaanbaar is geworden en er niets meer bij kan. Tijd dus om weg te gooien wat weg mag. Hoe pak je zoiets aan? Wat ik doe: ik open de dichtstbijzijnde doos, kijk erin, ontwaar duizend foto’s, brieven, speelgoed, strips, recensies, afschriften, mondharmonica’s, ping-pongbatjes en dartpijltjes, en dan ga ik eens even flink en daadkrachtig moedeloos bij de pakken neer zitten. Want dit is één doos, en zo heb ik er er nog twintig. Plus de dingen die niet in dozen passen: de flippers, de ukelele, de badmintonrackets, de bureaulamp. Ik heb dit al een paar keer eerder meegemaakt in mijn leven. Ik neem me voor zo’n beetje alles weg te gooien, maar wordt dan overmand door wat ik niet anders kan beschrijven dan morele vraagstukken. Mag ik mijn oude liefdes weggooien? Die vriendinnen had ik vooral in de tijd dat een mens zijn foto’s nog liet afdrukken. De mooiste plakte je in fotoboeken, de rest propte je in enveloppen en doosjes. Al die vakanties, al die rare verjaardagsfeestjes met vreemde families – ik kijk er helemaal nooit naar. Maar mag ik die meiden zomaar bij het oud papier zetten? Dat voelt toch een tikje respectloos. En neem nou deze narrenmuts... Deze wat? Narrenmuts, als in: de muts van een nar. Ik speelde namelijk ooit een nar in een schooltoneelstuk, en droeg daarbij een roze-en-geel-gestreepte narrenmuts met belletjes aan de punten. Ik heb er geen sentimentele gevoelens bij, en tenzij ik ooit nog de begrafenis van iemand die ik heel erg haat mag bijwonen, zal ik ’m nooit meer dragen. Maar weggooien? Mág dat wel? Net als al die cassettebandjes, videobanden en dvd’s. Ze weggooien zou lekker opruimen, maar ze staan vol met werk dat ik op tv en radio heb gedaan, en het zou toch zonde zijn als het Thomas van Luynmuseum zonder zou moeten. Of dit eenogige rode knuffelbeest hier. Als kind had ik twee knuffels waarvan ik hield (Beertje en Pluisaap), maar deze hier herinner ik me eigenlijk nauwelijks – hij had niet eens een naam. Maar een oude knuffel weggooien? Dan kun je net zo goed je eigen wieg verbranden. Zo is het al vaker gegaan in mijn leven, en dus tors ik al die herinneringen mee van ouderlijk huis naar studentenkamer naar appartement naar huis. Het nooit enige blik waardig gunnend, totdat ik een en ander wil opruimen, en erachter kom dat ik het niet kan. Niet omdat ik eraan gehecht ben, maar omdat ik bang ben dat dat me een slecht mens maakt.</p>]]></description>
      <guid>https://volkskrant.nl/columns-opinie/wat-doet-het-met-je-als-je-oude-spullen-weggooit-en-mag-ik-oude-liefdes-zomaar-bij-het-oud-papier-zetten~b59e0c65/</guid>
      <pubDate>Thu, 1 Dec 2022 00:00:00 +00:00</pubDate>
    </item>
    <item>
      <title><![CDATA[Bij de Zweedse meubelgigant droomt Thomas weg over alles wat hij had kunnen zijn]]></title>
      <description><![CDATA[<p>Thomas ging naar Ikea en waande zich in Disney. Waar was hij ook alweer voor gekomen? Welke van de Zweedse meubelgiganten is uw lievelings? Ja, de mijne ook. We zouden alleen gaan kijken naar een mini-keukentje voor het kantoor van mevrouw Van Luyn. Echt, alleen maar even door de keukens hollen, hup, erin en eruit. Hoe lang kan dat nou duren? Nou, een uurtje of twee, weet ik uit ervaring. Er zit een hele wetenschap achter hoe ze je, ondanks je voornemens, zo lang mogelijk in de zaak houden en zo veel mogelijk laten zien. Er zijn wel afsnijdroutetjes, maar alleen de gevorderde Ikea-ganger kan die ontwaren, en dan nog gebruik je ze niet. Werkelijk iedereen in het Pretpark der Burgerdromen laat zich braaf langs alle attracties geleiden. Afdwalende schapen worden zachtjes terug de kudde in geholpen door een stoeltje of een poefje dat op hun dwaalspoor staat. Ook ik laat me met liefde meevoeren met de stroom. Hoewel, liefde, misschien is weemoed een beter woord, want ik krijg knopen en knotten in mijn maag van al die levens die ik had kunnen leiden wanneer ik al die paradijsjes van klein geluk zie, ontworpen door ongelofelijk kundige inrichters. Wat is het geheim? De ontbrekende plafonds? Slimme lichtval? Als ik mijn huis precies zou inrichten als hier, met exact dezelfde spullen, dan nog zou het eruitzien als fletse goedkope massaproductie. Hier echter straalt alles hoop uit, en klein geluk. Voor mij dan. Ikea-haters kunnen er depressief of boos van worden, omdat ze hun onvolmaaktheden niet onder ogen willen komen, hun onvermogen dat schrijnend voelbaar wordt in deze volmaakte wereld. Die mensen houden ook niet van Disney. Ik ervaar eerder ‘aspiratie’ – datgene wat ik zou willen zijn. Een leukere vader, een lievere echtgenoot, een ambitieuzere werker, een opgeruimder mens. Zelden vertaalt het zich in ‘inspiratie’, dat ik denk: ik ga dit of dat anders doen. Decennia aan Ikea-ervaring hebben mij geleerd dat ik door een luchtspiegeling loop, een wereld die ik nooit zal kunnen bewonen. Geeft niet. Ik hou ook van Disney. Laat mij maar wegdromen, wegzakken in een neplederen bank en kijken naar de statige notenhouten gefineerde boekenkast slash tv-meubel. Of leunen op de statafel in de zonovergoten keuken waaraan ik altijd goedgeluimd zou ontbijten, als ik een man zou zijn die zo’n statafel had, met het gezin dat daarbij hoorde. Als ik rijk genoeg was en ruimte genoeg had, zou ik alle kamers hier in een van mijn vele huizen laten nabouwen, en elke dag doen alsof ik zo iemand was. Het wordt nooit alleen één dingetje kijken. Al voordat we bij de keukenafdeling waren, hadden we een gele indoorwinkeltas meegegrist om roze kussentjes, een slaset en een bamboe schermverhogertje voor mijn computer in te stoppen, want die konden we allemaal niet laten liggen. En een rolmaat. Hoe vaak zit je nou niet ineens te springen om een rolmaat? Zeker als je toch al meubeltjes nodig had. Jongens, ze zijn zo slim. Op de keukenafdeling zelf waren we snel klaar. Alles bij elkaar had het toch een dik uur geduurd, zeiden we nog tegen elkaar, alsof dat een verrassing was. En we deden net alsof we nu over vijf minuten in de auto zouden zitten. Maar ergens wisten we natuurlijk dat beneden nog klein keukengrut wachtte, kleedjes, lampjes, planten, en vooral: kleine opbergers. Och, ik houd zo oneindig veel van kleine opbergers.</p>]]></description>
      <guid>https://volkskrant.nl/columns-opinie/bij-de-zweedse-meubelgigant-droomt-thomas-weg-over-alles-wat-hij-had-kunnen-zijn~b99405e0/</guid>
      <pubDate>Thu, 24 Nov 2022 00:00:00 +00:00</pubDate>
    </item>
  </channel>
</rss>
