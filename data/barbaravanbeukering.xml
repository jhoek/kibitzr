<?xml version="1.0" encoding="utf-16"?>
<rss version="2.0">
  <channel>
    <title>Barbara van Beukering</title>
    <link>https://www.volkskrant.nl/auteur/barbara-van-beukering</link>
    <description>Barbara van Beukering</description>
    <item>
      <title>‘Ik wil mijn vrouw niet herinneren zoals ze in die laatste drie maanden was’</title>
      <description><![CDATA[Iris Bakker (57, grimeur en stylist) overleed op 14 december 2018 aan de gevolgen van een melanoom. Ze was getrouwd met Jacco Post (55, producer van branded content en events) met wie ze twee kinderen had: dochter Sam (25, student geneeskunde) en zoon Tobias (23, student business administration).

Jacco: ‘Op een zondagochtend in 2011 zat ik aan de borsten van mijn vrouw toen ik een bobbeltje voelde. ‘Wat is dit?’, vroeg ik. Waarop zij antwoordde: ‘Dus jij voelt het ook.’ Maandagochtend naar de huisarts en donderdag het hele rondje in het OLVG: mammografie, echo, punctie. Het borstkankerspektakel was begonnen. Eerst een operatie, daarna bestralen in het Antoni van Leeuwenhoek-ziekenhuis en vervolgens chemo en hormoontherapie. De prognose was goed, de borstkanker is nooit meer teruggekomen. Ik had er vertrouwen in, Iris niet. Zij is zeven jaar lang bang geweest.

Op 23 september 2017 gaven we een groot feest. Ik werd 50, zij was een aantal jaar daarvoor 50 geworden, en dat vierden we samen. We hadden elkaar in 1994 leren kennen tijdens de opnamen van de kinderserie

Dag juf, tot morgen

. Zij deed de make-up, ik was belichter. Ik vond haar bloedmooi, zij vond mij grappig. Na de serie gingen we op reis naar Thailand en Sulawesi, daarna kregen we achterelkaar een dochter en een zoon. Ik had me in mijn leven nog nooit zo veilig gevoeld als bij haar.

Iris had vaak last van blaasontsteking. Toen ze het in de zomer van 2018 liet onderzoeken, vonden ze een heel klein bultje in haar blaas, een speldenknopje. Het leek niet zorgelijk, maar ze wilden het toch verwijderen. Op 14 september werd het bultje tijdens een poliklinische operatie weggebrand. De volgende dag kregen we te horen dat op de CT-scan een vlek op de lever te zien was. Diezelfde week ontdekten ze ook een vlek op de long. Vlek op de blaas, op de lever, op de long. Iris werd steeds banger.

Op zondag 23 september, exact een jaar na ons grote feest, hielp ik mijn dochter met verhuizen. Ik stond voor haar deur in Amsterdam-West toen mijn zoon belde dat mama was gevallen. Tijdens een telefoongesprek met haar zus was ze met haar hoofd op het tv-meubel in de woonkamer terechtgekomen. Ik was eerder thuis dan de ambulance. Iris was in de war, er was iets helemaal mis met haar geheugen. Ze had opeens een kortetermijngeheugen van drie minuten. Wij dachten dat het door die val kwam, door de klap op haar hoofd, maar dat was niet zo.

Twee weken later kwam de diagnose. Ze had meningitis carcinomatosa, uitzaaiingen in het hersenvlies. Inmiddels wisten ze ook dat de primaire tumor een melanoom moest zijn. Ze hadden geen idee waar het zat en dat deed er ook niet meer toe: ze zeiden meteen dat ze dit niet zou overleven. De boodschap drong wel tot Iris door, maar het beklijfde slechts drie minuten. Gedurende het gesprek wist ze al niet meer wat ze daar deed en waar het over ging. Ik heb het verhaal wat haar mankeerde wel negenhonderd keer aan haar verteld, totdat mijn zoon zei: ‘Papa, doe mama en ons een plezier en houd er alsjeblieft mee op.’

Eén van de voor haar gelukkige bijwerkingen was het afvlakken van haar gevoel. Ze heeft nauwelijks gehuild en kon er makkelijk over praten, want er was een grote afstand tot haar emoties ontstaan. Als vrienden vroegen hoe het met haar ging, zei ze: ‘Ik ga dood, dat is best wel kut. Wil je een glaasje wijn?’ Ik wilde heel graag met Iris bespreken hoe het nu allemaal verder moest, maar omdat ik elke drie minuten weer opnieuw moest beginnen kon dat helemaal niet. Ik wilde alles voor haar doen, haar op de meest comfortabele en waardige manier begeleiden. Totdat een vriend van me, hij is notaris, zei: ‘Je vergeet twee mensen.’ Ik antwoordde dat het welzijn van Iris op dit moment het enige belangrijke was en dat alles voor haar moest wijken. ‘Nee’, zei hij, ‘Iris is er straks niet meer. Jij moet straks door met je kinderen.’ Vanaf dat moment heb ik mijn best gedaan om Sam en Tobias overal bij te betrekken.

Iris had geen inkomen meer, we hadden twee studerende kinderen, dus ik moest wel werken om mijn eigen bedrijf overeind te houden. Maar Iris kon niet meer alleen thuis zijn. Te pas en te onpas stond ze beneden in de gang met haar jas aan en de make-upkoffer in haar hand: ‘Ik ga naar de set.’ Fysiek was ze ijzersterk, ze had altijd heel gezond geleefd, maar mentaal ging ze heel hard achteruit. Omdat ze terminaal was, kregen we volledige thuiszorg. Er kwam een Surinaamse dame om op haar te passen. Terwijl ik aan het werk was, schoot Iris een foto uit de heup die ze naar mij appte met de vraag: ‘Wat doet die vrouw hier?’

Toen ik op 4 december van mijn werk thuiskwam, zat ze apathisch in haar hoekje op de bank met wit schuim op haar mond. De thuiszorg vertelde dat iemand chocolade had meegenomen voor Sinterklaas. Iemand anders had zeep cadeau gegeven. Ik vond een brok zeep en zag dat ze er een hap uit had genomen. In blinde paniek zette ik haar in de auto. Ik reed met een noodgang naar het AVL, het werd een dodenrit over de ring. In het ziekenhuis aangekomen zeiden ze dat ze helemaal niks konden doen. Ik moest verschrikkelijk hard huilen. Ik dacht dat ik het allemaal goed deed. Het medisch team besloot te stoppen met de medicijnen omdat het niet meer in het belang was van Iris. Ze viel om 9 uur ’s avonds in slaap en omdat ze de dagen erna niet meer wakker werd, besloten we haar naar huis te halen om te sterven. Ze lag in een ziekenhuisbed midden in de woonkamer. Ik was dag en nacht bij haar.

Het heeft tien dagen geduurd voordat ze overleed. Ze had een ijzersterk hart, waardoor haar lichaam het extra lang volhield. Versterven is het smerigste wat er is. Onwaardig. We hadden de pech dat we een huisarts hadden die zich hierin passief opstelde. Ik neem niemand iets kwalijk, maar zo had het niet gemoeten. Iris was enorm schoon op zichzelf en dit had ze niet gewild. Nadat we op vrijdagavond met z’n drieën een film hadden gekeken, ging ik even naar het toilet. Op dat moment gebeurde het. Tobias rende naar beneden en beukte op de wc-deur. Gelukkig was Sam bij Iris en ze hield haar moeder stevig vast toen ze overleed.

Ik wil mijn vrouw niet herinneren zoals ze in die laatste drie maanden was. Gelukkig heb ik genoeg mooie beelden van de 24 jaar ervoor. Ik wilde zo graag oud worden met haar. Na haar overlijden lukte het me niet haar telefoon te openen. ‘Weet je de pincode niet?’, vroeg Tobias, en hij toetste het zo in. ‘Hoe weet jij dat?’, vroeg ik verbaasd. Waarop Tobias antwoordde: ‘Dat is het jaar dat ze had gehoopt te halen.’ Die pincode bleek ze al ingevoerd te hebben op het moment dat ze borstkanker kreeg. Ze heeft altijd gedacht dat het terug zou komen, alleen hoopte ze dat het veel later zou zijn. De pincode was 2042.’
]]></description>
      <guid>https://volkskrant.nl/mensen/ik-wil-mijn-vrouw-niet-herinneren-zoals-ze-in-die-laatste-drie-maanden-was~b876b264/</guid>
      <pubDate>Thu, 17 Feb 2022 00:00:00 +00:00</pubDate>
    </item>
    <item>
      <title>‘Ik heb een mooie en intensieve tijd met Jonatan gehad’</title>
      <description><![CDATA[Jonatan Jorna (16) overleed op 25 november 2020 aan de gevolgen van een hersentumor. Hij was de zoon van Rolf Jorna (51, internationaal HR-manager) en Jessica Schlötjes (49, IT-teamleider). Jonatan had een broer, Julius (18, student technische bestuurskunde Delft).

Jessica: ‘Op dinsdagavond, ik zal het nooit vergeten, kwam ik thuis van mijn werk en zag dat ik een oproep had gemist. Ik belde terug naar een onbekend nummer. Het bleek de kampleiding te zijn van het zeilkamp in Brielle waar Jonatan met zijn vrienden naartoe was. Jonatan was onwel geworden en ze hadden een ambulance gebeld die hem naar het ziekenhuis bracht. In het Erasmus-ziekenhuis troffen we Jonatan heel verward aan. Alsof hij veel gedronken had of stoned was. Jonatan was zwaar anti-drugs, dus wij zeiden vrij stellig dat dat niet aannemelijk was, waarop de artsen voorstelden een CT-scan te maken. Om 11 uur ’s avonds werd ons door een team van vier artsen verteld dat er iets in zijn hoofd zat wat er niet thuishoorde. Zo groot als een golfbal.

Drie weken daarvoor, we waren met de hele familie in Zuid-Frankrijk vanwege het 50-jarige huwelijk van mijn ouders, klaagde Jonatan dat hij zich niet lekker voelde. Hij had hoofdpijn en hij had het koud. Aanvankelijk dachten we aan een zonnesteek. Toen hij bij thuiskomst nog steeds hangerig was, hebben we zijn bloed laten prikken, maar daar kwam niks uit. Jonatan was een heel gezonde, sportieve jongen, hij zat op hockey en boksen. Hij was ook ontzettend sociaal en slim. Niet alleen omdat hij op het gymnasium zat, maar hij dacht veel na en was nieuwsgierig. Hij was ook een puber, een beetje knorrig en soms een beetje boevig.

De artsen in het Erasmus stuurden Jonatan die nacht nog per ambulance naar het Prinses Máxima Centrum, het ziekenhuis voor kinderoncologie in Utrecht. De volgende dag kreeg hij een MRI waarop duidelijk te zien was dat het foute boel was; hij moest met spoed worden geopereerd. Jonatan was behoorlijk opgeknapt door de dexamethason die het vocht uit zijn hersenen had verdreven. Op een filmpje voor de opa’s en oma’s zei hij: ‘Maak je maar geen zorgen, het komt allemaal goed.’ Ook de volgende dag had Jonatan bravoure. Toen de neurochirurg aan hem vroeg of hij klaar was voor de operatie, antwoordde hij: ‘

I was born ready

.’ Om half 2 ging hij de operatiekamer in en ’s avonds om half 10 belde de neurochirurg dat hij klaar was. Hij legde uit dat ze een hoop weg hadden kunnen halen, maar niet alles.

Een week nadat hij uit het ziekenhuis was ontslagen, kregen we te horen dat het een graad-3-hersentumor was, dat is de een na ergste categorie. De artsen waren gematigd positief omdat er wel behandelmogelijkheden waren. Het restje dat er nog zat, zouden ze misschien met bestraling en medicijnen weg kunnen halen. Er zijn twee vragen die je in het begin wel duizend keer stelt. De eerste vraag is: ‘Waarom? Hoe kan zo’n gezonde jongen dit krijgen?’ Op die vraag krijg je nooit een antwoord. De andere vraag is: ‘Is het levensbedreigend? Wordt hij beter?’ Daar krijg je ook geen antwoord op.

Jonatan moest zeven weken lang bestraald worden in Groningen, omdat daar een protonenbestraalapparaat staat. Toevalligerwijs was ik net een opdracht aan het afronden, dus ik besloot tijdelijk te stoppen met werken. We zijn samen zeven weken naar Groningen gegaan, waar we in een huisje bij het UMC konden verblijven. Hij moest elke dag een half uur worden bestraald, de rest van de tijd deden we leuke dingen en kwamen vrienden en familie langs. Het was een fijne periode, we hadden een vakantie-achtig gevoel. Jonatan was vol vertrouwen.

In december startte zijn chemo, een zware dosering waardoor hij hartstikke ziek werd. Tijdens de Kerst kreeg hij ook nog eens griep en daarna knapte hij niet op. Hij kreeg spierspanningsklachten, kon steeds slechter slapen, hij zat zichzelf overduidelijk in de weg. In het ziekenhuis wist niemand er raad mee. Tot hij op een vrijdagmiddag in april een lumbaalpunctie kreeg om te kijken of zijn hersendruk wel goed was. De hersendruk bleek boven de 50 te zijn, dat is dodelijk. Bovendien kregen we te horen dat de chemo niet was aangeslagen. Hij moest de volgende dag, op zaterdag, met spoed geopereerd worden. Daarna kon Jonatan starten met een experimentele gentherapie. We hielden hoop.

Op een MRI in augustus zagen we dat de tumor, ondanks de nieuwe medicatie, toch was gegroeid. Toen de uitslag van het biopt kwam, bleek het zich nog agressiever te delen dan ze dachten. De tijd om optimistisch te zijn was langzamerhand voorbij. Jonatan heeft toen voor het eerst een heel mooi gesprek gevoerd met zijn oncoloog, Jasper van der Lugt. Hij vroeg: ‘Als ik doodga, wil je me dan helpen?’ Hij was 16 en wilsbekwaam. Jonatan zei dat hij niet tot het einde wilde wachten en vroeg Jasper of hij op hem kon rekenen.

Het was zijn droom om de Rolexfabriek in Zwitserland te bezoeken, hij was een ontzettende horlogefreak. Vlak daarvoor hadden we in Amsterdam een tweedehands Rolex uit 1970 voor hem gekocht. Jonatan heeft de ceo zelf een mailtje gestuurd of hij mocht komen. Niemand komt daar binnen, behalve David Beckham en Roger Federer. Maar Jonatan kreeg het voor elkaar en eind september zijn we met z’n vieren naar Zwitserland gereden. Het is een atelier waar elke Rolex door mensen in witte jassen met de hand in elkaar wordt gezet. Voor Jonatan was het reisje een absoluut hoogtepunt. Daarna legde hij zich erbij neer dat het niet meer goed zou komen.

Begin november zei zijn oncoloog naar aanleiding van een MRI dat het weefsel in zijn hoofd één grote tumor was geworden, waardoor er een grote de kans op bloedingen ontstond. Als ze niet zouden opereren liep hij het risico nog diezelfde week te overlijden. De volgende ochtend zei Jonatan gedecideerd: ‘Ik wil me nog één keer laten opereren, om het risico weg te halen dat ik plotseling overlijd, en daarna wil ik euthanasie.’ Hij kocht in feite tijd om zijn eigen regie te kunnen behouden.

Op de dag van de euthanasie, drie weken later, gaf Jonatan zijn Rolex aan zijn broer, met de warme hand. Hij was niet verdrietig, eerder ongeduldig. Het leek op Sinterklaas, toen hij 6 was. ‘Wanneer komt-ie nou, wanneer komt-ie nou?’ De arts kwam pas aan het eind van de dag, begrijpelijk, maar het wachten duurde erg lang. Jonatan maakte nog flauwe grappen. Terwijl hij een peer at, zei hij: ‘Straks peer ik hem.’ Toen zijn oncoloog kwam, was Jonatan er helemaal klaar voor. Hij zei tamelijk wijsneuzerig: ‘Ik lig volgens mij niet handig, want als ik straks niet meer leef, vallen mijn benen opzij.’ Hij draaide zich op zijn zij naar mij toe, want ik lag naast hem op het bed. Hij zei met zijn laatste beetje bravoure: ‘Nu heb ik het mooiste uitzicht. Dag lieve mama.’ Binnen vijf minuten was hij overleden.

Ik heb uiteindelijk de hele periode vanaf het bewuste telefoontje niet meer gewerkt. Doordat ik zoveel bij hem ben geweest, maar ook omdat hij zijn nukkige pubergedrag helemaal kwijt was vanaf het moment dat hij ziek werd, heb ik een mooie en intensieve tijd met hem gehad. Maar ik moet het er ook heel lang mee doen.’
]]></description>
      <guid>https://volkskrant.nl/mensen/ik-heb-een-mooie-en-intensieve-tijd-met-jonatan-gehad~bbf4a0fe/</guid>
      <pubDate>Thu, 10 Feb 2022 00:00:00 +00:00</pubDate>
    </item>
    <item>
      <title>‘Ik heb haar lang niet als moeder gewild, maar ik kwam erachter dat ik haar meer miste dan ik dacht’</title>
      <description><![CDATA[Noor Baten

(65) overleed op 29 augustus 2020 door euthanasie. Ze had een zoon, Harm (40), en een dochter, Tjitske Bakker (36, kinderverpleegkundige).

Tjitske: ‘Mijn moeder is van mijn vader gescheiden toen ik 1 jaar was. Aanvankelijk woonden we afwisselend bij mijn moeder en mijn vader, maar vanaf het moment dat mijn vader naar Duitsland verhuisde, zagen we hem minder. Mijn moeder kon het eigenlijk niet aan, in haar eentje voor twee kinderen zorgen. Qua werk ging het vaak mis omdat ze niet met mensen kon samenwerken. Doordat ze in de bijstand belandde, was er heel weinig geld. Wat ik me ook herinner is dat ze erg onvoorspelbaar was. Je moest altijd afwachten hoe de vlag erbij hing. Ik ging al vroeg voor haar zorgen en had het gevoel dat ik haar tegen de wereld moest beschermen.

Rond haar 50ste is ze pas gaan uitzoeken wat er met haar aan de hand was. Er kamen diagnoses op tafel als ADHD en autisme, een combinatie die elkaar moeilijk verdraagt. Ze ging medicijnen gebruiken en onderwierp zich uitgebreid aan therapieën, ook omdat ze een ongelukkige jeugd had gehad. Mijn moeder kwam erachter dat ze zich haar hele leven anders had voorgedaan dan ze was. Ze ontdekte dat ze zich veel vrijer en gelukkiger voelde als ze zichzelf kon zijn. Ik vond haar heel ongeremd en impulsief, ze schaamde zich nergens voor. Haar tweedehandskleding was enorm expressief, met veel kleuren en wijde dingen. Hoe extraverter zij zich gedroeg, hoe meer ik naar binnen gekeerd raakte.

Ik kreeg steeds meer het gevoel dat zij niet de moeder was die ik wilde. Ik wilde een gewone moeder, met wie ik leuke dingen kon doen, net zoals mijn vriendinnen dat met hun moeders deden. Samen winkelen of een weekendje weg, zonder me te hoeven schamen. Ik wist nooit hoe mijn moeder zich zou gedragen. Ze zei alles wat ze dacht, naar mijn gevoel zonder zich iets aan te trekken van de sociale context. Ik begon me tegen haar af te zetten en me voor haar af te sluiten. Als ze belde, nam ik nooit meteen op. Ik moest me er even op voorbereiden en belde haar terug op een moment dat ik er klaar voor was. Uit zelfbehoud heb ik haar niet echt toegelaten in mijn leven, zij wist niet wat er in mij omging en waar ik mee bezig was.

Mijn moeder had ook lichamelijke problemen: een versleten rug, versleten heupen en versleten knieën. Een nieuwe knie of een nieuwe heup wilde ze niet: ‘Ik laat niet in mijn lichaam snijden.’ Maar daardoor had ze veel pijn. Ze kon niet lang lopen, moest al jarenlang elke middag slapen en lag veel op de bank omdat ze pijn in haar rug had. Ze leefde ongezond en zorgde vaak niet goed voor zichzelf. Ze dronk behoorlijk veel en at slecht. Er waren hele periodes waarin ze helemaal niet kookte en vooral frites at.

In november 2018 vertelde mijn moeder dat ze contact had opgenomen met de Levenseindekliniek, omdat ze euthanasie wilde. Ze liet de formulieren zien om zich aan te melden, die ze al had ingevuld. Het fysieke en mentale lijden, en het besef dat het niet meer beter zou worden, hadden haar tot deze beslissing gebracht. Mijn broer Harm en ik zeiden meteen dat we het snapten. In mijn ogen was ze ook echt op. Mijn moeder kreeg een psychiater en een psychiatrisch verpleegkundige toegewezen, die een aantal keer zouden langskomen om een compleet beeld van haar situatie te krijgen. Op een gegeven moment vroeg ze of mijn broer en ik hen wilden ontmoeten. Ik hield dat in eerste instantie af, omdat ik bang was dat ik iets verkeerds zou zeggen en het dan niet door kon gaan. Die angst bleek onterecht. We dronken ongedwongen koffie en zij vroegen hoe ik tegen het euthanasieverzoek van mijn moeder aankeek. Ik antwoordde dat ik er vrede mee had. Ik vertelde dat mijn moeder eenzaam was en dat het een heel lastig leven voor haar was geweest. Mijn moeder zei dat ze het wel moeilijk vond dat wij nog zo jong waren. Waarop ik zei: ‘Jong? We zijn in de dertig, ik heb altijd alles zelf gedaan en me prima gered.’ De toestemming kwam snel na dat gesprek en we prikten samen met mijn broer een datum, 29 augustus.

De week voor haar overlijden wilde ik graag bij haar in Eindhoven zijn. Dat vond mijn moeder een goed idee. Op maandag dronken we met mijn broer koffie en namen we de planning door voor haar laatste week. Harm en ik hadden een vriend gevraagd of hij nog foto’s van ons drietjes wilde maken. Een vriendin had me aangeraden om mijn moeder te interviewen. Ik stelde mijn moeder vragen en legde het op video vast. Ik vroeg wat geluk voor haar was geweest, en liefde. Er kwam een waardevol gesprek op gang. Ze vertelde dat ze twintig jaar geleden al dood wilde, maar dat ze alleen voor ons is blijven leven. Dat besef vond ik ineens zo groot, het greep me enorm aan. Er kwam een liefde tussen mijn moeder en mij vrij die ik al heel lang niet meer had gevoeld. Ik had voor het eerst bewondering voor haar, en was voor het eerst trots. Ik voelde ook grote dankbaarheid dat ze al die jaren voor ons had gevochten.

Ze wilde als laatste avondmaal frites en bier en het was heel genoeglijk met z’n drieën. Ik heb haar nog gevraagd of ze, nu het zo gezellig was, niet twijfelde of ze dood wilde. Maar dat deed ze niet, en wij ook niet. Het was niet realistisch om te denken dat het altijd zo zou zijn. De volgende ochtend had ze gedoucht en kleren aangetrokken die ze mooi vond. Ze had zelfs haar nagels nog gelakt. Ze was helemaal

ready to go

. Ik maakte American pancakes met fruit en chocola en we dronken er champagne bij. Het was snel 11.45 uur, het moment dat het euthanasieteam aanbelde en binnenkwam met een papieren zakje waarin de medicatie zat. Omdat ze niet doodziek was en langzaam wegkwijnde, voelde het onwerkelijk. Het was gewoon een springlevend mens dat van het ene op het andere moment zou overlijden.

Ik had erg de behoefte om mijn moeder vast te houden, dus ik ging naast haar zitten en sloeg mijn arm om haar heen. Mijn broer hield haar hand vast. Op het moment van de eerste prik zei ik: ‘Ik hou van je, ik hou van je, het is goed zo.’ Ze viel binnen een paar seconden in slaap, tegen mij aan. We hebben haar toen neergelegd, waarna ze het volgende spuitje kreeg. In

a snap of a finger

was ze weg. Ze was eindelijk verlost.

Ik had nooit durven dromen dat die laatste week zo mooi zou zijn. Dat er nog zoveel liefde en dankbaarheid zou vrijkomen. Ik heb haar lang niet als moeder gewild, maar ik kwam erachter dat ik haar meer miste dan ik dacht. Omdat zij de enige was die onvoorwaardelijk van mij hield. Ik was voor haar het belangrijkste, voor mij heeft ze geleefd. En ik ben heel blij dat ik haar mis, want dat betekent dat ze mijn moeder was.’

Onlangs verscheen van Barbara van Beukering het boek ‘50 manieren om afscheid te nemen’, een bundeling met interviews uit 2020 en 2021 van deze serie.
]]></description>
      <guid>https://volkskrant.nl/mensen/ik-heb-haar-lang-niet-als-moeder-gewild-maar-ik-kwam-erachter-dat-ik-haar-meer-miste-dan-ik-dacht~b056b800/</guid>
      <pubDate>Thu, 3 Feb 2022 00:00:00 +00:00</pubDate>
    </item>
    <item>
      <title>‘Het viel haar zwaar dat ze in plaats van dokter patiënt was geworden’</title>
      <description><![CDATA[Elsbeth de Vries

(34, huisarts) overleed op 8 augustus 2021 aan de gevolgen van leukemie. Ze had een relatie met Jan-Kees van der Kun (35, verslaggever NOS) met wie ze twee dochters had, Jip (4) en Lauren (2). Haar moeder Lineke Bos (histochemisch analist) overleed in 2004 op 49-jarige leeftijd, haar vader Jaap de Vries (67) is chirurg-oncoloog. Jaap is in 2014 getrouwd met Wilma Wolf (62, hbo-docent).

Jaap: ‘‘Onbegrijpelijk, zo’n mooi kind, zo’n mooie vrouw, trotse moeder, geliefde, dochter, dokter…’ zo begon ik mijn speech op de uitvaart van mijn enige dochter. Ik schetste haar karakter als optimistisch, gevat, nuchter en vooral heel zorgzaam. Ze was van jongs af aan gewend geweest om te zorgen voor haar zieke moeder. Toen haar moeder en ik eind twintig waren, ik was bezig met mijn opleiding tot chirurg, bleek Lineke MS te hebben. We wisten niet hoe progressief de ziekte zou zijn, maar haar kinderwens was heel sterk. We hebben er lang over nagedacht en uiteindelijk is Elsbeth geboren. Lineke moest al snel stoppen met werken, en omdat ze altijd thuis was hadden Elsbeth en haar moeder een heel sterke band. In de loop der jaren verloor Lineke haar functies. Ze vond het vreselijk om haar waardigheid te verliezen, noemde het zelf ontluisterend. Elsbeth was 17 jaar toen haar moeder overleed. Ze heeft het jaar daarna haar vwo-examen gehaald en genoot uitbundig van haar studententijd. In februari 2020 heeft ze haar huisartsenopleiding afgerond. Ze had inmiddels met Jan-Kees twee prachtige dochters gekregen, ze waren naar Naarden verhuisd en ze stond in de startblokken om haar vak uit te oefenen. Ze had er veel zin in.

Op 25 mei 2020 belde Elsbeth dat de uitslag niet goed was. Ik vroeg: ‘Welke uitslag?’ Ik wist van niks, ze had me niet verteld dat ze een knobbeltje in haar borst had. Wij namen elkaar in bescherming. Zij was bang om mij te verliezen en ik was bang om haar te verliezen. Er volgde allerlei diagnostiek en ze bleek borstkanker te hebben. Dat is mijn vak, dus ik kon met haar meedenken en ik ging mee naar het ziekenhuis waar ik de specialisten door wie ze werd behandeld kende. Het plan was dat ze eerst chemotherapie zou krijgen en daarna geopereerd zou worden. Een heftig traject, maar van borstkanker kun je op zich goed genezen. Het viel haar zwaar dat ze in plaats van dokter patiënt was geworden.

In de aanloop naar de behandeling bleek dat haar bloeduitslagen niet goed waren en er werd een beenmergbiopsie gedaan. Een week na de diagnose borstkanker belde Elsbeth dat het helemaal mis was: ze had acute myeloïde leukemie. Mijn en haar wereld stortten in. Ik zit in het vak, weet van borstkanker veel meer dan van leukemie, maar die combinatie is heel zeldzaam. De week erna is ze met chemotherapie voor de leukemie begonnen, want er was haast geboden. Ondertussen werd op zoek gegaan naar een donor voor stamceltransplantatie. In september heeft ze nieuwe stamcellen gekregen. Elsbeth ervoer het als een wedergeboorte. Ze heeft toen met Jan-Kees beschuit met muisjes gegeten en we hebben met z’n allen champagne gedronken op het begin van haar nieuwe leven. Ze had natuurlijk de borstkanker nog, maar dat zou later wel komen. Na de transplantatie moesten die stamcellen zich ontwikkelen tot mooie nieuwe bloedcellen, maar dat kwam erg traag op gang. Er is nooit een moment gekomen dat de borstoperatie kon plaatsvinden. Het werd steeds zorgelijker.

Elsbeth en ik hadden geen diepgaande gesprekken over haar kansen en wat de risico’s waren. Sommige patiënten willen juist graag met mij een risicoanalyse maken. Zij was resoluut dat ze dat niet wilde, ze wilde alleen maar vooruit: ‘Ik ben er nog niet, maar ik ga dit redden’. Met mijn patiënten heb ik veel meer de neiging om daarover te praten: ‘Realiseer je je wel wat dit betekent? Dat je een kleine kans hebt om winst te behalen, maar ook een grote kans op veel verlies?’ Dat soort gesprekken wilde Elsbeth niet met mij voeren. Dat heb ik gerespecteerd, maar ook moeilijk gevonden.

Eind februari, we hadden samen nog in Friesland geschaatst, kwam de grote klap. Elsbeth belde op een vrijdagmiddag: ‘Het is weer terug.’ Hoewel de kansen bij een recidive slecht zijn, bleef ze strijdbaar: ‘Dit gaat goedkomen.’ Ze moest van diezelfde donor afweercellen krijgen. Ze heeft ze gehad, het werkte niet. Er kwam geen verbetering. In juni ben ik met haar meegegaan naar het gesprek met de hematoloog. De eerste optie die de hematoloog bood, was om niks meer te doen. Waarop zij vervolgde: ‘De andere optie is een nieuwe stamceltransplantatie met een nog intensievere chemotherapie vooraf.’ Waarop Elsbeth onmiddellijk zei: ‘Dat wil ik.’ Ik dacht op dat moment: ze gaan mijn meisje nu wel heel erg beschadigen. Hoe komt ze hieruit?

Elsbeth focuste zich weer op een zware behandeling die zou starten op 5 augustus.

In juli hadden ze nog een korte vakantie op Ameland gepland. Ze heeft daar met haar gezin nog een prachtige week gehad, fietsend met haar kinderen in de bakfiets door de duinen. In het weekend na Ameland kreeg ze plotseling koorts en werd opgenomen in het ziekenhuis. Op maandagochtend belde Jan-Kees mij dat het helemaal niet goed ging. In het AMC trof ik Elsbeth totaal verslagen en hulpeloos aan, de angst in haar ogen vertelde dat ze inzag dat het niet meer ging. Ze zei, resoluut als ze was: ‘Ik wil naar huis en ik kom hier nooit meer terug’. Maandagavond kwam ze thuis en dinsdagochtend hebben ze de kinderen verteld dat mama niet meer beter zou worden. Dat was ontzettend emotioneel. Diezelfde middag zei Jip tegen haar vriendinnetje bij de glijbaan: ‘Mijn moeder gaat dood.’

Samen met de moeder van Jan-Kees ben ik de hele week in Naarden gebleven. Het was voor het eerst mogelijk om te praten over het leven, de dood en ook over de uitvaart. Over de kaart, wie er moesten komen en waar het zou plaatsvinden. Elsbeth genoot van de spelende meisjes, die soms even bij haar kwamen liggen, en van haar beste vriendinnen die afscheid kwamen nemen. Haar schoonvader en mijn vrouw Wilma zijn ook nog langs geweest. Op haar laatste avond schreef Elsbeth nog kaartjes aan de kinderen.

Zondagochtend riep Jan-Kees mij dat Elsbeth radeloos was. Ze was heel kortademig, wist niet hoe ze moest liggen, ze leverde een doodsstrijd. Het moment was aangebroken om de huisarts te bellen om de palliatieve sedatie te starten. De meisjes kwamen met hun oma naar de slaapkamer en gaven haar een laatste kusje. Elsbeth was zo in ontreddering dat ze nauwelijks nog afscheid kon nemen. Nadat ze het naaldje met de sedatie had gekregen, werd ze rustiger, ging liggen en viel in een diepe slaap. Vier uur later is ze in het bijzijn van Jan-Kees en mij overleden. Eigenlijk is dat heel snel gegaan. Het geeft aan hoe ziek ze was en hoe krachtig ze is geweest om tot het allerlaatste moment vol te houden. Ik zeg dat met twee gedachten. Enerzijds ben ik trots op mijn krachtige dochter die niet zomaar opgaf. Anderzijds was ze wel érg stoer, waardoor ze meer heeft moeten lijden.

Ik heb drie schriften volgeschreven over haar ziekteproces. Op het laatste schrift staat: ‘Machteloos en boos, dat deze ziekte jou koos.’ Ik ben dan wel arts, maar ik was vooral machteloos.’
]]></description>
      <guid>https://volkskrant.nl/mensen/het-viel-haar-zwaar-dat-ze-in-plaats-van-dokter-patient-was-geworden~ba021bc6/</guid>
      <pubDate>Thu, 27 Jan 2022 00:00:00 +00:00</pubDate>
    </item>
    <item>
      <title>‘Ik voelde aan alles dat dit té pijnlijk voor hem was’</title>
      <description><![CDATA[Klaas Kooijman

(66, senior medewerker Jeugdzorg en opvoedingsondersteuning) overleed op 27 april 2021 aan de gevolgen van ALS. Hij woonde samen met Heleen Florusse (61, coach en trainingsacteur) en had twee zoons, Wout (26, data scientist ING) en Huub (24, student Rietveld Academie).

Heleen: ‘‘Mijn embouchure gaat niet meer zo goed’, zei Klaas op een dag. Hij was ontzettend muzikaal en tijdens het saxofoonspelen voelde hij dat zijn lipspanning afnam. Ook vertelde hij dat hij niet meer zo goed uit zijn woorden kon komen, iets wat mij nog helemaal niet was opgevallen. Een paar maanden later, tijdens een huizenruilvakantie in San Francisco, merkte ik het wel. Ik verbaasde me erover dat hij tijdens een gesprek met onze buurman woorden niet wist terwijl hij altijd heel goed Engels sprak. Onderzoeken bij thuiskomst wezen niets uit. Klaas ging naar de logopedist, wat hij vreselijk vond en wat niet hielp. Een paar maanden later werd opnieuw onderzoek gedaan in het VU-ziekenhuis en toen zei de neuroloog: ‘We weten het niet zeker, maar we vermoeden dat het ALS is.’ Klaas antwoordde: ‘Ik dacht het al.’ Het leek alsof hij het meteen accepteerde. Ik klampte me vast aan het woord ‘vermoeden’.

Drie weken later, op 11 december, gingen we naar het ALS Centrum in het AMC. Ik was erg zenuwachtig omdat ik bang was dat ze het zouden bevestigen. De neuroloog daar zei: ‘U wist het al wel hè? Het is inderdaad ALS.’ Ik dacht: hoe kun je dat nou zeggen? Over wat voor soort weten heb jij het dan? Het is niet verwijtbaar, maar het viel bij mij niet goed, ik ben heel gevoelig voor taal. Klaas bleek de bulbaire variant van ALS te hebben, dat zit in het spraakgebied. De prognose was tussen de twee en drie jaar.

Na de Kerst kwamen we bij de revalidatiearts van het ALS Centrum, een sympathieke man die uitlegde: ‘Er zijn drie dingen belangrijk: A. U kunt hier niks aan doen, B. Wij kunnen hier ook niks aan doen, en C. Het is een ziekte met dodelijke afloop.’ Dat was zo fijn, vooral de volgorde waarin hij dat zei. Er is zoveel onduidelijk, maar dit was in ieder geval helder. We moesten eens in de drie maanden terugkomen. Dat vond ik een enorme teleurstelling. Zo’n erge ziekte en dan maar één keer per kwartaal terugkomen? Maar er is geen behandeling voor ALS, het revalidatieteam is er om je te ondersteunen.

Het leven ging gewoon door. Klaas ging steeds slechter praten maar hij functioneerde fysiek nog prima. Hij probeerde het een beetje onder de radar te houden. Behalve zijn spraakgebrek leek het ook alsof hij steeds meer moeite had om dingen te begrijpen. Toen we bij de notaris zaten om zaken voor de toekomst financieel te regelen, begreep hij niet welk document hij moest ondertekenen. Tijdens een verblijf in Schoorl waar we een huisje hadden gehuurd, maakten we een fietstocht. Klaas was altijd de man van de route en het wijzen van de weg, maar opeens wist hij helemaal niet meer waar we waren. We stonden voor zo’n kaart met fietsknooppunten, toen hij zei: ‘Wat weet jij hier goed de weg.’ Op dat moment dacht ik: dit is helemaal niet goed. Het leek alsof hij de wereld niet meer snapte. Er was iets in zijn blik waardoor ik besloot het niet te benoemen. Ik voelde aan alles dat dit té pijnlijk voor hem was.

Het bleek, maar dat wisten we toen nog niet, dat hij behalve ALS ook frontotemporale dementie had. Dat komt bij 10 procent van de mensen met ALS voor. Hierdoor veranderden zijn denkvermogen en gedrag, maar mensen met frontotemporale dementie hebben zelf geen inzicht in die veranderingen. Klaas was ontzettend bang voor dementie, dat woord mocht ik beslist niet gebruiken. Toen maanden later werd bevestigd dat hij dat had, heb ik het niet met Klaas gedeeld. Moest hij dit dan ook nog accepteren? Hij had al zo’n kloteziekte en dan kwam dit er ook nog bij.

In die tijd overleed een ex-collega wiens zonen net twee jaar ouder waren dan die van ons. Zijn zonen stonden op de uitvaart te vertellen hoe fijn ze het de laatste periode met hun vader hadden gehad. Hoe goed ze met hem hadden gesproken en hoe helder hij was geweest. Ik heb vreselijk hard zitten huilen omdat ik me realiseerde dat dat bij ons niet zou kunnen. Ik wist dat wij daar binnen twee jaar ook zouden staan en dat mijn kinderen dit verhaal niet zouden hebben. Dat vond ik zó verschrikkelijk.

In oktober zaten we bij de huisarts om over euthanasie te praten. Klaas was heel snel na de diagnose lid geworden van de Nederlandse Vereniging voor Euthanasie. Toen we tegenover de huisarts zaten schreef hij, inmiddels kon hij niet meer praten, op een stukje papier: ‘Geen euthanasie!!’ Hij onderstreepte euthanasie meerdere malen en zette er een rij uitroeptekens achter. Daaronder zette hij: ‘Voor de jongens.’ Ik zei: ‘Klaas, het is aan jou, maar de jongens staan erachter.’ Opeens had ik een ingeving. ‘De dokter gaat het niet nú doen’, legde ik hem uit. Het bleek dat Klaas dacht dat hij ter plekke een prikje zou krijgen. Later die middag zat hij met zijn koptelefoon op muziek te luisteren terwijl de tranen over zijn wangen stroomden. Hij keerde naar binnen en dreef steeds meer weg. Het was hartverscheurend.

Vorig jaar had hij helemaal niet meer door dat het Kerst was en met de jaarwisseling ging hij om 10 uur naar bed. Ik heb diep, diep respect voor mensen die jarenlang voor hun dementerende partner zorgen. Ik wilde ook heel graag voor hem zorgen, maar het was zwaar. Ik deed het op wilskracht, en dat kon omdat ik wist dat ik het niet meer dan twee jaar zou hoeven volhouden. Toch heb ik, ondanks zijn langzame

fade-out

, heel veel liefde van hem gezien en gevoeld. Ook als we gewoon samen zwijgend op de bank zaten ‘te zijn’ met elkaar.

De tien laatste dagen voor zijn dood lag hij in bed. Hij at alleen nog maar kwark met hagelslag. Hij dronk niet meer omdat zijn tongspieren niet meer werkten en hij zich dan verslikte.

Als je de slaapkamer binnenkwam, lichtten zijn ogen op en dan zwaaide hij. Dan ging ik even op de rand van zijn bed zitten. Als hij weer zwaaide was dat het teken dat je weg moest gaan. Toen er een nieuwe medewerker van de thuiszorg kwam, liep ik even mee naar boven om de weg te wijzen. Klaas lag met zijn hoofd naar beneden. Ik wist meteen dat het niet klopte: ‘Hij ligt altijd op zijn rug, hij kijkt naar de deur en hij zwaait.’ Hij bleek te zijn overleden. Alleen sterven paste bij hem, op bescheiden wijze is hij ertussenuit gepiept. Ik belde de huisarts, maar het was Koningsdag dus ze kon pas anderhalf uur later bij ons zijn. Ik zei: ‘Hier gaat niemand weg, dus neem je tijd.’

Ik denk weleens: stel dat hij nog helder was geweest, hadden we dan beter afscheid kunnen nemen? Ik weet het niet. Ik ga er niet van uit. We hebben een heel intieme periode gehad. Ik ben blij dat het ons gelukt is om ons te focussen op wat er nog wel was. Daar hebben we het ten volle mee gedaan.’

Onlangs verscheen van Barbara van Beukering het boek ‘50 manieren om afscheid te nemen’, een bundeling met interviews uit 2020 en 2021 van deze serie.
]]></description>
      <guid>https://volkskrant.nl/mensen/ik-voelde-aan-alles-dat-dit-te-pijnlijk-voor-hem-was~bf5ceefa/</guid>
      <pubDate>Thu, 20 Jan 2022 00:00:00 +00:00</pubDate>
    </item>
    <item>
      <title>‘Als ik welterusten kwam zeggen, zei hij: ‘Druk dat kussen maar op mijn hoofd’’</title>
      <description><![CDATA[Piet Brontsema (69, adviseur aanpak werkloosheid ) overleed op 24 augustus 2020 nadat hij gestopt was met eten en drinken. Met Riet van Eindhoven (67, nachtverpleegster), overleden op 18 februari 2020, had hij drie kinderen: Margot( 45), Hilde (44) en Jelte (41). Hilde (communicatie klimaatzaak Shell) woont samen met Ynse. Ze hebben twee zonen van toen 13 en 10 jaar.

Hilde: ‘Op zijn 56ste kreeg mijn vader een hersenbloeding. Aanvankelijk was hij halfzijdig verlamd en na zijn revalidatie bleef hij moeilijk lopen en bleef zijn zicht slecht. Hij was heel intelligent, en dat bleef hij ook, maar hij kon niet meer werken. Het grootste probleem na de hersenbloeding was zijn karakterverandering. Zijn emoties werden enorm uitvergroot, om moppen lachte hij ontzettend hard, hij huilde heel snel en hij kon redeloos kwaad worden. Dan schold hij mijn moeder uit voor rotte vis. Ze heeft erg haar best gedaan om de relatie goed te houden maar dat is niet gelukt. Ze voelde zich schuldig dat ze hem verliet, maar wij kinderen stonden alle drie achter haar keuze. Mijn moeder heeft altijd een goede band met mijn vader gehouden, ze bleef hem ook helpen.

Toen ik in de voorjaarsvakantie met mijn gezin op skivakantie was, belde mijn broer dat mijn moeder in haar slaap was overleden. Zij deed vrijwilligerswerk en dat sloeg ze nooit over. De vrouw van 90 voor wie ze zorgde had haar kinderen gebeld dat mijn moeder niet was komen opdagen. Haar kinderen zijn aan de deur geweest en toen mijn moeder niet opendeed, hebben ze 112 gebeld. De politie heeft haar gevonden, ze lag dood in bed. Mijn moeder had nooit iets, ze was een gezonde, vitale vrouw. Het was een enorme schok. Ik droomde daarna vaak dat ik tegen haar moest zeggen: ‘Ja, maar je bent dood.’ Omdat het voor mij zo onverwachts kwam, dacht ik dat ze het zelf nog niet wist.

Anderhalve maand na het overlijden van mijn moeder begon mijn vader te klagen over hoofdpijn en pijn in zijn been. Daarop volgde de mededeling dat hij niet meer wilde leven. Wij wisten niet of we dat serieus moesten nemen, maar zijn doodwens werd steeds nadrukkelijker. Ik stelde voor dat hij een tijdje bij ons zou komen wonen. Ik dacht dat de gezelligheid van een gezin hem goed zou doen. Elke dag goed eten en aanspraak, dat waardeerde hij ook wel. Als hij ’s avonds een spelletje pesten deed met de kinderen, zat daar geen depressieve man. Maar de doodswens bleef. Hij herhaalde het elke dag: ‘Ik heb te veel pijn, ik kan niet meer.’ Als ik welterusten kwam zeggen, zei hij: ‘Druk dat kussen maar op mijn hoofd.’

Hij meldde zich aan bij het Expertisecentrum voor euthanasie. Voordat ik hem daarin kon steunen, wilde ik weten wat de oorzaak was van die lichamelijke pijn. Pas als een arts kon zeggen dat aan deze pijn niets te doen was, zouden we hem helpen, spraken mijn zus, broer en ik met hem af. We wilden niet achterblijven met een schuldgevoel. Toen hij bij mij vertrok was er een plek in het revalidatiecentrum van Winschoten. Na verschillende onderzoeken werd er gezegd dat een traumatische ervaring, zoals de dood van onze moeder, bij een patiënt die een hersenbloeding heeft gehad een fysieke pijn kan veroorzaken. De neuroloog probeerde de pijn te verhelpen met medicijnen maar er kwam geen verbetering.

Hoewel ze bij de euthanasiekliniek heel respectvol waren, was hun eindconclusie dat ze hem niet konden helpen. Hij leed ondraaglijk, wij zetten hem niet onder druk en zijn verlangen om te sterven was consequent. Maar ze konden geen goed oordeel vellen of het uitzichtloos was. Ze zeiden dat ze hem misschien over een half jaar konden helpen, maar nu nog niet. Mijn vader vond dat te lang duren. De euthanasiearts legde uit dat er nog twee andere opties waren: stoppen met eten en drinken of de laatste-wil-pil.

Mijn vader belde op dinsdag en zei resoluut: ‘Ik ga stoppen met eten en drinken.’ We zijn met z’n drieën meteen naar hem toe gegaan. De arts van het revalidatiecentrum was bereid om hem in het proces van versterven te begeleiden. Hij wilde niet meer naar huis. We probeerden nog zaken te bespreken; wie hij nog wilde zien en of hij wensen had voor de uitvaart. Het maakte hem allemaal niet meer uit. Hij had een beslissing genomen en je zag dat er rust over hem was gekomen. Hij was vrolijk, hij was er klaar voor, dit was wat hij echt wilde. Mijn zus deed nog een poging om een gesprek te voeren en vroeg of er dingen in zijn leven waren die hij achteraf anders had willen doen. ‘Ik had wel wat meer willen sporten’, antwoordde hij. Er kwam niks wezenlijks meer uit. Hij was ook niet geïnteresseerd in een laatste avondmaal. Vroeger was hij een fijnproever, maar nu deed het er allemaal niet meer toe. Hij stopte die dinsdag meteen met eten en drinken, hij had maar één doel.

De week verliep heel rustig. Op een gegeven moment belde mijn vader dat hij nog een ritje met de familie wilde maken. Hij wilde naar de Punt van Reide, helemaal bovenin Groningen, waar hij vroeger vaak met mijn moeder fietste. Op zondagochtend waren we er allemaal: mijn broer, mijn zus en ik, met onze gezinnen. Mijn vader had onderweg veel praatjes. We namen een foto waar we met z’n allen op staan, mijn vader in een rolstoel vrolijk in het midden. Hij wilde daarna ergens wat gaan drinken, hij had zin in een spa rood met een citroentje. Wij reageerden geschokt: ‘Ga je drinken?’ ‘Nee’, zei hij lachend, ‘ik neem maar één slokje.’ Het was totaal niet beladen, hij zat er heel tevreden bij.

De volgende ochtend was hij nauwelijks meer aanspreekbaar. Er was afgesproken dat als de arts zou zien dat hij zijn einde naderde, hij in slaap zou worden gebracht. Om vier uur ’s middags kwam de arts om palliatieve sedatie toe te dienen. Ik zat op het bed aan zijn voeteneind en mijn zus zat bij zijn arm naast het bed. Ik vroeg aan mijn zus: ‘Als we hem nu aan de sondevoeding leggen, zouden we hem dan weer tot leven kunnen wekken?’ Mijn zus antwoordde: ‘Ik denk wel dat er een

point of no return

is.’ Ze kneep mijn vader in zijn arm en zei: ‘Nee hoor pap, dat gaan we niet doen.’ Terwijl we hard moesten lachen, ademde mijn vader voor de laatste keer. Op de grap eruit, heel typerend voor een Brontsema, vonden we.

Achteraf ben ik heel blij dat hij deze manier heeft gekozen om te sterven. Hij heeft het helemaal zelf gedaan en daarmee heeft hij ons ontzien. Bovendien weet ik nu hoe waardevol het is om afscheid te kunnen nemen. Om te kunnen zeggen: ‘Ik houd van jou, laat het maar los, ga maar.’ Hij was niet alleen. Ik had het mijn moeder ook zo ontzettend gegund. Ik had heel graag van mijn moeder afscheid willen nemen, om haar te bedanken voor alles wat ze voor mij heeft gedaan.’

Onlangs verscheen van Barbara van Beukering het boek ‘

50 manieren om afscheid te nemen

’, een bundeling met interviews uit 2020 en 2021 van deze serie.
]]></description>
      <guid>https://volkskrant.nl/beter-leven/als-ik-welterusten-kwam-zeggen-zei-hij-druk-dat-kussen-maar-op-mijn-hoofd~b7d7837f/</guid>
      <pubDate>Thu, 13 Jan 2022 00:00:00 +00:00</pubDate>
    </item>
    <item>
      <title>‘Ik nam Rineke kwalijk dat ze haar dood niet bespreekbaar maakte’</title>
      <description><![CDATA[Toen duidelijk werd dat Rineke ernstig ziek was, wilde haar partner Hiske niets liever dan er voor haar zijn. Maar dat liet Rineke niet toe.

Rineke Bovereê

(57, jeugdhulpverlener en gestalttherapeut) overleed op 6 augustus 2018 aan de gevolgen van longkanker. Ze was vijfentwintig jaar samen met Hiske Siderius (54, docent product design, student social work).

Hiske: ‘Op een ochtend in juni 2017 zei Rineke: ‘Ik heb een droom gehad. Er stond iemand aan mijn bed die zei dat ik een ziekte bij me heb.’ Ze is naar de huisarts gegaan die haar doorstuurde naar het ziekenhuis. Vermoedelijk werd ze serieus genomen omdat ze nooit naar de dokter ging. Toen we een week later in het UMCG moesten komen voor de uitslag zagen we dat als een formaliteit. We konden ons niet voorstellen dat er echt iets aan de hand was. Toch kregen we meteen een onheilstijding: er zaten vlekken op haar longen.

Na meerdere onderzoeken en scans bleek het longkanker met uitzaaiingen te zijn. De prognose was een jaar tot anderhalf jaar. Rineke schoot meteen in de ontkenning. Het feit dat ze die droom had gehad betekende dat er nog wat aan te doen was. Wat was anders het nut of de zin van die droom geweest? Ze wilde niet in het medische circuit belanden en weigerde chemo want dat zou meer kapot maken dan genezen. Haar vertrouwen in de medische wetenschap was niet zo groot, ze had meer vertrouwen in zichzelf. Vanaf dat moment stortte ze zich op orthomoleculaire voeding. Ze zou de wetenschap laten zien dat zij op haar eigen manier weer gezond zou worden.

Ze wilde niet praten over haar ziekte. Als ik er voorzichtig over begon, zei ze: ‘Jij denkt dat ik doodga.’ Dan antwoordde ik: ‘Dat denk ik niet, dat hebben de dokters gezegd.’ ‘Wat weten zij er nou van? Ik ben baas over mijn eigen lijf’, reageerde ze geërgerd. ‘Als ik de hoop opgeef, kan ik net zo goed meteen stoppen met leven.’

Op een gegeven moment moest er een echo gemaakt worden van de schildklier. Toen we de uitslag kregen, zei de arts dat de schildklier eruit moest. ‘Hoezo moet dat ding eruit?’, vroeg Rineke. ‘Dat is het protocol’, legde de arts uit. Rineke zei, terwijl ze verkrampt met haar armen over elkaar zat, dat ze dat niet wilde. Hij vroeg haar een formulier te ondertekenen zodat hij achteraf geen verwijt kon krijgen dat hij haar niet had geopereerd. Ze tekende.

De focus op voeding deed haar goed. Ze kon goed koken en had daar ook lol in. Ze bleef een tijd lang fysiek sterk en fit, wat haar het gevoel gaf dat ze gelijk had. Ik denk zelf dat als zij die droom niet had gehad, het nog maanden had geduurd voordat er symptomen waren gekomen.

Na een half jaar ging het langzaam minder, ze kreeg steeds meer pijntjes en haar conditie begon af te nemen. Ze werd magerder en ze kon steeds minder ver lopen. Rineke was echt een wandelaar; 10, 15 kilometer was niks voor haar. Op een gegeven moment kon ze nauwelijks nog een rondje om het blok lopen. Dat meldde ze als feit, ze had het niet over de oorzaak en ook niet over het gevolg.

Doordat we er niet over konden praten, raakten we van elkaar verwijderd. Onze casemanager in het ziekenhuis vertelde dat er een maatschappelijk werker was die ons kon helpen. Rineke wilde er niets van weten. Ik heb later teruggebeld dat zij er geen gebruik van wilde maken, maar ik wel. Ik heb een aantal gesprekken gehad en dat was heel fijn. Gelukkig kon ik er ook over praten met vrienden en collega’s, mijn werk was mijn uitlaatklep. Op een gegeven moment kwamen er kaartjes en bloemen van collega’s en vrienden. Dan vroeg Rineke: ‘Heb je gezegd dat ik doodga, ofzo?’

Begin juli zei ze opeens: ‘Ik moet doodgaan en dat doe ik helemaal op mijn manier en op mijn tijd.’ Het was geen opening voor een gesprek, het was een mededeling. ‘En ik dan?’, heb ik in die tijd wanhopig geroepen. Waarop ze antwoordde: ‘Jij snapt niet wat ik voel.’

Dat kon ik natuurlijk ook niet snappen, maar zij kon ook niet snappen wat ik voelde. Ik moest accepteren dat ze het zo deed om zelf te overleven.

Toen het de laatste maand steeds slechter met haar ging, wilde ze naar de huisarts om te praten over pijnbestrijding. De huisarts bracht euthanasie ter sprake, wat ik heel fijn en dapper vond. Rineke zei: ‘Nee, dat wil ik niet, ik moet mijn leven uitleven.’ Dat vond ik mooi gezegd van haar, het paste ook bij haar. De morfinepleisters die de huisarts adviseerde gebruikte ze nauwelijks, omdat ze zo min mogelijk troep in haar lijf wilde.

Ondertussen dacht ik: hoe moet het straks? Kan ik tot het einde voor haar zorgen?

Of ik nu voorstelde om thuiszorg in te schakelen of een ziekenhuisbed in de kamer te zetten, Rineke wilde nergens van weten. Achter haar rug om verdiepte ik me in een hospice. Het was heel bizar om daarmee bezig te zijn terwijl er hoegenaamd niks aan de hand was. Ik wilde zo graag voor haar zorgen. Dat zei ik ook: ‘Ik ben hier om voor je te zorgen, waarom laat je dat niet toe?’ Haar antwoord was steevast: ‘Je hoeft niet voor mij te zorgen.’

Ze had een boek besteld met de titel

De cyclus van leven en dood

. Daardoor wist ik dat ze er wel mee bezig was. Toen ze het uit had vertelde ze dat ze naar een andere dimensie ging, waar het leven mooi en licht zou zijn. Ik moest het ook van haar lezen. Ik probeerde het, maar ik vond het ingewikkeld en zei dat ik het een lastig boek vond om te lezen. ‘Dan kunnen we het er ook niet over hebben’, zei ze resoluut.

De laatste week stond er een ziekenhuisbed in de huiskamer omdat ze niet meer de trap op kon, en er kwam ook thuiszorg. Dat was een omslagpunt. Het ging toen snel achteruit en ze had ontzettend veel pijn, dat was heel akelig om te zien. Op een gegeven moment was het zo erg, ze noemde de pijn dertien op een schaal van tien, dat de thuiszorg een morfinepompje bracht. Door de morfine kwam er rust over haar.

Op maandagmorgen zat ik met vrienden buiten. Het was prachtig weer. Jannie van de thuiszorg kwam de tuin in lopen: ‘Het is klaar, ze is overleden.’ Rineke was er stiekem tussenuit gepiept. Ik vond het niet erg dat ik er niet bij was. Ik heb vaak genoeg bij het bed gezeten en haar hand vastgehouden. Het paste bij Rineke om het zo te doen, ze deed het op haar eigen manier.

Ik ben na haar dood heel boos geweest. Waarom heb je het zo gedaan? Waarom heb je me niet toegelaten? Waarom heb je mij ontkend? Ik vond een rouwtherapeut, Marjanne, die me goed heeft geholpen. Rineke kon het niet, ze kon het echt niet. Ze kon mij er niet bij hebben. Ik neem haar kwalijk dat ze haar dood niet bespreekbaar kon maken.

Marjanne heeft me leren zien en leren voelen. En het is me gelukt. Ik kan nu weer zien dat Rineke een geweldig en mooi mens was en ik kan mijn liefde voor haar weer voelen.’

Onlangs verscheen van Barbara van Beukering het boek

50 manieren om afscheid te nemen

, een bundeling met interviews van deze serie uit 2020 en 2021.
]]></description>
      <guid>https://volkskrant.nl/mensen/ik-nam-rineke-kwalijk-dat-ze-haar-dood-niet-bespreekbaar-maakte~b20f44454/</guid>
      <pubDate>Thu, 6 Jan 2022 00:00:00 +00:00</pubDate>
    </item>
    <item>
      <title>‘Het is zo onnatuurlijk en oneerlijk dat zo’n jong iemand gaat’</title>
      <description><![CDATA[Hanneke Bakker (34, docent middelbare school) overleed op 13 december 2019 aan de gevolgen van borstkanker. Ze was getrouwd en had twee kinderen, die toen 2 en 1 jaar oud waren. Hanneke had twee zussen, Nienke (38, communicatiespecialist) en Inge (43, docent hbo).

Inge:

‘De dood van onze moeder heeft onze band als zussen verstevigd. Ik was 27, mijn zusjes 22 en 20, toen we samen met mijn vader een jaar lang intensief hebben gezorgd voor mijn moeder die aan ALS leed. Onze band werd nog sterker toen we allemaal kinderen kregen. Ook al woonden we niet bij elkaar om de hoek, ik woon in Groningen, Hanneke in Haarlem en Nienke in Hilversum, we spraken en zagen elkaar heel vaak. Onbewust namen we voor elkaar een soort moederrol aan, we deelden ontzettend veel. Mijn jongste en Hannekes oudste kind schelen drie weken, dus onze zwangerschappen liepen helemaal synchroon.

In de zevende maand van haar tweede zwangerschap ging Hanneke naar de dokter voor de kinkhoestvaccinatie die ze tegenwoordig aan zwangere vrouwen geven. Zij had die week een knobbeltje in haar borst gevoeld en omdat ze toch een afspraak bij de dokter had zou ze hem er wel even naar laten kijken. De huisarts zei dat het vermoedelijk niks was maar hij stuurde haar toch voor de zekerheid even door. In het ziekenhuis werd een foto gemaakt en een biopt genomen en diezelfde middag kwam de mokerslag: kanker. Ze ging naar de dokter voor een kinkhoestprik en ’s avond was de grond onder haar voeten weggeslagen. Toen ik het hoorde kreeg ik een extreem fysieke reactie, ik heb een uur lang zitten trillen. Het kón gewoon niet. Wij waren buutvrij. We hadden al zoveel meegemaakt, wij moesten nu een tijd vrij van onheil zijn.

Het bleek triple negatief te zijn, binnen de borstkankersoorten is dit één van de meest agressieve. Naast de tumor waren een paar klieren aangetast maar het was volgens de artsen wel behandelbaar. Ze kreeg twee keer een chemokuur waarna de behandeling moest worden onderbroken zodat ze kon bevallen. De bevalling deed Hanneke heel flink, ze was een sterke vrouw, mentaal en fysiek. Ze was ook een mooie verschijning, altijd goed gekleed en ze had lang dik haar. En toen lag ze in het kraambed met een kaal hoofd en een baby in haar armen. Het was zo’n schrijnend contrast tussen nieuw leven en het gevecht voor haar eigen leven. Door de chemo kon ze geen borstvoeding geven, dat vond ze heel erg. Maar de baby bood haar ook veel afleiding. Hanneke voelde zich weliswaar ziek, maar haar moederinstinct zorgde ervoor dat ze zich in plaats van patiënt vooral moeder voelde.

Vier weken na de bevalling werd de chemokuur hervat. In april bleek dat de chemo maar de helft van de tumor had weggehaald. Na operatie en bestraling kreeg ze nog een chemokuur, dit keer in de vorm van pillen. Hanneke bleef optimistisch en levenslustig, er was voor haar geen andere optie dan genezen. Over haar angsten sprak ze nauwelijks. We zijn in de zomer een week met de hele familie op Terschelling geweest. Mijn vader vertelde later dat toen ze met z’n tweeën in de keuken stonden, Hanneke had gezegd: ‘Stel je voor dat dit de laatste keer is dat we met z’n allen op het eiland zijn.’ Dat was de enige keer dat ze het uitsprak. Ze wilde dat alles in het teken stond van beter worden.

In november kwam ze met haar gezin een weekend bij ons. Ik had champagne gekocht om te proosten op het einde van de chemokuren. Op naar een goed jaar. Hanneke was verkouden, maar haar kinderen liepen rond met snotterbellen en het leek logisch dat zij haar hadden aangestoken. Twee weken later, op 23 november, werd haar dochtertje 1 jaar en zag ik Hanneke weer. Ik schrok van het verschil; ze was benauwd en we zagen allemaal dat ze in korte tijd verzwakt was. Ze beloofde na het weekend het ziekenhuis te bellen. Drie dagen later belde ze me op mijn werk om te zeggen dat het toch weer kanker was en dat het nu ook in haar longen zat. Het enige wat restte was een experimentele therapie. Het was een klein strohalmpje dat we met z’n allen gretig vastpakten. Tijdens de afspraak in het Antoni van Leeuwenhoekziekenhuis op 5 december zei de oncoloog meteen dat ze heel slecht nieuws had. Hanneke was niet sterk genoeg meer om mee te doen aan die therapie.

Na twee dagen volkomen wezenloos te zijn van verdriet, herpakte ze zichzelf. Ze dacht na over wat er nog moest gebeuren, wie ze nog wilde zien en wat haar wensen waren voor de uitvaart. Ze wilde verjaardagskaarten voor haar kinderen schrijven, zodat ze ieder jaar op hun verjaardag een kaart van hun moeder zouden krijgen. Ze wilde dat tot 18 jaar doen maar ze is niet verder gekomen dan hun 4de verjaardag. Twee dagen voor ze overleed heeft ze nog een fotosessie met haar gezin gehad, een cadeautje van vrienden. Ze maakte zich op en trok een mooi jurkje aan. Het zijn heel mooie foto’s geworden.

Na die fotoshoot voelde ze zich zo slecht en was ze zo ziek dat ik bij mijn zusje een vorm van berusting ontwaarde. Het gíng gewoon niet meer. Hanneke merkte woensdag dat ze niet meer goed de trap kon oplopen en niet meer in staat was om zelf de kinderen in bad te doen. Ze wilde geen bed in de huiskamer en ook niet aan de beademing, want ze wilde niet eng worden voor haar kinderen. Ze besloot dat ze donderdagavond palliatieve sedatie zou krijgen, nadat ze zelf haar kinderen in bed had gelegd.

Donderdagochtend zei ze tegen mijn vader: ‘Als ik vanavond ga twijfelen, moet je twee woorden tegen me zeggen: bad en trap.’ Ze wilde per se nog met de hele familie naar café-restaurant De Stinkende Emmer, waar ze vaak lunchte als ze met haar gezin ging fietsen. We zaten met z’n allen aan een grote tafel, Hanneke met haar zoontje op schoot. Het was een volstrekt surrealistische situatie. Ik keek naar mijn zusje en dacht alleen maar: over een paar uur ben je er niet meer. We hebben thuis nog samen gegeten, we hadden Indisch gehaald. Het was de ergste maaltijd die ik ooit heb meegemaakt, niemand kreeg een hap door zijn keel. Daarna bracht Hanneke haar kindjes voor de laatste keer naar bed, samen met haar man. Wij bleven bedrukt achter.

Toen de kinderen sliepen, kwam de huisarts. We stonden allemaal om Hanneke heen in de slaapkamer. Ze maakte zelfs nog grapjes, zei dat we allemaal niet zo ernstig moesten kijken. Nadat de huisarts de medicatie had toegediend, doezelde Hanneke rustig weg en viel in slaap. Ik voelde pure paniek en wanhoop. Het is zo onnatuurlijk en oneerlijk dat zo’n jong iemand gaat. Het klopte gewoon niet. Mijn moeder was ook te jong, zij was 54, maar zij heeft haar kinderen wel zien opgroeien.

Het verdrietige voor ons was dat er geen tijd was. We konden het allemaal niet bijbenen, er was geen rust, geen tijd voor reflectie. Soms voelt het alsof ze plotseling is doodgegaan, zo haastig en snel ging het. Voor Hanneke zelf ben ik blij dat het niet lang heeft geduurd. Zij heeft maar kort geweten dat ze haar kinderen los moest laten. Ze heeft niet lang hoeven leven met dat loodzware zwaard van Damocles boven haar hoofd.’

Dit is voorlopig de laatste aflevering van ‘Je kunt het maar één keer doen’. Vanaf januari 2022 wordt de rubriek hervat.
]]></description>
      <guid>https://volkskrant.nl/mensen/het-is-zo-onnatuurlijk-en-oneerlijk-dat-zo-n-jong-iemand-gaat~b2c05ed7/</guid>
      <pubDate>Thu, 8 Jul 2021 00:00:00 +00:00</pubDate>
    </item>
    <item>
      <title>Frans wist het zeker: als hij dement zou worden, zou hij de rit niet uitzitten</title>
      <description><![CDATA[Frans Berings (75, docent kunstgeschiedenis en tekenen) overleed op 26 maart 2021 door euthanasie. Hij is 25 jaar getrouwd geweest met Ellen van Beveren (71, leerkracht basisonderwijs) met wie hij drie dochters had: Fieke (47), Marloes (47) en Lotje (43). Hij had zes kleinkinderen.

Ellen:

‘Frans speelde heel mooi piano en kon prachtig tekenen. Ik was 22 en vreselijk verliefd. We trouwden al na een jaar, twee jaar later kregen we de tweeling. Vijfentwintig jaar hebben we het fijn gehad samen, maar toen kwamen we op een punt dat we ons realiseerden dat we elkaar in de weg zaten in onze ontwikkeling. We wisten allebei dat het op was. De scheiding is prima geweest, het was helemaal niet vervelend. Frans kocht een huis in Frankrijk waar ik geregeld naartoe ging. Als hij in Nederland was, logeerde hij bij mij, dat was ook geen punt. Eens per jaar gingen we in de herfst samen een week naar Spanje. We waren goede vrienden.

Toen we een keer met alle kinderen en kleinkinderen bij Frans in Frankrijk waren, vroeg ik tijdens het koken: ‘Frans, heb jij prei in huis?’ Hij antwoordde: ‘Prei, wat is dat, kun je dat eten?’ Toen ik uitlegde wat prei was, ging er geen enkel lampje branden. Het was een heel gekke ervaring. Een paar dagen later deden we samen boodschappen en toen we bij de groenteboer waren, vroeg hij: ‘Moest jij nog prei hebben?’ Het was weer terug. Hij herinnerde het zich niet dat hij het een aantal dagen daarvoor niet meer geweten had. We wisten allebei dat het proces was begonnen. Aan de ene kant waren we geschrokken, aan de andere kant kwam het niet als donderslag. Zijn vader is heel erg dement geweest, zijn oudere broer ook; het zit echt in zijn familie. Frans heeft vanaf het moment dat zijn vader dement was, altijd gezegd: ‘Als ik het krijg, ga ik die rit niet uitzitten.’

Op het moment dat hij de afstand van Frankrijk naar Nederland niet meer durfde te rijden, besloot hij hier weer te komen wonen en hij verruilde zijn landgoed voor een comfortabel appartement in Veghel. Hij is nooit naar een neuroloog gegaan omdat hij zelf precies wist wat er aan de hand was. Hij besprak met zijn huisarts het dossier dat hij wilde vormen om euthanasie te krijgen voordat hij wilsonbekwaam zou worden. Hij legde de grens bij het moment dat hij niet meer voor zichzelf kon zorgen. Hulp van ons was nog tot daaraantoe, maar hulp van anderen was zijn limiet. Als er ’s ochtends iemand moest komen om hem uit bed te halen en te helpen douchen, was het voor hem klaar. De huisarts zei dat ze hem wel wilde begeleiden, maar was terughoudend in het uitvoeren van de euthanasie. Wie het dan zou doen, bleef onduidelijk.

Omdat Frans dit geen prettige gedachte vond, zochten we een huisarts die het hele proces wel tot het einde zou uitvoeren. Een vriendelijke, betrokken man van halverwege de 40, die zei: ‘Als het aan de orde is help ik u, maar u moet wel dapper zijn. Als we samen bij het verpleeghuis staan, bent u te laat.’ Het gaf Frans veel rust. Om de twee á drie maanden ging hij even naar de huisarts omdat hij bang was dat hij te laat zou zijn. De huisarts vroeg steevast: ‘Weet u het nog zeker?’ Waarop Frans altijd antwoordde dat hij het heel zeker wist. Ze namen altijd even door wat hij nog kon en wat hij niet meer kon. De huisarts sloot altijd af met: ‘U bent leidend. Uitzichtloos is duidelijk, dit wordt niet beter, dit wordt alleen maar erger. Maar of het ondraaglijk is, bepaalt u.’

Ik weet nog goed dat hij aan kwam fietsen in de herfst. Hij stond met zijn fiets in de hand bij mijn voordeur en hij moest verschrikkelijk huilen: ‘Ik weet niks meer en ik kan niks meer.’ Het was zo verdrietig. Binnen hebben we koffie gedronken. Hij kon goed over zijn gevoelens praten, maar de wereld om hem heen werd steeds kleiner en minder interessant. Hij kon bijna geen piano meer spelen omdat hij geen noten meer kon ontcijferen. Hij kon niet meer lezen en schrijven. Hij kon gek genoeg nog wel iets noteren. Als ik een afspraak had gemaakt bij de huisarts voor dinsdag om negen uur, schreef hij dat op. De motoriek van schrijven zat er nog, maar hij kon niet meer lezen wat hij zelf opgeschreven had. Hij kon nog televisiekijken, spelletjes doen op de iPad en wandelen. Iedere ochtend maakte hij dezelfde wandeling van een uur door het natuurgebied langs de Aa. Terneergeslagen vroeg Frans me hoe vaak hij die wandeling nog moest maken. Ik zei: ‘Jongen, als jij het niet meer wil, hoeft dat niet meer.’

Op een dag zei hij: ‘Ik wil een afspraak maken bij de huisarts, ga je mee?’ Over die vraag moest ik goed nadenken. Het was zo’n belangrijke stap dat ik vond dat hij dat alleen moest doen, ik moest daar niet tussen zitten. De avond voordat hij naar de huisarts ging, belde hij om half 11. Ik schrok want hij ging altijd heel vroeg naar bed: ‘Wat is er aan de hand?’ ‘Dat woord’, zei hij, ‘ik weet het woord niet meer dat ik moet zeggen.’ Ik vroeg hem of hij euthanasie bedoelde. ‘Ja, dat is het!’, zei hij. ‘Maar dat hoef je niet te zeggen’ stelde ik hem gerust, ‘als je binnenkomt en je zegt dat je er klaar mee bent, weet die huisarts genoeg.’

De huisarts kwam op 26 maart om 3 uur. ’s Ochtends maakten we met z’n vijven de wandeling die Frans elke dag had gemaakt. In de gang vroeg ik hem of hij zich realiseerde dat hij voor de laatste keer zijn jas aantrok, waarop hij kalm antwoordde: ‘Ja, ik trek voor het laatst mijn jas aan’. De stemming was niet bedrukt, wel voelden we een intense saamhorigheid. We streken neer op een bankje en maakten de laatste foto’s met Frans.

Om half 3 ’s middags zette ik de wijnglazen op tafel. Frans wilde geen glas: ‘Dat durf ik niet want zo meteen heeft de wijn invloed op de medicatie.’ Hij kreeg limonade. Nadat we getoost hadden, kwam de huisarts binnen die zei dat Frans gerust een glaasje wijn kon drinken. Tijdens het toosten herhaalde de huisarts wat hij vaker had gezegd: ‘Mijnheer Berings, ik beëindig uw lijden en daarmee helaas ook uw leven’. Op een gegeven moment stond Frans op, zette zijn glas op de piano en zei tegen de huisarts: ‘Ik ben zover. Als u zover bent?’

We hebben hem allemaal een knuffel gegeven voordat de huisarts de injectie toediende. Frans’ hart bleef nog een aantal minuten kloppen. Dat lijf was natuurlijk nog heel sterk, dat was helemaal niet ziek. Na vijf minuten was hij dood. Dat was zó onwerkelijk. Je staat naast dat bed terwijl hij er net nog was, en opeens is hij er helemaal niet meer. Lot zei: ‘Het is net zo onwerkelijk als met een geboorte. Zolang het kind nog in je buik zit, kun je je niet voorstellen hoe het is als het eruit komt.’ Op de wereld komen en de wereld verlaten heeft een zelfde soort onwerkelijkheid.

Omdat ik nu gezien heb hoe Frans het heeft gedaan, denk ik dat ik het ook wel zou durven als ik in zo’n situatie terechtkom. Frans is absoluut een voorbeeld.’
]]></description>
      <guid>https://volkskrant.nl/mensen/frans-wist-het-zeker-als-hij-dement-zou-worden-zou-hij-de-rit-niet-uitzitten~ba0b4f8e/</guid>
      <pubDate>Fri, 2 Jul 2021 00:00:00 +00:00</pubDate>
    </item>
    <item>
      <title>‘Op mijn arm heb ik laten tatoeëren: You saw me take my first breath, I saw you take your last’</title>
      <description><![CDATA[Sandra Kerkmans

(52, huisvrouw) overleed op 16 september 2019 aan de gevolgen van darmkanker. Ze was getrouwd met Peter (57, meteoroloog) en had drie zoons, Martijn (25, occasionmanager autobranche), Stefan (21) en Jeroen (20).

Martijn: ‘Vier jaar geleden zat ik in mijn eentje op mijn werk, het was even na vijven, toen mijn telefoon ging. Het was mijn moeder. Ze vertelde dat de moedervlek die ze al heel lang op haar been had, een melanoom bleek te zijn. Er waren geen uitzaaiingen geconstateerd, het was een kwestie van opereren, verder niks aan de hand. Een jaar later had ze bloed in haar ontlasting. In het ziekenhuis zagen ze dat er een plekje in de darmen zat, maar ook dat was operatief goed te verwijderen. Wederom was mijn moeder niet ongerust. Weer een jaar later ging ze voor een periodieke controle naar het ziekenhuis. Daar werd op een van haar longen een plekje geconstateerd. Het was een uitzaaiing van die darmkanker. Maar ook nu werd gezegd dat het operatief goed te verwijderen was. Of mijn moeder nu wel ongerust was weet ik niet, ze liet het in ieder geval niet blijken.

Mijn moeder was vrolijk, nuchter en zorgzaam en ze bewaarde altijd de rust in het gezin. Ik was een extreem vervelende puber, maar mijn moeder had er het volste vertrouwen in dat het wel goedkwam met mij. Mijn jongste broertje is zwaar autistisch, voor hem heeft ze altijd intensief gezorgd. En als wij naar school waren, was ze bezig met haar Franse bulldogjes. Ze had er vier, waarmee ze ook puppy’s fokte. We woonden op een woonboerderij waar ze vaak familiebijeenkomsten organiseerde. Ze was niet alleen de spil van ons gezin, maar van de hele familie. Mijn moeder bracht altijd iedereen bij elkaar.

Een half jaar nadat de tumor op haar long was verwijderd, had ze twee afspraken op dezelfde dag in het ziekenhuis. Mijn vader werkte toen tijdelijk in Hamburg en omdat mijn moeder zich prima voelde had hij gevraagd of ik met haar meeging. ’s Ochtends had ze een scan en ’s middags moest ze terugkomen voor de uitslag. Zij wilde heel graag tussendoor bij Van der Valk lunchen. Er stond een buffet met rosbief en zalm, waar ze gek op was, en het leek wel of ze meer genoot dan anders. ‘Zo fijn dat dit kan’ zette ze op Facebook, iets wat ze normaal eigenlijk nooit deed.

Na de lunch zaten we in een wit kamertje met lamellen. De arts zei: ‘We zijn nu aangekomen op een punt dat het problematisch gaat worden.’ De CT-scan had uitgewezen dat er een tumor tussen haar hart en haar long zat. Een moeilijke plek, waardoor het niet te opereren was. Ze konden chemo en bestraling proberen waardoor de tumor niet verder zou groeien, maar de arts zei erbij dat het wel ongeneeslijk was. Ik vond dat een heel heftig woord. Mijn moeder zei: ‘Als de groei geremd kan worden tot mijn 80ste, is het ook goed.’

Toen mijn vader na de derde chemokuur naar mijn werk belde, liep ik snel naar buiten om op te nemen. Hij zei dat de laatste chemo niet was aangeslagen en dat het nu dramatisch werd. We moesten rekening houden met negen maanden. Ik denk dat ik wel vijf sigaretten achter elkaar heb gerookt. Toen ik even later weer binnenkwam, vroeg een collega: ‘Had je een lastig gesprek?’ Ik antwoordde: ‘Ik denk dat mijn moeder doodgaat.’ Waarop hij vroeg: ‘Moet je niet naar huis dan?’ ‘Wat moet ik daar doen?’, vroeg ik, ‘Met z’n allen bij elkaar gaan zitten huilen?’ In ons gezin was dat niet gebruikelijk. Mijn moeder wilde anderen niet belasten met haar problemen en mijn vader heeft een moeilijke jeugd gehad waardoor zijn emoties afgesloten zijn. Mijn schoonouders kunnen met z’n allen huilen om een hond die overlijdt, daar kan ik me niks bij voorstellen.

Ik ben die avond bij mijn ouders gaan eten en mijn moeder vertelde dat ze nog behandelingen zou krijgen waardoor ze het nog wel vijf jaar konden rekken. Mijn vader zei dat dat helemaal niet was gezegd, en daar kregen ze een ruzietje over. Mijn moeder werd opeens heel star. Ik kan me voorstellen dat die vijf jaar helemaal niet genoemd zijn, maar dat ze dat zei omdat haar kinderen erbij waren. Ik moest niet huilen, misschien ook omdat ik de oudste ben. Als ik me laat gaan, dan gaan die andere twee ook. Mijn jongste broertje heeft een rugzakje en voor mijn middelste broer Stefan ben ik zijn grote broer, dus ik probeer een beetje de kar te trekken. Mijn vader toonde helemaal geen emoties, mijn moeder zei verder ook niks meer. De olifant bleef in de kamer staan.

Een paar maanden later ging het hard bergafwaarts. Het ziekenhuis wilde haar overdragen aan de huisarts voor palliatieve zorg. De overdracht bestond uit twee A4’tjes die mijn moeder zelf niet wilde lezen. Mijn vader las ze wel en wij mochten de keuze maken of we ze wilden lezen. Mijn broertjes wilden het niet, ik wel, maar ik mocht het er met niemand over hebben. We wisten allemaal dat mijn moeder heel graag Kerst wilde halen omdat ze zo dol was op familiefeesten. In de overdracht stond: ‘Patiënt hoopt en denkt zelf de Kerst te halen, dat lijkt ons zeer twijfelachtig.’

De laatste weken was mijn moeder heel veel aan het haken. Ze heeft voor mij twee knuffels gehaakt, een roze en een blauwe. ‘Ik heb er eentje voor een meisje en een voor een jongen gemaakt, voor als je kinderen krijgt.’ Voor mijn middelste broertje heeft ze een kussen gemaakt voor als hij het huis uit zou gaan. Ze is er niet meer aan toegekomen om iets voor mijn jongste broertje te haken, maar gelukkig hecht hij daar niet aan.

Op een gegeven moment kon ze de tuin niet meer bijhouden en dat was haar een doorn in het oog. De hele familie is opgetrommeld en met een man of twintig hebben ze op zaterdag onze hele tuin gedaan. Toen aan het eind van de dag haar oudste zus als laatste weg wilde gaan, hield mijn moeder haar tegen. Het is de eerste en enige keer dat mijn moeder in huilen is uitgebarsten. Ze zei dat ze wist dat het nog maar een paar dagen zou duren. Ze zou maandagochtend nog met de wensenambulance naar Disneyland Parijs gaan, daar was ze op huwelijksreis met mijn vader geweest. Maar ze zei tegen haar zus dat dat niet meer ging gebeuren. Mijn tante vroeg of ze dat niet aan mijn vader moest vertellen, waarop ze antwoordde: ‘Nee, en jij houdt ook je mond.’

Zondagavond belde mijn vader dat mijn moeder gezegd had dat ze het slaapmiddel wilde, ze had te veel pijn. De hele familie werd opgetrommeld en maandagochtend om half tien kwam de huisarts. De hele huiskamer zat vol, mijn moeder wilde graag dat iedereen erbij was. Voordat ze het slaapmiddel kreeg toegediend, werd gevraagd of ze nog iets wilde zeggen. Heel even was het doodstil. Toen zei ze: ‘Jullie hebben het allemaal perfect gedaan.’ Dat waren haar laatste woorden. Op het moment dat ze het spuitje kreeg, keek ik weg. Tweeënhalf uur na de sedatie blies ze haar laatste adem uit. Op mijn arm heb ik laten tatoeëren:

You saw me take my first breath, I saw you take your last

.’
]]></description>
      <guid>https://volkskrant.nl/mensen/op-mijn-arm-heb-ik-laten-tatoeeren-you-saw-me-take-my-first-breath-i-saw-you-take-your-last~b5d36f2e/</guid>
      <pubDate>Thu, 24 Jun 2021 00:00:00 +00:00</pubDate>
    </item>
  </channel>
</rss>
