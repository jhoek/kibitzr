<?xml version="1.0" encoding="utf-16"?>
<rss version="2.0">
  <channel>
    <title><![CDATA[Barbara van Beukering]]></title>
    <link>https://www.volkskrant.nl/auteur/barbara-van-beukering</link>
    <description><![CDATA[Barbara van Beukering]]></description>
    <item>
      <title><![CDATA[‘Was ik hem maar eerder tegengekomen, dan had ik hem een andere jeugd kunnen geven’]]></title>
      <description><![CDATA[<p>Andrew Bespalko (22) overleed op 24 februari 2022 door zelfdoding. Vier jaar daarvoor was hij als zoon opgenomen door Frank van Dalen (53, zelfstandig ondernemer, oud-voorzitter COC).</p>
<p>Frank: ‘Ik zat een beetje te scrollen door profielen op een datingsite omdat ik me verveelde. Ik stuitte op Andrew, een 18-jarige jongen uit Oekraïne. Uit zijn teksten sprak een ongelofelijke eenzaamheid en een diep lijden. Ik stuurde hem:</p>
<p>‘As far as I can see, life has not be treating you very well.’</p>
<p>Hij reageerde meteen en we stuurden wat berichtjes over en weer. Tijdens onze eerste afspraak voerden we eindeloze gesprekken. Op mijn vraag met wie hij verder nog contact had, antwoordde hij: ‘Met niemand.’ Ik geloofde het niet en vroeg wie hij in zijn telefoon had staan. Toen bleek dat er niks in zijn telefoon stond. Geen namen, geen telefoonnummers. Niemand die hij onlangs had gebeld. Niemand die hem had gebeld. Hij had een vreselijke jeugd gehad, vol armoede en mishandeling. Hij was gevlucht voor zijn ouders, in eerste instantie naar Moskou, en sinds kort zat hij in een Airbnb in Rotterdam. Andrew had het profiel op de datingsite niet aangemaakt om te daten, maar hij zocht een strohalm. Het was een schreeuw om hulp. Hij was zwaar getormenteerd en wilde het liefste dood zijn, maar hij was tegelijkertijd bang om te sterven. Ik keek naar die jongen en hij was zo ongelofelijk kwetsbaar, dat ik alleen maar dacht: hij heeft veiligheid nodig. Nadat hij twee nachten in mijn logeerkamer had geslapen, zei ik dat hij zijn spullen moest ophalen en bij mij kon komen wonen.</p>
<p>Hij was vreselijk getraumatiseerd, had een continue doodswens en enorm veel mentale problemen. We praatten ontzettend veel over zijn leven en in die gesprekken was de dood nooit ver weg. In het begin vertrouwde hij me nog niet. Hij vroeg steeds wat hij moest terugdoen om hier te mogen zijn. Ik legde hem uit dat er twee regels waren. De eerste: je hoeft niets te doen om hier te zijn, en de tweede: er is niets wat jij kunt doen waardoor ik je wegstuur. In de loop van de tijd kreeg hij vertrouwen en ging hij mij als zijn anker beschouwen. We hebben hier samen een thuis voor hem gebouwd.</p>
<p>Andrew kwam ook in mijn sociale kring terecht. Ik nam hem mee naar etentjes, naar musea, we gingen op een familievakantie en op bezoek bij vrienden met een vakantiehuis. Hij vond het moeilijk om zich in gezelschap te begeven, omdat hij niets van sociale conventies begreep. Bij voorkeur zat hij thuis te gamen of fietste hij op de e-bike die hij zelf had gebouwd. Er waren momenten dat hij kon genieten, maar hij voelde zich meestal leeg, verdrietig en down. Er was sprake van een giftige cocktail bij Andrew; hij was ongelófelijk slim, echt superhoogbegaafd, en had flinke autistische trekken, in combinatie met een gruwelijke jeugd.</p>
<p>Hij had psychische hulp nodig, en dat wilde ik hem graag bieden. Ik had een instituut gevonden waar hij eventueel intern geholpen zou kunnen worden. Ik stelde voor om samen naar de open dag te gaan, alleen maar om te kijken of het wat voor hem was. Hij raakte verschrikkelijk in paniek omdat hij dacht dat ik hem daar wilde laten opsluiten en hem daar zou achterlaten. Ik ben echt een tijd bezig geweest om het vertrouwen te herstellen. In gesprekken die we over therapie voerden, zei hij: ‘Er zijn twee oplossingen voor mijn problemen. Jouw oplossing is therapie, mijn oplossing is suïcide. Therapie kan mislukken en ik kan er spijt van krijgen. Als ik suïcide pleeg, zijn mijn problemen opgelost en ik krijg er geen spijt van. Dus mijn oplossing is beter.’ Wat hij heel goed snapte, gelet op zijn mentale gesteldheid, is dat het een heel langdurige en intensieve therapie zou worden. Met als hoogst haalbare uitkomst dat hij zou leren leven met al zijn problemen.</p>
<p>Mijn moeder vroeg op een gegeven moment wat ze tegen haar vriendinnen moest zeggen als ze vroegen wat Andrew nu eigenlijk van mij was. ‘Zeg maar dat hij mijn zoon is’, antwoordde ik. Zo was onze relatie. Het klopte dat ik hem mijn zoon ging noemen, ook voor hemzelf. Ik was zijn veilige haven. Altijd als hij zich onzeker voelde, zocht hij bevestiging bij mij. Als hij uit de buurt was en hij vond het eng of ongemakkelijk, dan kwam hij heel snel naar mij toe, sprong op mijn schoot. Eindeloos haalde hij knuffels, die hij van zijn ouders nooit kreeg.</p>
<p>Toen ik een weekje met mijn familie op wintersport ging, wilde Andrew niet mee, hij hield niet van sneeuw. Ik voelde dat het niet goed met hem ging en had een vriend gevraagd of hij bij mij in huis wilde komen. Maar dat wilde Andrew absoluut niet. Mijn belangrijkste belofte aan hem was dat hij zich bij mij veilig kon voelen. Dat klinkt heel gratuit, maar het betekende ook dat je dingen accepteert. Eén van die dingen was zijn zelfbeschikkingsrecht. Als ik geforceerd intervenieerde in zijn leven, haalde ik de veiligheid weg.</p>
<p>Tijdens de wintersportvakantie belde Andrew woensdagnacht op. Hij huilde, hij was ontzettend verdrietig. Toen hij vertelde dat hij niet meer thuis was, wist ik wat dat betekende. Ik had al die jaren met hem afgesproken dat als hij suïcide zou plegen, hij dat niet thuis zou doen en zijn paspoort bij zich zou hebben. Ik zei dat ik eerder naar huis zou komen en dat we het weekend met z’n tweeën zouden gaan parachutespringen, wat hij zo graag wilde. Ik probeerde hem perspectief te geven. Aan het einde van het gesprek vroeg ik wat hij nu ging doen. Hij zei: ‘</p>
<p>I will go to sleep, and if I can’t sleep, I will do it.</p>
<p>’ Waarop ik antwoordde: ‘</p>
<p>Do me a favor, please go to sleep.’</p>
<p>De volgende ochtend werd ik om zes uur wakker en op dat moment wist ik het. Ik ben meteen naar huis gereisd en heb onderweg de politie gebeld. We wisten niet waar hij was, maar ik vermoedde dat hij een Airbnb had gehuurd. De politie vond via de organisatie in Amerika het adres waar Andrew verbleef en ging er meteen naartoe. Ik mocht niet mee omdat ik formeel geen familie van hem was en bleef op het bureau achter. De politie trof Andrew op het bed aan. Hij is een vredige dood gestorven. In zijn paspoort vond de politie een briefje met Andrews handschrift:</p>
<p>My parents in Ukraine don’t deserve to know about this. My whole childhood they mistreated me with cruel physical punishments. That caused me immense suffering, I will never forgive that.</p>
<p>Mijn liefde en keuze om voor Andrew te zorgen was onvoorwaardelijk. Ik hoopte dat dat voldoende was om het pad naar de toekomst te creëren. Maar zijn mentale problemen oplossen kon ik niet. Ik was zijn veilige plek, niet zijn therapeut. Mijn vrienden zeggen dat ik er alles aan gedaan heb, maar dat is niet waar, want ik kan zo honderd dingen bedenken die ik ook had kunnen doen. Ik heb geen schuldgevoel, maar wel een diep gevoel van spijt. Was ik hem maar eerder tegengekomen, dan had ik hem een andere jeugd kunnen geven.’</p>
<p>Praten over gedachten aan zelfdoding kan bij 113 Zelfmoordpreventie. Bel 0800-0113 of 113 voor een gesprek. U kunt ook chatten op www.113.nl.</p>]]></description>
      <guid>https://volkskrant.nl/mensen/was-ik-hem-maar-eerder-tegengekomen-dan-had-ik-hem-een-andere-jeugd-kunnen-geven~b77ab7e8/</guid>
      <pubDate>Thu, 5 May 2022 00:00:00 +00:00</pubDate>
    </item>
    <item>
      <title><![CDATA[Techneut Peter hoorde dat hij meerdere tumoren had: ‘Ik weet nu wat het is, nu kunnen we ergens aan gaan werken’]]></title>
      <description><![CDATA[<p>Peter Passier (55, zelfstandig aircospecialist voertuigen) overleed op 13 december 2020 aan de gevolgen van slokdarmkanker. Hij was 23 jaar getrouwd met Hedwig Passier (51, zelfstandig coach) en ze hadden samen twee golden retrievers: Teun en Simba.</p>
<p>Hedwig: ‘Peter kreeg in april 2020 pijn in zijn lies bij het lopen. De huisarts vermoedde dat hij een spier in zijn lies had verrekt, en hij werd doorverwezen naar een fysiotherapeut. Daar werd het alleen maar slechter van. Vervolgens hebben ze een echo gemaakt waarop een dubbele liesbreuk was te zien. Peter vond het een merkwaardige diagnose, niet passend bij zijn pijnklachten. Hij was een echte techneut. Hij wilde altijd snappen hoe iets werkt: wat is het probleem en wat is de oorzaak? Dat deel van zijn brein werkte volop toen hij ziek werd.</p>
<p>Meteen nadat hij na de liesbreukoperatie uit narcose kwam, belde hij me: ‘De pijn is niet weg.’ Daarna werd een röntgenfoto gemaakt waarop beginnende artrose was te zien. Volgens Peter kon de pijn daar niet vandaan komen. Hij raakte steeds geïrriteerder en bleef maar googelen. Inmiddels liep hij op krukken, het ging echt slecht. Vervolgens is hij naar een orthopeed doorverwezen die concludeerde dat hij een versleten heup had. In het weekend nadat hij die orthopeed had gesproken, zei hij: ‘Ze luisteren niet naar mijn pijnklachten!’ Hij was enorm gefrustreerd en boos en besloot bij Prescan in Duitsland een MRI te laten maken.</p>
<p>Op maandag belde hij en we konden dinsdag terecht. Het kostte 1.200 euro, maar dat interesseerde ons op dat moment niet. Diezelfde middag hadden we de nabespreking met een Duitse radioloog en iemand van Prescan als vertaler. Ze zeiden: ‘Het ziet er heel slecht uit, er zitten meerdere tumoren in je bekkengebied.’ Ik dacht meteen: hij heeft nog een half jaar tot een jaar. Peter was eigenlijk opgelucht: ‘Ik weet nu wat het is, nu kunnen we ergens aan gaan werken.’</p>
<p>Peter had inmiddels zoveel pijn dat we twee dagen later het Catharina Ziekenhuis in gingen met een rolstoel. Eén heupkom bleek al bijna helemaal weggevreten door kanker. Hij werd meteen bestraald en na verschillende onderzoeken vertelde oncoloog dat het slokdarmkanker was. Hij was heel duidelijk: ‘Als je niets doet, heb je maximaal drie maanden en als je wel wat doet, heb je zoveel maanden meer.’ Peter stopte met googelen en richtte zich op de behandeling. De techneut in hem ging dit fiksen. Een techneut kan tenslotte alles repareren, desnoods met een tiewrapje of ducktape, maar je kunt het altijd maken. Hij was niet naïef en hij wist ook wel dat het ongeneeslijk was, maar hij wilde van de termijn graag jaren maken.</p>
<p>Van de bestraling en de chemo knapte Peter enorm op. De pijn verdween, hij kon weer lopen, en hij voelde zich op een gegeven moment zo goed dat hij ging werken. Bij de eerste uitslagen na de chemo zei de oncoloog dat de tumoren met 70 procent waren afgenomen. ‘Doe nog zo’n kuur’ zeiden we, ‘dan is het weg.’ De oncoloog legde uit dat het niet zo werkte; Het is net als onkruid in je tuin. Je kunt het eruit trekken, dat is een operatie. Je kunt het wegbranden, dat is bestralen. Je kunt er gif op spuiten, dat is chemo. Maar uiteindelijk komt het altijd wel weer naar boven. Wij vroegen of hij er dan geen chronische ziekte van kon maken. Hij zei dat dat met slokdarmkanker helaas niet mogelijk was.</p>
<p>Er volgden twaalf heel goede weken. Dat is het abstracte van kanker; als je je goed voelt, is de dood ver weg. Peter voelde zich niet ziek, dus hij kon de gedachte eraan goed parkeren. We hadden geluk dat zijn goede tijd samenviel met de zomer. We deden heel veel leuke dingen, maakten tochtjes met de cabrio en huurden een boot in Friesland. We genoten van de zon en van elkaar. We waren echt gelukkig.</p>
<p>In het najaar kwamen de pijnklachten terug. De chef oncologie in het Catharina Ziekenhuis vertelde ons op 4 december dat de uitzaaiingen ook in zijn hersenvlies zaten, en dat betekende dat hij nog maar een paar weken had. We waren compleet lamgeslagen. Ik vroeg aan de oncologieverpleegkundige wat we konden verwachten. Zij adviseerde: ‘Voorkom dat je op het laatst naar het ziekenhuis gaat. Hier gaan ze weer onderzoeken doen en dat is alleen maar plagen. Hij wordt toch niet meer beter.’</p>
<p>Toen we thuiskwamen is Peter in bed gaan liggen en hij is er niet meer uitgekomen. Het ging opeens zo snel, het was een vrije val. Hij kon niks meer, hij lag maar te liggen. Van hem hoefde het niet meer. We hadden al eerder een gesprek met de huisarts over euthanasie en palliatieve sedatie gehad. Wij waren er niet van overtuigd dat als iemand niet in staat is om te reageren het per definitie betekent dat iemand niet lijdt. Je kunt het alleen niet meer kenbaar maken en dat wilden wij absoluut niet. Dus kom je uit bij euthanasie. Maar als je ervoor staat, is dat echt een verschrikkelijke beslissing. We zijn niet gelovig, maar in een donker gat stappen is ook heel eng. Peter kon dat niet. De huisarts vroeg waar hij het meeste last van had, waarop Peter antwoordde dat hij de nachten zo lang vond duren. De huisarts zei: ‘We kunnen er ook voor kiezen om jou alleen ’s nachts in slaap te brengen en dat je er overdag gewoon weer bij bent, dat heet intermitterende sedatie.’ We hadden er nooit van gehoord maar het klonk ideaal. Ik kon de hele dag bij hem checken: hoe gaat het met je, heb je het warm, heb je het koud, heb je pijn, of ben je bang? Ik heb er als een havik bovenop gezeten om te zorgen dat hij comfortabel lag.</p>
<p>We zouden nog een</p>
<p>tour de casa</p>
<p>doen, Peter zou mij ons huis helemaal uitleggen. Omdat hij zijn bed niet meer uitkwam, maakte ik foto’s van de meterkast en van kranen. Die printte ik uit en zittend naast zijn bed vroeg ik dan wat het was. Ik vroeg hem ook een keer: ‘Als je slaapt, waar droom je dan over?’ Hij vertelde dat hij een terugkerende droom had. Het ging over een oude aircomachine die hij nog moest repareren. Hij vond het ontzettend zinloos dat hij zo jong moest sterven. Hij had heel veel kennis van aircosystemen en alles wat hij in jaren had opgebouwd zou verdwijnen. Wat voor zin heeft het leven dan gehad? Ik zei: ‘Peter, je vergist je daarin. Jouw behulpzaamheid, en wat jij voor anderen hebt betekend, dat heeft zóveel zin gehad.’</p>
<p>De huisarts had van tevoren gezegd dat er een moment zou komen dat zij het niet verantwoord vond om Peter nog wakker te laten worden. Dus op enig moment ga je voor het laatst slapen, terwijl je niet weet dat het de laatste keer is. Dat vonden wij fijn want dan hoef je die beslissing niet te nemen. De huisarts zag op zaterdagochtend dat het moment was aangebroken en daar was ik het mee eens. We hebben hem slapend gehouden. Toen ik ’s avonds naar bed ging, heb ik Peter nog een kus gegeven. Na een kwartiertje riep de nachtzuster dat ik moest komen. Na vier ademteugen overleed hij, heel rustig. En gelukkig heeft hij daar helemaal geen weet van gehad.’</p>]]></description>
      <guid>https://volkskrant.nl/mensen/techneut-peter-hoorde-dat-hij-meerdere-tumoren-had-ik-weet-nu-wat-het-is-nu-kunnen-we-ergens-aan-gaan-werken~b5dd9a33/</guid>
      <pubDate>Thu, 28 Apr 2022 00:00:00 +00:00</pubDate>
    </item>
    <item>
      <title><![CDATA[‘De laatste twee maanden van haar leven had ik mijn zus weer terug’]]></title>
      <description><![CDATA[<p>Mara van Oorschot</p>
<p>(43) overleed op 12 mei 2021 door euthanasie vanwege uitzichtloos psychisch lijden. Ze was de dochter van Marijke van Oorschot (76, gepensioneerd) en de enige zus van Tanja (46, projectmanager ASML) . Tanja heeft een relatie met Sabine (51) met wie ze twee zoontjes heeft van 5 en 3.</p>
<p>Tanja: ‘Mijn ouders zijn gescheiden toen ik 6 was en mijn zusje 4, het was een vechtscheiding van de bovenste plank. Mijn vader zagen we daarna niet vaak meer, maar ons mam telde dubbel. Mijn zusje Mara was een heel rustig, timide en lief meisje. We verhuisden van Eindhoven naar een dorp en dat was voor haar een gouden greep. Ze hield van beestjes en van het platteland. Ze verzorgde al vanaf haar 10de paarden, en later had ze ook een eigen paard en reed ze zeer verdienstelijk dressuur. Ze deed mee aan de regionale kampioenschappen, en verwierf zelfs een plek in de top tien. Mara volgde een mbo-opleiding voor dierenartsassistent in Barneveld. Tijdens haar stage in de Zoo in Antwerpen ging het mis. Ze belandde in een zware depressie.</p>
<p>Zowel Mara als mijn moeder wilde dat ze werd opgenomen, maar dat kregen ze niet voor elkaar. Zelfs nadat Mara een grote stoel in de wachtkamer van de psychiater kapot had gegooid, moest ze toch mee naar huis. Mijn moeder ging de volgende dag naar haar werk, maar vertrouwde het niet. Ze belde de man van mijn tante om te vragen of hij even kon kijken hoe het met Mara ging. Hij trof Mara aan nadat ze zichzelf had geprobeerd te doden. De situatie was nu ernstig genoeg voor opname op de paaz, de psychiatrische afdeling van het ziekenhuis. Dat was het begin van twee jaar lang instelling in, instelling uit. Ze probeerden haar bipolaire stoornis met medicijnen te stabiliseren. Toen dat min of meer gelukt was, moest ze proberen haar leven op te pakken. Ze had een vriendin met een restaurant waar ze kon poetsen. Mara mocht vier uur doen over twee toiletten, maar zelfs dat lukte haar uiteindelijk niet. Op haar 24ste is ze definitief afgekeurd en vanaf dat moment kreeg ze een Wajong-uitkering.</p>
<p>Het dieptepunt werd bereikt toen Mara 25 werd. Ze had de hele week niet geslapen en liep manisch door het huis te spoken. Mijn moeder trok het niet meer en zei: ‘Sorry Mara, ik ga vanavond bij mijn jongste zus slapen.’ De volgende ochtend kon ze haar eigen huis niet in. Overal hingen briefjes: ik doe alleen open voor de koningin. Mara had tijdens haar manische periodes last van grootheidswaanzin en complottheorieën. Mijn moeder heeft samen met haar zus de politie gebeld en zij hebben zichzelf naar binnen kunnen praten. Mijn moeder vroeg of ze Mara konden opnemen, maar ze zeiden: ‘Nee mevrouw, uw dochter is geen gevaar voor zichzelf of de samenleving.’ Waarop mijn tante op sarcastische toon zei: ‘Zo Mara, heb je nou je zin?’ Mara werd zo kwaad dat ze een vaas met bloemen pakte om te gooien. Op dat moment werd ze door de politie vastgepakt en kon ze worden opgenomen. Ze heeft zes weken in een isoleercel in de psychiatrische instelling De Grote Beek gezeten. Toen mijn moeder haar daar bezocht, liep Mara achteruit van de pillen.</p>
<p>Nadat ze ontslagen werd uit de kliniek, zei mijn moeder dat ze Mara niet meer terug in huis kon nemen. Met een urgentieverklaring heeft Mara een heel klein woninkje gekregen met een keuken en een slaapkamer. Het was op honderd meter lopen van mijn moeder, dus dat was perfect. Mara kocht twee honden, een labrador en een boerenfox, en die waren haar redding. Die honden moesten uitgelaten worden en dat gaf haar structuur. Je kunt niet zeggen dat ze gelukkig was, maar ze was redelijk stabiel en hield zich staande. Ze leidde een heel compact leventje met vaste routines. Voor haar was het dagelijks leven een gevecht en dat kostte haar ongelofelijk veel kruim. Zij noemde mij de sterkste van ons twee, maar ik zei altijd: ‘Dat ben ik helemaal niet, dat ben jij!’</p>
<p>Op 2 mei 2018 nam Mara al haar pillen in. Ze kwam weer op de paaz terecht. Tijdens alle gesprekken, ik was er altijd bij, zei Mara: ‘Ik wil zo graag dood.’ De reactie was steevast: ‘Ja Mara, dat weten we, maar we gaan eerst kijken hoe we je stabiel kunnen krijgen.’ Of: ‘Ja Mara, dat snappen we, maar we gaan nu eerst een ander medicijn proberen.’ Haar doodswens werd consequent genegeerd. Een jaar later zaten we voor het eerst tegenover een team, een psychiater en een psycholoog, om Mara’s actieve doodswens te bespreken. We hoorden de psychiater tot vijf keer toe herhalen: ‘Mara, ik vóél jouw ondraaglijk lijden niet.’ Mara slikte al twintig jaar lang pillen om haar buien te stabiliseren. Wat verwachtte hij nou, dat ze zou gaan huilen? Dat deed zij niet, want tranen kwamen er bijna nooit. Alleen als ze uit een zelfdodingspoging wakker werd en zich realiseerde dat het wéér was mislukt. Die kreten van wanhoop blijven me altijd bij, die herinneringen zijn krassen op mijn ziel.</p>
<p>Mara kreeg medio 2020 een casemanager toegewezen en dat was een topper. Zij hoorde Mara’s doodswens wel en opperde om het Expertisecentrum voor Euthanasie erbij te halen. De dame van het Expertisecentrum wist precies de juiste vragen te stellen. Zij vond het een duidelijk verhaal, ze kon alle hokjes die voor euthanasie nodig waren afvinken en zij vond Mara’s doodswens legitiem. Mijn moeder en ik moesten volmondig ja zeggen en dat deden we ook. Natuurlijk wilden we Mara niet kwijt, maar dat is een heel egoïstische gedachte, die moet je kunnen loslaten.</p>
<p>Op 5 maart kregen we groen licht van de SCEN-arts en dat was het begin van ons happy end.</p>
<p>De laatste twee maanden van haar leven had ik mijn zus weer terug. Het was bizar om te zien. Iemand die kanker heeft wordt alleen maar slechter, maar Mara werd juist sterker, vrolijker en gezelliger. De laatste periode was geweldig in vergelijking met de last die we al die jaren met z’n allen hebben gedragen. We hebben heel veel laatste maaltijden met haar gegeten: sushi, spareribs, mijn moeders vis, mijn moeders asperges. Heel Nederland zat met coronakilo’s, wij zaten met Marakilo’s. Mijn moeder heeft nog wel twaalf keer gevraagd: ‘Weet je het zeker?’ Mara was enorm zeker. Ze had meer dan genoeg geleden.</p>
<p>Mijn moeder, mijn nichtje Lizanne, mijn vriendin Sabine en ik waren erbij. Mara zat op de bank en wij zaten om haar heen terwijl ze het drankje dronk. We maakten nog grappen, want het was een vies drankje en Mara vroeg nog om Fisherman’s Friends. Toen ze zei dat ze het licht voelde worden in haar hoofd, mocht ze gaan liggen. Mijn moeder was muisstil geweest tijdens de voorbereiding, maar nu pakte ze haar hand vast en zei: ‘Laat het maar over je heen komen.’ Mara zei: ‘Ja’, en weg was ze. Het was zo waardevol om haar tot zover te kunnen begeleiden. Ik vond het net zo intens als de geboorte van mijn kinderen. Mooier dan dit hadden we het niet kunnen krijgen, ik gun het iedereen. Na haar dood viel mijn oog op het whiteboard in haar keuken. Bij woensdag 12 mei stond: VRIJHEID.’</p>]]></description>
      <guid>https://volkskrant.nl/mensen/de-laatste-twee-maanden-van-haar-leven-had-ik-mijn-zus-weer-terug~b9d4adc2/</guid>
      <pubDate>Thu, 21 Apr 2022 00:00:00 +00:00</pubDate>
    </item>
    <item>
      <title><![CDATA[‘Afscheid nemen van de liefde van je leven, dat kan toch niet?’]]></title>
      <description><![CDATA[<p>Christine Reinten (44, journalist) overleed op 5 februari 2021 aan de gevolgen van darmkanker. Ze had een zoon Storm (13) en was getrouwd met Erik Pouli (67, gepensioneerd docent recht aan de school voor de journalistiek in Utrecht).</p>
<p>Erik: ‘Christine stuurde me in de zomer van 2017 een appje met de vraag of het klopte dat ze me had gezien in een bouwmarkt in Limmen. Hoewel het zeventien jaar geleden was dat ik haar had lesgegeven, herinnerde ik me haar onmiddellijk. Ze was intelligent, analytisch, open en bovendien erg mooi. We hebben natuurlijk nooit wat gehad: zij was student, ik docent. Maar op het moment dat Christine mij appte, was ze ongelukkig, en zelf lag ik in een scheiding. We begonnen dagelijks te mailen, appen en bellen. De eerste keer dat ik voor haar deur stond, deed een klein mannetje met uitgestoken hand open: ‘Storm, aangenaam kennis te maken.’ Hoewel ik zelf geen kinderen heb, kon ik het met Storm goed vinden. Christine vond dat heel fijn, want zijn echte vader is uit beeld. We werden smoorverliefd. Ik was nog nooit zo gelukkig geweest, en zij ook niet. Eindelijk hadden we de liefde van ons leven gevonden.</p>
<p>Een paar maanden voordat we elkaar opnieuw hadden leren kennen, had Chris in Alkmaar een colonoscopie laten uitvoeren, omdat ze klachten had en er darmkanker in haar familie voorkwam. Er werd een enorme poliep uit haar endeldarm verwijderd. Nadat ze de poliep hadden onderzocht, vertelde de arts dat het geen kanker was. Wel werd haar gezegd dat ze door het oog van de naald was gekropen en dat ze onder controle moest blijven. De klachten hielden aan en eind 2019 had ze zoveel pijn dat ze weer een darmonderzoek onderging. Op kerstavond, we waren in ons huis in Frankrijk, belde de arts: ‘Het is foute boel, er is sprake van uitzaaiingen.’ We zijn op stel en sprong naar Nederland teruggereden. Op 30 december heeft ze een punctie in het ziekenhuis gekregen en de volgende dag kregen we de uitslag: een heel agressieve darmkanker, die overal zat.</p>
<p>We wilden een second opinion in het Antoni van Leeuwenhoekziekenhuis. Daar vroegen ze de destijds verwijderde poliep op en onderzochten ’m opnieuw. De conclusie van de patholoog was dat het in 2017 al wel degelijk kanker was. Chris vertrouwde het ziekenhuis in Alkmaar niet meer en wilde haar behandeling voortzetten in het Antoni van Leeuwenhoekziekenhuis, maar het eerste gesprek met de oncoloog verliep merkwaardig. Ze vertelde dat de statistieken uitwezen dat de gemiddelde patiënt nog maar een paar maanden te leven heeft, en adviseerde ons om er nog wat van te maken met ons tweetjes en onze zoon. Chris begon keihard te gillen, ze werd helemaal hysterisch. Dat had ik nog nooit gezien bij haar, zo zat ze helemaal niet in elkaar.</p>
<p>Chris is gaan googlen en kwam uit bij hoogleraar Kees Punt, een autoriteit op het gebied van darmkanker in het Academisch Medisch Centrum. Punt was aanzienlijk optimistischer: ‘Als u mazzel heeft en de chemo aanslaat, kan het zijn dat het een chronische ziekte wordt.’ Een heel andere insteek. Ik zal niet zeggen dat we het ziekenhuis huppelend verlieten, maar het scheelde niet veel. In eerste instantie reageerde Chris’ lichaam heel goed op de chemo. De tumormarker ging prachtig naar beneden. Chris voelde zich goed en zag er ook prima uit, waardoor er niet zoveel aan de hand leek.</p>
<p>Maar na een paar maanden verslechterde haar situatie enorm. Chris bleek ook kanker in haar buikvlies te hebben. Ze kwam niet voor een aparte behandeling voor haar buikvlies in aanmerking, omdat er overal uitzaaiingen waren. Daar werd ze verschrikkelijk kwaad om, woedend was ze. Ze kwam erachter dat in het ziekenhuis in Gent een behandeling voor buikvlieskanker bestaat, Pipac genaamd, een experimentele therapie die in Nederland niet erkend wordt, waardoor de verzekering het niet vergoedde. Een behandeling kostte ongeveer 2.500 euro en ze had er zeker twaalf nodig, dus ze begon een crowdfundingsactie. We schreven een mooi verhaal en zetten dat op Facebook. Binnen een week hadden we het streefbedrag binnen, het was onvoorstelbaar.</p>
<p>Toen ze thuis was om bij te komen van de eerste behandeling in Gent verslechterde haar situatie dramatisch. Er zat veel vocht achter haar longen, dat in het ziekenhuis in Beverwijk moest worden verwijderd. Chris hoopte dat ze daar ook weer chemo zou kunnen krijgen, want die was ondertussen gestopt vanwege de behandeling van haar buikvlies. Het gesprek met de oncoloog in Beverwijk was kort. Chris zei: ‘Ik wil chemo.’ De oncoloog antwoordde: ‘Dat kan echt niet, u zou een chemo niet overleven. Bereid u zich er nou maar op voor dat u heel snel komt te overlijden.’ Chris werd weer heel boos. Ze riep: ‘Ik kan niet weg, ik heb een zoon!’ Dat was voor haar het ergste, dat ze haar zoon moest achterlaten. Ze wist wel dat ik goed voor hem zou zorgen, maar de gedachte dat ze hem nooit meer zou zien, kon ze niet verdragen.</p>
<p>Alles wees erop dat ze inderdaad zou overlijden: ze had een heel mager gezichtje, haar lichaam was als dat van een michelinmannetje, haar longen stonden onder water en de kast puilde uit van de medicijnen. En toch hield ze vol dat ze het zou redden, en ik steunde haar daarin. Ik weet niet precies wanneer de knop is omgegaan in haar hoofd. Op het laatst lag ze in bed een beetje naar het plafond te staren. Ze kon mij en Storm nauwelijks meer zien, onze aanwezigheid was voor haar te druk. Als ik vroeg hoe het ging, antwoordde ze: ‘Ik ben mijn balans aan het zoeken.’</p>
<p>Twee dagen voordat ze overleed, riep ze mij. Toen ik bovenkwam, stond ze naast haar bed: ‘Ik wil nu wel slapen.’ Nadat ze de woorden had uitgesproken, ging ze weer in haar bed liggen. Ik moest huilen en vroeg of ze het zeker wist. De huisarts kwam en toen moesten we afscheid nemen. Afscheid nemen van de liefde van je leven, hoe doe je zoiets, dat kan toch niet? Storm hing om zijn moeder heen. Chris zelf zei niets meer. Meteen nadat ze het spuitje kreeg, viel ze in slaap.</p>
<p>Later die dag hoorde ik opeens gestommel boven. Chris was wakker geworden en zat op de rand van het bed. Ik schrok: ‘Wat doe je? Je kunt wel vallen!’ Ze antwoordde een beetje boos: ‘Ja, mag ik?’ De huisarts kwam terug om haar extra slaapmiddel toe te dienen. De volgende ochtend werd Chris wéér wakker. Ze had duidelijk pijn. Ik belde de huisarts wanhopig: ‘Dit gaat zo niet langer!’ De huisarts gaf Chris dit keer een dosering waarvan zeker was dat ze niet meer wakker zou worden. Daarna kwam Chris plotseling recht overeind en produceerde ze een langdurige rochel. Toen ze weer ging liggen, zei de huisarts dat ze nog niet overleden was en dat dit normaal was bij palliatieve sedatie.</p>
<p>Nadat ik de huisarts had uitgelaten, ging ik weer naar boven en pakte Chris’ pols vast. Ik voelde geen hartslag en hoorde ook geen ademhaling meer. Ze was dus toch overleden op het moment dat de arts en ik er samen bij hadden gezeten. Ik heb daar een vreselijk schuldgevoel over. Wat ik had gewild, was haar vasthouden. Om dan samen met haar naar de brug te lopen en haar te begeleiden naar ‘de overkant’. Haar zeggen hoe vreselijk veel ik van haar houd en dat we elkaar hopelijk ooit weer zouden zien. In plaats daarvan stond ik van een afstandje te zwaaien. Althans, dat gevoel heb ik sindsdien.’</p>]]></description>
      <guid>https://volkskrant.nl/mensen/afscheid-nemen-van-de-liefde-van-je-leven-dat-kan-toch-niet~bcea6395/</guid>
      <pubDate>Thu, 14 Apr 2022 00:00:00 +00:00</pubDate>
    </item>
    <item>
      <title><![CDATA[‘Ik kon hem toch niet zomaar laten doodgaan?’]]></title>
      <description><![CDATA[<p>Walter de Vaan (66, tekstschrijver en redacteur) overleed op 25 oktober 2016 aan de gevolgen van een sepsis. Hij had twee zoons van 38 en 37 en had twintig jaar een relatie met Lene Gravesen (61, bibliothecaris op de Theaterschool). Lene heeft een dochter, Felipa (29).</p>
<p>Lene: ‘In 1995 runde ik het secretariaat van de internationale choreografieopleiding op de Theaterschool. Er kwamen vaak gastdocenten vanuit het buitenland naar Amsterdam. De school huurde een appartement in de Pijp waar we de buitenlandse dansers onderbrachten. Walter woonde boven die etage en hij was altijd zo aardig om de deur voor hen open te doen. Als een leuke buurman dronk hij ook vaak een glaasje wijn met ze. Ik had hem regelmatig aan de telefoon omdat ik moest doorgeven wie hoe laat aankwam, maar ik zag hem nooit. Tot we elkaar ontmoetten bij een voorstelling van een gezamenlijke vriendin.</p>
<p>Hij was heel charmant, intelligent, en bovendien een knappe man om te zien. Donker, een mooi geproportioneerd lichaam, goeie kop. Ik viel als een blok voor hem.</p>
<p>In 2014 viel hij flauw, waardoor hij een rib brak en zijn schouder kneusde. Zijn huisarts vond het nodig om een bloedonderzoek te doen. Het weekend voor de uitslag hadden we het heel gezellig. Walter zei: ‘Als ik doodga, kan ik daar wel mee dealen.’ Ik antwoordde: ‘Je bent wel een spirituele reus als je dat zo makkelijk kunt zeggen.’ Op maandag kreeg hij te horen dat hij acute leukemie had. Alleen als hij twee jaar lang chemokuren met exacte tussenpozen zou krijgen, was er 35 procent kans op genezing. Hij moest meteen opgenomen worden, elke seconde was belangrijk. Dat wilde Walter niet, hij zei dat hij twee dagen nodig had om dingen te regelen. De volgende dag nam hij afscheid van zijn zakelijke contacten. Ik vond het heel radicaal, en ook erg rationeel. Dinsdag was hij druk bezig met mensen bellen, dingen organiseren en zijn tas inpakken. ’s Avonds aten we bij ons stamrestaurant op het Kadijksplein. De volgende dag ging Walter vol goede moed naar het ziekenhuis, met het boek</p>
<p>Oblomov</p>
<p>onder zijn arm.</p>
<p>Het ging heel snel mis. Een week na zijn eerste chemokuur hebben ze een diepe lijn, een soort poort, onder zijn sleutelbeen geopereerd, waar ze bloed uit konden halen en medicijnen door konden toedienen. Dat veroorzaakte een vreselijke ontsteking. Walter kon niet liggen, want hij had nog een gebroken rib en een gekneusde schouder van de val, en zijn arm was zo opgezwollen als een Engelse kerstham. Hij leed verschrikkelijk, had ontzettend veel pijn. De hematoloog zei: ‘We hebben u heel ziek gemaakt.’ De chemo werd gestopt, hij kon pas weer door met de behandeling als hij van de complicaties was genezen.</p>
<p>Toen hij anderhalve maand in het ziekenhuis lag, kregen we te horen dat er geen vervolgkuren mogelijk waren, hij had de boot gemist. De chemokuren hadden met exacte intervallen moeten plaatsvinden en daarvoor was het nu te laat. Het was een mokerslag. Tegelijkertijd zei de oncoloog dat de leukemie in remissie was, het was niet meer in zijn bloed te zien. Hij voegde daaraan toe dat hij zeker wist dat de kanker terug zou keren. Het zat als een slang in zijn lichaam opgerold, en zou geheid weer tevoorschijn komen. Wat hij kreeg was blessuretijd. Walter vroeg hoelang hij nog te leven had, de dokter gokte zo’n achttien maanden.</p>
<p>In mei kwam Walter thuis. Het eerste wat hij deed was een behandelverbod schrijven, hij wilde absoluut niet meer worden opgenomen. ‘Als het terugkomt’, zei hij, ‘dan ga ik niet meer naar het ziekenhuis.’ Hij heeft dat in een brief geschreven die hij aan zijn kinderen en aan mij gaf. De maanden erna moest hij aansterken, hij was erg verzwakt door de lange ziekenhuisopname. We woonden niet samen, maar hij woonde al jaren bij mij in de straat. Ik ging elke dag na mijn werk naar hem toe. We kookten samen en keken samen op de bank televisie, hand in hand. We werden opnieuw verliefd, het werd een heel mooie zomer.</p>
<p>Toen de kanker een jaar later terugkwam, ging Walter snel achteruit. Hij was vaak moe en moest soms wel tien keer per dag gaan liggen. Hij had zevenduizend boeken die hij besloot te verkopen. Hij kende een antiquaar uit Antwerpen die alle boeken kocht. Toen de boeken met een vrachtwagen waren opgehaald, stonden er allemaal strepen op de muur op de plaats waar de boekenkasten hadden gestaan. Zijn beste vriend kwam de muren schilderen, waarna het erg wit en leeg was. Walter kocht een grote palmboom die hij aan het einde van de bank zette. Als hij op de bank lag, zei hij, terwijl ik naar de palm keek: ‘Ik ben bezig met de onthechting.’</p>
<p>Ik boekte in de herfstvakantie een reis naar Spanje omdat mijn beste vriendin daarnaartoe was verhuisd. Walter vond beslist dat ik moest gaan, hij zou zich met de thuiszorg wel redden. Toen ik op donderdag terugkwam, zei hij dat hij zich verschrikkelijk had gevoeld. Hij moest huilen en zei: ‘Het gaat echt niet goed.’ Toch hadden we daarna een fijn weekend. We aten lekker, dronken een wijntje en Walter leerde zijn Marokkaanse woordjes. Hij volgde een cursus aan de Volksuniversiteit om met de dames van de thuiszorg te kunnen communiceren. Hij wilde meer kunnen zeggen dan Ramadan en Insjallah.</p>
<p>Op zondagochtend nam hij de telefoon niet op en ik voelde meteen dat het niet goed was. Ik rende naar het eind van de straat en holde naar boven. Hij lag in bed met grote open ogen en hij kon niet praten. Ik dacht: godzijdank, hij leeft nog. Ik aarzelde om 112 te bellen, want Walter wilde niet naar het ziekenhuis. Maar ik kon hem toch ook niet zomaar laten doodgaan? De ambulance was er snel. Het was dramatisch: zijn slaapkamer was op vier hoog en hij moest door de brandweer op een plateau naar beneden worden getakeld.</p>
<p>Op de eerste hulp aangekomen, vroeg Walter opeens: ‘Mag ik mijn bril?’ Dat waren zijn laatste woorden. De artsen vertelden dat hij een septische shock had, een soort bloedvergiftiging waardoor al je organen uitvallen. Hij kreeg een zuurstofmasker en heel veel medicijnen, maar hij reageerde nergens op. Terwijl ik naast zijn bed zat, zei ik: ‘Schat, je bent een moedig mens. Als het voor jou mooi is geweest, ga dan gerust het grote onbekende avontuur aan.’</p>
<p>De volgende avond om 8 uur blies hij zijn laatste adem uit. Ik zat een peertje te schillen, mijn dochter Felipa hield zijn hand vast. Walter schonk zijn lichaam aan de medische wetenschap, dus ik moest in het ziekenhuis afscheid van hem nemen. Ik ben tot middernacht bij hem gebleven. Ik heb het felle ziekenhuislicht uitgedaan, hem over zijn rug gestreeld, hem gekust en zijn handen en voeten gemasseerd. Toen zijn lichaam helemaal was afgekoeld, ben ik achter zijn bed aan gelopen naar beneden, naar de kelder van het OLVG en heb bij de deur afscheid van hem genomen.</p>
<p>Thuisgekomen viel de enorme leegte als een zware deken over me heen. Wat moest ik nu met mezelf? Ik schonk een glas whisky in en dacht: het is voorbij, het is begonnen. Het leven met hem is voorbij, het leven zonder hem is begonnen. Ik kroop in mijn eentje in een ijskoud bed.’</p>
<p>Lene Marie Gravesen schreef het boek ‘Tot het niet meer kan, een Amsterdams verhaal over liefde en verlies’, dat in 2021 verscheen bij uitgeverij Aspekt.</p>]]></description>
      <guid>https://volkskrant.nl/mensen/ik-kon-hem-toch-niet-zomaar-laten-doodgaan~b809dfd6/</guid>
      <pubDate>Thu, 7 Apr 2022 00:00:00 +00:00</pubDate>
    </item>
    <item>
      <title><![CDATA[Annemieke verloor haar dochter: ‘Ik ben in de rouw voor de rest van mijn leven’]]></title>
      <description><![CDATA[<p>Anne-Bo Raasveld (19, student) overleed op 13 oktober 2019 aan de gevolgen van myocarditis. Ze was de dochter van Annemieke van de Wouw (51, headhunter) en ze had één zus, Annemieke (18). Haar ouders waren gescheiden.</p>
<p>Annemieke: ‘Het was zondagochtend en ik kwam om kwart voor 11 thuis van het spinnen op de sportschool. Ik was zeiknat, dus ik gooide mijn sportkleding voor de wasmachine op de grond en deed een badjas aan. Ik haat badjassen, maar ik had ’s middags om 2 uur een afspraak met een vriend, dus ik had tijd genoeg om even rustig een ei te koken en een broodje te eten. Mijn jongste dochter Annemieke, die nog thuis woonde, was naar haar werk in Toujours, een restaurant hier in Haarlem. Terwijl ik net rustig zat, appte een vriendin dat ze door de stad fietste en of ik tijd had om even koffie te drinken. Ik appte terug: ‘Als je tegen een badjas kunt, ben je welkom.’</p>
<p>Toen we even later samen koffie zaten te drinken, ging de deurbel. We maakten nog grappen over wie dat kon zijn, op zondagochtend. Nietsvermoedend deed ik de deur open. Ik weet alleen nog dat er twee boomlange agenten stonden, hun gezichten kan ik me niet meer herinneren. Ze zeiden: ‘We hebben slecht nieuws, mogen we binnenkomen?’ Mijn moeder, flitste het door mijn hoofd. Ze vroegen of ik even wilde gaan zitten. Mijn vriendin was naar de wc gegaan en ze wachtten tot zij terug was. Toen zij ook zat, zeiden ze, terwijl ze mij aankeken: ‘Uw dochter is vannacht overleden.’ Ik keek mijn vriendin aan en zei: ‘Wat een raar verhaal. Wat een ontzettend raar verhaal, zeg.’ De agenten zeiden dat ze zou worden overgebracht naar het AMC. Ze vertelden niks over de toedracht, die was onbekend. Er was een onderzoek gestart, want een jong meisje van 19 overlijdt niet zomaar. Het huis was afgesloten als een plaats delict en de recherche was ter plaatse. Ik vroeg en zei helemaal niks. Ik dacht alleen maar: dit verhaal gaat niet over mij, en het gaat zeker niet over Anne-Bo. De agenten vroegen waar de vader en de zus van Anne-Bo waren. Ze gingen weg om hen in te lichten en zouden later terugkomen.</p>
<p>Anne-Bo was een jaar geleden op kamers gaan wonen in Amsterdam, waar ze International Business studeerde. Ze had een fantastisch jaar achter de rug, ze was</p>
<p>on top of the world</p>
<p>. Ze woonde in een huis met Youp, Jesse en Johan, drie vrienden die haar gevraagd hadden om bij hen te komen wonen. Ze vond het heerlijk om een huis met die jongens te delen. Ze zei een keer: ‘Mama, iedere dag als ik mijn kamer uitkom, zegt Youp: ‘Goedemorgen schoonheid.’ Ik antwoordde: ‘Geniet er maar van, want dat krijg je de rest van je leven niet meer terug.’</p>
<p>Nadat de agenten waren vertrokken, ben ik gaan douchen. Daarna deed ik een zwarte broek aan en een zwarte coltrui. Eenmaal beneden heb ik Annemieke gebeld, die zei dat ze eraan kwam. Toen heb ik mijn broer gebeld, hij is meteen mijn moeder gaan halen. We kwamen tegelijk met de vader van Anne-Bo en zijn broer aan in het AMC. We werden naar een spreekkamer geleid, waar we eerst een gesprek met de recherche hadden. Daarna werd Anne-Bo binnengereden op een ziekenhuisbed. Het was surreëel, totaal onwerkelijk. Ik dacht dat het niet waar was en dat denk ik nog steeds. Ik moest niet eens huilen toen ik haar zag. Ik schrok ook niet, voor mij was ze helemaal niet dood, dat woord gebruik ik niet eens. Mooi jong lijfje, dacht ik. Haar gezichtje was wel al iets veranderd, maar ook dat was mooi.</p>
<p>Ik stond samen met mijn beste vriendin, die ook Annemieke heet, boven Anne-Bo. Ze had een kleine tatoeage laten zetten die ik nog niet gezien had. Dat mocht ze nooit van mij, maar ze had er al eerder eentje laten zetten. We hebben met z’n tweeën het lakentje weggehaald om naar het tattootje te kijken, het was een schorpioen, haar sterrenbeeld. Annemieke zei: ‘Het was ook altijd al een dondersteen.’ Daar moesten we samen om lachen. Zo stonden we naar haar te kijken. Ik kan echt wel wat bevatten in het leven, ik kan de wereld aan, maar deze schok is zo groot. Je komt tot een bepaald punt, maar dit stijgt er nog mijlenver bovenuit. Ik zal het nooit begrijpen en ik zal het ook nooit bereiken. Ons werd verteld dat ze naar het ziekenhuis in Leiden overgebracht zou worden voor onderzoek.</p>
<p>Haar huisgenoten hadden haar om 10 uur ’s ochtends gevonden. De jongens hadden geen idee wat er gebeurd was. De avond ervoor had haar vriendje Splinter op de terugweg van een feestje geappt of hij nog zou komen, maar dat hoefde van Anne-Bo niet, ze zou gaan slapen. Om 5 uur ’s ochtends is ze nog naar de wc gegaan. Wat daarna gebeurd is, weet niemand.</p>
<p>Ze zou op dinsdag thuiskomen, maar ze kwam uiteindelijk pas vrijdagmiddag thuis. Onderzoek volgde op onderzoek. Obductie door de arts, sectie door de recherche. Ze vonden niks. Ze is meteen getest op drank en drugs, en dat werd onmiddellijk uitgesloten. Mijn kinderen waren allebei wars van drugsgebruik, maar ik steek mijn hand nergens voor in het vuur. Het schoot natuurlijk wel door mijn hoofd: het zál toch niet dat zij degene is die net het verkeerde pilletje heeft genomen? Ik was toch blij dat dat werd uitgesloten, want natuurlijk gingen de indianenverhalen al rond. Maar wat was het dan wel? Huib, een goede vriend van mij die chirurg en hoogleraar is, zei: ‘Het maakt niet uit wat de oorzaak is, want het resultaat is hetzelfde.’ En dat is ook zo. Wat lost het op? We hadden dit ook niet kunnen voorkomen. En los daarvan: als je het wel had kunnen voorkomen, heb je daar nog niks aan, want je hébt het niet voorkomen.</p>
<p>Na zeven maanden kwam de uitslag pas, het rapport was blijven liggen door corona. Ze is overleden aan myocarditis, een ontsteking van de hartspier. Hetzelfde als de voetballer Nouri, die op het voetbalveld neerstortte en ter plekke is gereanimeerd. Myocarditis kan veroorzaakt worden door een virus of een bacterie, een oor- of keelontsteking, het kan van alles zijn. Het is vooral dikke vette pech.</p>
<p>Je leert met verlies leven, blijkbaar, want het leven gaat door. Maar je kunt er eigenlijk niet mee leven. Ik voel me incompleet en heb een gevoelstemperatuur die continu min 2 is. Ik ben niet ongelukkig, maar ik ben in de rouw voor de rest van mijn leven. Dat zijn twee verschillende dingen. De rouw reist altijd met mij mee, zal er altijd op de achtergrond zijn. Ik zit op een forum van ouders met overleden kinderen. We hebben precies dezelfde dilemma’s en pijnpunten; het gaat nooit over en het gaat nooit weg. Het geeft een vorm van troost, en vooral van herkenning. Want de rest heeft geen flauw idee.</p>
<p>Wat overblijft is de liefde van Anne-Bo waarop ik kan voortleven, de extreme liefde die zij voor mij voelde en ik voor haar. Daar kan ik mijn leven lang op door. Ik leef nog volop, maar iedere dag die voorbij is, is een dag dichter bij Anne-Bo.’</p>]]></description>
      <guid>https://volkskrant.nl/mensen/annemieke-verloor-haar-dochter-ik-ben-in-de-rouw-voor-de-rest-van-mijn-leven~b8053a64/</guid>
      <pubDate>Thu, 31 Mar 2022 00:00:00 +00:00</pubDate>
    </item>
    <item>
      <title><![CDATA[Mijn ouders belden: ‘Het punt is bereikt, het is mooi geweest, we stappen er samen uit’]]></title>
      <description><![CDATA[<p>Jaap Kiewiet (69, tekenaar, constructeur) overleed op 20 juli 2014 aan de gevolgen van een hersentumor. Zijn vrouw, Ellie Kiewiet (68, klantenservice Albert Heijn) overleed drie weken later, op 14 augustus 2014 aan dezelfde ziekte. Ze hadden twee dochters: Simone (nu 50, leraar basisonderwijs) en Rachèl (47). Simone is getrouwd en heeft twee dochters van 18 en 15 .</p>
<p>Simone: ‘Op Koningsdag 2014 bracht de koninklijke familie een bezoek aan De Rijp. We waren het eerste dorp waar de koning kwam en het leefde hier enorm. Alle verenigingen wilden iets organiseren. Mijn moeder was heel actief, ze zat in het Eilandspolderkoor, dat voornamelijk smartlappen zingt. Zo’n Koningsdag is een immense organisatie, alles in het dorp wordt afgezet, je moet niet denken dat je gezellig kunt rondwandelen. Als de bus zou arriveren en de leden van het koninklijk huis uitstapten, zou daar een rijtje kinderen staan met boeketjes in hun handen. Onze jongste dochter Nienke was uitverkoren om een bloemetje te overhandigen aan prinses Beatrix. Wij als ouders konden daar niet bij zijn, wij moesten ons kind een paar uur ervoor afleveren. Maar het koor van mijn moeder zou er staan om de familie toe te zingen als ze de bus uitkwamen. Mijn moeder kon dan zien hoe haar kleindochter het boeketje aan Beatrix gaf. Het was een mooi vooruitzicht voor mijn moeder, die een zware tijd achter de rug had.</p>
<p>Anderhalf jaar daarvoor had mijn vader tijdens het oppassen op de kleinkinderen een epileptische aanval gehad. In het ziekenhuis kregen we te horen dat hij een hersentumor graad 4 had, dat is de ernstigste, ongeneeslijke vorm. Hij kon nog wel geopereerd worden en behandelingen krijgen om het leven te verlengen. Dat wilde hij heel graag, want hij wilde er zo lang mogelijk bij blijven. Mijn ouders waren vitale zestigers, ze stonden midden in het leven en waren reuze actief. Ze speelden in ons gezinsleven een belangrijke rol: één dag in de week was het opa-en-omadag. Dan gingen ze met onze kinderen pannekoeken bakken en een eindje varen om vervolgens die pannekoeken ergens in een weiland op te eten.</p>
<p>Tijdens de operatie hebben ze de tumor bij mijn vader verwijderd, maar ze zeiden erbij dat we het moesten zien als onkruid op een grindpad. Je ziet hier wat en dat trek je eruit, maar ergens anders komt het weer omhoog. En zo ging het ook. Een paar maanden later zagen we op nieuwe foto’s dat het opeens op een andere plek was teruggekomen. En toen was het niet meer operabel. Mijn vader werd geleidelijk aan zieker en zwakker. We maakten vaak samen puzzels uit de krant en toen we aan een sudoku zaten, zei hij: ‘Ik kan het gewoon niet meer bedenken.’ Zijn motoriek ging ook hard achteruit. Op een gegeven moment liep hij met een rollator en kon bijna de trap niet meer op. Mijn moeder had zich voorgenomen om mijn vader zo goed mogelijk te begeleiden naar het einde. Ze legde zich er met hart en ziel op toe er nog een waardevolle tijd van te maken. Hun mentaliteit was: het is wat het is en we zullen het ermee moeten doen. Niet in de ontkenning, ook niet boos, eerder berustend. Mijn moeder had bedacht dat als papa er straks niet meer zou zijn, ze een hond zou nemen. Zo’n puppy, die je een jaar in huis neemt tijdens de opleiding tot hulphond.</p>
<p>En toen was het de dag voor Koningsdag, de dag waar mijn moeder zo naar had uitgekeken. ’s Nachts ging de telefoon, die lag al maanden naast het bed. Ik schoot overeind: o jee, papa, nu is het zover. Maar het was de stem van mijn vader, die zei: ‘Mama is niet goed, kun je komen?’ Ik was er binnen vijf minuten, ze woonden hier vier straten verderop. Mijn moeder had overgegeven en lag op de grond in de badkamer, mijn vader doodongelukkig in bed. Hij kon niks. De volgende ochtend kwamen de artsen in het ziekenhuis met de foto’s van de scan: ‘Mevrouw, we hebben heel slecht nieuws, uw hoofd zit helemaal vol met tumoren.’ De prognose van mijn moeder was een paar weken of misschien maanden. Ik zei: ‘Dat kan helemaal niet, want wij hebben al wat ergs, mijn vader is aan het doodgaan.’ We waren totaal van slag, je kunt het bijna niet geloven. Ik weet nog dat ik op de gang overstuur mijn werk heb gebeld: ‘Mijn moeder heeft hetzelfde als mijn vader!’ Toen kwam het ergste nog: mijn zus en ik moesten het aan onze vader vertellen. Dat is echt het ergste wat ik ooit heb moeten doen. Hij stortte in en begon vreselijk te huilen. Mijn moeder was rustiger, ze zei niet ‘waarom ik?’, maar ‘waarom nu?’. Ze had mijn vader goed naar het einde toe willen brengen en dat werd haar uit handen geslagen. Op Koningsdag hebben we mijn vader naar het ziekenhuis gebracht, ze hebben daar samen op de televisie gezien hoe hun kleindochter het bloemetje aan Beatrix overhandigde.</p>
<p>Een geluk bij een ongeluk was dat ze allebei een zorgindicatie hadden, dus we konden heel veel thuiszorg krijgen, op het laatst wel zeven keer per dag. De hele huiskamer werd omgebouwd en er werden twee ziekenhuisbedden geïnstalleerd. De bedden stonden naar de tuin gericht zodat ze naast elkaar de tuin in konden kijken. Het had wel iets knus, zoals ze daar samen lagen. Daarna volgden drie bizarre maanden; ze hadden dezelfde ziekteverschijnselen, dezelfde medicijnen en dezelfde levensverwachting. De vraag was alleen wie er als eerste zou gaan.</p>
<p>Na de verjaardag van mijn moeder op 11 juli, belden ze op een zondagavond: ‘Simoon, kun je even komen, we willen wat bespreken.’ Ze vertelden dat ze hadden besloten dat ze euthanasie wilden: ‘Het punt is bereikt, het is mooi geweest, we stappen er samen uit.’ Ik snapte het en vond het ook een goed idee. Het was zondag en de SCEN-arts kon pas vrijdag komen. Het gesprek met de arts ging goed, de euthanasie zou de maandag erop plaatsvinden. Maar na dat gesprek ging mijn vader heel hard achteruit. Zaterdag zat hij nog voor de laatste keer in zijn stoel, zondagmiddag is hij overleden.</p>
<p>Terwijl mijn moeder maandag euthanasie zou krijgen, zei ze opeens: ‘Ik wil het niet, nu ga ik het afmaken ook.’ Wij dachten: waar haal je de kracht vandaan? Ze kon eigenlijk niet meer rechtop zitten. Ze heeft de hele week geoefend om toch in de rolstoel te kunnen zitten.</p>
<p>Ondertussen tikte ze op haar iPad wat ze wilde. Je kon zien dat haar hersenen ook niet meer goed werkten, want het waren halve zinnen vol taalfouten of het stond opeens allemaal in hoofdletters. Maar ze voerde de regie, bepaalde wat er gedraaid moest worden, hoe de bloemen eruit dienden te zien, en de kleinkinderen moesten de kist van opa versieren. Terwijl ik mijn vader toesprak op zijn uitvaart, zat mijn moeder in de rolstoel op de voorste rij. Vanaf het moment dat ze weer thuis was heeft ze alleen nog maar in bed gelegen. Drie weken na mijn vader is ze rustig overleden.</p>
<p>Ik weet niet wat ze achteraf liever had gewild: met hem meegaan of het toch zelf afmaken. Wat ik wel weet, is dat mijn ouders het toonbeeld waren van de veerkracht van de mens. Zij hebben voor mij het ondraaglijke draaglijk gemaakt.’</p>]]></description>
      <guid>https://volkskrant.nl/mensen/mijn-ouders-belden-het-punt-is-bereikt-het-is-mooi-geweest-we-stappen-er-samen-uit~bc49fca9/</guid>
      <pubDate>Thu, 24 Mar 2022 00:00:00 +00:00</pubDate>
    </item>
    <item>
      <title><![CDATA[‘Hij keek me aan en zei: ‘Ik wil niet zoals mijn moeder eindigen’’]]></title>
      <description><![CDATA[<p>Kees Vos (62, begeleider dagbesteding) overleed op 7 juli 2021 aan de gevolgen van een hersentumor. Hij was getrouwd met Rianne Waanders (nu 58, regiodirecteur gehandicaptenzorg) met wie hij drie kinderen had: Niels (32), Jort (30) en Myrthe (25).</p>
<p>Rianne: ‘In april 2019 kreeg ik een telefoontje dat Kees op zijn werk onwel was geworden. Zijn collega’s hadden 112 gebeld en hij was per ambulance naar het ziekenhuis in Leeuwarden gebracht. Diezelfde middag werd op een scan van zijn hoofd duidelijk dat het niet goed was. Twee dagen later werd een MRI gemaakt. We vroegen onze oudste zoon Niels, die arts is, om mee te gaan. Achteraf weet ik niet of dat verstandig was, want hij kreeg de schrik van zijn leven. Mijn zoon zag links op het beeldscherm het hoofd van zijn vader, rechts zat zijn vader zelf. Omdat hij de foto kon interpreteren, zag hij de tumor en het afgestorven hersenweefsel. Kees moest snel geopereerd worden. Na de operatie in het UMCG, die eigenlijk best meeviel, kregen we de definitieve uitslag. De neurochirurg wond er geen doekjes om, het was een slechtnieuwsgesprek uit de boekjes: ‘U heeft een glioblastoom graad 4, het zwaarste stadium. U bent ongeneeslijk ziek en de behandeling dient alleen om het leven te verlengen.’ Voor deze uitslag gold een standaard behandelprotocol van chemo en bestraling gedurende een periode van negen maanden.</p>
<p>Een maand voordat Kees ziek werd, was zijn moeder overleden aan alzheimer. Ze heeft de ziekte van het begin tot het eind doorlopen en het sterven was ook een eindeloos proces. Kees heeft altijd gezegd dat hij dat absoluut niet wilde. Nu hij wist dat hij ziek was, zei hij dat weer. Hij ging naar de huisarts met een briefje waarop hij had geschreven: ‘Als ik naar het plafond lig te staren terwijl ik niet meer weet dat ik naar het plafond staar, wil ik euthanasie.’ Ik zei hem dat ik me daar ook verantwoordelijk voor voelde, en beloofde hem dat hij niet tot het uiterste hoefde te gaan.</p>
<p>In juni, het was prachtig weer, kwam ik thuis na mijn werk en zag tot mijn verbazing dat de perkjes in onze tuin met de grond gelijk waren gemaakt. Ik maakte eerst nog een grap: ‘Goh, is de tuin naar de kapper geweest?’ Kees reageerde serieus: ‘Het is heel belangrijk om goed te snoeien’. Ik stond perplex, dit zou hij als echte tuinliefhebber anders nooit doen. Hij begreep niet waar ik me druk om maakte. In mijn hoofd ging een alarmbel af, ik realiseerde me opeens dat zijn ziekte invloed had op zijn gedrag. Ik zat ’s avonds laat achter in de tuin te treuren. Voor het eerst was ik me ervan bewust dat zijn wilsbekwaamheid een belangrijke rol zou spelen in zijn wens om de regie te houden.</p>
<p>Kees onderging verschillende behandelingen en een tweede operatie, maar hij is nooit boos geweest, hij heeft ook nooit geklaagd. Hij was wel bang voor de dood, hij vond het nog geen tijd om te gaan. Toen ik een keer stond te koken, kwam hij naar me toe en vroeg huilend: ‘Hoe moet dat nou? Hoe moet ik nou afscheid nemen van jou en van de kinderen? Hoe doe ik dat?’ Daar stonden we met z’n tweeën in de keuken. Terwijl we elkaar vasthielden, zei ik: ‘Ik weet ook niet hoe dat moet, maar we gaan het samen doen.’</p>
<p>Op 16 februari 2021 zei de neuroloog naar aanleiding van een MRI letterlijk: ‘Alles wat we konden doen, hebben we gedaan. Verdere behandeling heeft nu geen zin meer.’ Kees reageerde vrij rustig. Het woord berusten wilde hij niet noemen, want hij vond niet dat hij erin berustte, maar er ging wel een knop om. Kees wilde nog graag een weekend met de kinderen weg en de neuroloog adviseerde daar niet te lang mee te wachten. ‘Je moet denken in weken’, had ze gezegd. Ik kreeg van mijn werk de gelegenheid om palliatief verlof op te nemen. We gingen naar Otterlo en daar gaf hij ieder kind een boek uit de boekenkast over gedeelde interesses: zijn favoriete kunstenaar Joseph Beuys, de Tweede Wereldoorlog en fotografie. Het was symbolisch en waardevol.</p>
<p>En toen begon de bonustijd. Hoewel hij aftakelde, genoot hij enorm van de lente. Hij verschoof de dingen die hij eerst als een grens had gemarkeerd. Aanvankelijk had hij gezegd dat hij euthanasie wilde als hij geen boek meer kon lezen of als hij niet meer zelfredzaam zou zijn. Maar de hulpmiddelen kwamen het huis binnen en hij paste zich aan. Hij heeft ons ook een tijdje behoorlijk voor de gek gehouden. Als hij zat te lezen dacht ik: gisteren was je ook op die bladzijde, en de dag ervoor ook. Ik vond het zelf lastig. Het zouden toch weken zijn? Hij zou toch doodgaan? Ik voelde me bezwaard tegenover mijn werk, ik heb een verantwoordelijke baan. Kees begon zelf niet over euthanasie. Integendeel, als ik erover begon, zei hij: ‘Het moet nog landen.’ Ik kreeg het moeilijk met mijn belofte om hem een einde als dat van zijn moeder te besparen.</p>
<p>Omdat ik niet begreep wat er zich in zijn hoofd afspeelde, besloot ik begin juni aan de neuroloog nog een MRI te vragen. Zij stond daarvoor open, want zij snapte eigenlijk ook niet hoe het zo lang kon duren. Op die MRI is duidelijk geworden dat de tumor een andere kant op was gegroeid dan ze in februari hadden verwacht. Ze dachten toen dat hij heviger in het motorische gedeelte terecht zou komen, maar hij is in het gebied gaan zitten waar planning, overzicht en ziektebesef zat. Dat verklaarde waarom Kees het allemaal niet meer overzag. Ik vroeg aan de neuroloog hoe het met zijn wilsbekwaamheid zat. Waarop ze antwoordde: ‘Die hangt aan een zijden draadje.’</p>
<p>Een van mijn kinderen opperde: ‘Misschien moet je het papa in jip-en-janneketaal uitleggen.’ Ik heb het toen op een avond, we zaten tegenover elkaar aan tafel, heel eenvoudig aan Kees verteld: ‘Je kunt nu al niet meer lopen en als je helemaal verlamd bent kun je niet meer thuisblijven, dan moet je naar een hospice.’ Hij keek me aan en zei: ‘Maar dat wil ik niet. Ik wil niet zoals mijn moeder eindigen.’ Omdat hij niet meer kon schrijven en niet meer kon appen, stelde ik voor dat hij mij spraakberichtjes stuurde die ik dan voor de huisarts zou uittikken. Hij stuurde ze een aantal dagen achterelkaar, omdat hij consistent moest zijn in zijn verhaal, waarin hij zei dat hij niet verder achteruit wilde gaan. De huisarts ging akkoord, de Scen-arts ook.</p>
<p>Woensdag 7 juli was een mooie dag met een strakblauwe lucht. Samen met de kinderen en een broer van Kees hebben we deze dag zo prettig mogelijk gemaakt. Wij namen afscheid van Kees, en Kees van ons: ‘Ik heb veel van jullie gehouden, maak alsjeblieft het beste van jullie leven.’ Op mijn vraag hoe ik het straks moest doen, antwoordde hij: ‘Ga de tuin in en met de handen in de grond.’ Ondertussen at hij nog drie krentenbollen. Vlak voor de huisarts om 5 uur kwam, wilde hij nog even naar de wc. Toen hij het slaapmiddel kreeg, zat ik bij zijn hoofd en omhelsde hem terwijl ik zei: ‘Ik ben bij je.’ Hij pufte twee keer, en dat was het. Ik had me aan mijn belofte gehouden en mijn verantwoordelijkheid gedragen. Het is ons gelukt om het samen te doen.’</p>]]></description>
      <guid>https://volkskrant.nl/mensen/hij-keek-me-aan-en-zei-ik-wil-niet-zoals-mijn-moeder-eindigen~bd1b9ca2/</guid>
      <pubDate>Thu, 17 Mar 2022 00:00:00 +00:00</pubDate>
    </item>
    <item>
      <title><![CDATA[Elsbeth nam de doodswens van haar dochter serieus: ‘Ze heeft ons liefdevol achtergelaten’]]></title>
      <description><![CDATA[<p>Sara Kuysters (17, scholier) overleed op 25 juni 2017 door zelfdoding. Ze was de enige dochter van Frans Brekelmans (nu 73, gepensioneerd bedrijfseconoom) en Elsbeth Kuysters (59, bedrijfspsycholoog). Frans heeft uit zijn vorige huwelijk een zoon: Pim (49).</p>
<p>Elsbeth: ‘Ik was al de 30 gepasseerd toen ik Frans leerde kennen. De komst van Sara was een groot geschenk. Als klein meisje was ze vrolijk, temperamentvol, slim en gevoelig. Toen ze drieënhalf was, hebben we haar als welkomstritueel laten dopen. Een kleinschalige ceremonie zonder grote cadeaus, maar er was wel een slagroomtaart met een kers erop. Toen ik haar ’s avonds naar bed bracht, vroeg ik haar wat ze nou het allerfijnste had gevonden. Ik was ervan overtuigd dat ze de slagroomtaart zou noemen, maar ze zei: ‘De zalf, mama.’ Daarmee werd het kruisje op het voorhoofd aangebracht.</p>
<p>Ze ging met veel plezier naar de middelbare school. Ze had goede cijfers, las veel, kwam in de leerlingenraad en ontwikkelde een passie voor dans. In het begin van het derde schooljaar ging de klas op survivalkamp naar de Ardennen. Na een paar dagen werden we gebeld dat het niet goed ging met Sara, ze viel elke dag achterover. Later vertelden haar klasgenoten dat het leek alsof Sara aan haar haren naar achteren werd getrokken. De neiging tot vallen bleef, ze ging ook hyperventileren en was erg vermoeid. De kinderarts kon niks vinden. Sara bezocht een psychosomatisch fysiotherapeut die haar uitleg gaf over de invloed van gedachten op gevoel. Daarna leek het beter te gaan.</p>
<p>In de zomervakantie voorafgaand aan de vierde klas, vroeg Sara of ze een afspraak met een psycholoog mocht maken. Ze moest eerst naar de praktijkondersteuner van de huisarts om een doorverwijzing te krijgen. Ik ging mee, maar bleef op verzoek van Sara in de wachtkamer zitten. Toen ik werd geroepen, vertelde de praktijkondersteuner dat Sara suïcidale gedachten had. Sara kon het zelf niet tegen mij zeggen. Ik raakte er niet van in paniek, ik was eerder blij dat het uitgesproken was. Nu konden we er tenminste iets aan doen. Toen ik het thuis aan Frans vertelde, vloog Sara hem huilend om zijn nek: ‘Oooh papa, ik vind het zo moeilijk voor jullie.’ Frans reageerde rustig: ‘Meis, we gaan kijken hoe we je kunnen helpen.’</p>
<p>Ondanks de gesprekken met de psycholoog ging het niet beter met Sara. Ze was vermoeid, kon zich niet concentreren. Tijdens een wiskundeles waarin haar docent uitlegde wat ze moest inhalen, ervoer ze zoveel stress dat ze flipte en zich suïcidaal uitte. Frans haalde haar van school, maar ze wilde er niets over zeggen. Dezelfde avond kwam de crisisdienst. Sara wilde niet praten waar wij bij waren, dus Frans en ik gingen naar boven. Toen we beneden kwamen, vroeg de psychiater aan ons: ‘Is uw kind hier veilig?’ ‘Natuurlijk is ons kind hier veilig’, reageerde ik verbaasd, ‘waarom zou ze hier niet veilig zijn?’ Het was niet in me opgekomen dat ze zichzelf iets zou kunnen aandoen.</p>
<p>De volgende ochtend gingen we naar de psycholoog van de ggz. Het duurde, en duurde, en duurde. Toen ik na drie uur uit de wachtkamer werd opgehaald, zei die psycholoog: ‘We kunnen geen veiligheidsafspraken met Sara maken, ze kan niet beloven dat ze zichzelf niks zal aandoen.’ Er zat maar één ding op: ze werd opgenomen op een gesloten afdeling. Ze kwam op een kille kamer, waar niks was, alleen een eigen kussen. Ik moest haar daar achterlaten terwijl dat kind zoveel liefde en aandacht nodig had. Het was vreselijk. Het behandelend team was hoopvol gestemd, Sara was een intelligent meisje en kon goed reflecteren op haar gevoel. Onze relatie raakte gespannen. Ze wilde vanaf het moment dat ze opgenomen was niks met ons te maken hebben. Ze schaamde zich ontzettend voor haar gevoelens. Ze kwam de weekenden thuis, maar het was moeilijk om met haar om te gaan. Als je kind zich onbeschoft gedraagt, wil je daar grenzen aan stellen. Maar als je kind suïcidaal is, wil je voorkomen dat er nog meer spanning komt. Ik liep op eieren.</p>
<p>Toen ze 17 was, waren we tot de conclusie gekomen dat de opnames niet werkten, ze ging alleen maar achteruit. Omdat ze niet meer thuis wilde wonen, gingen Frans en ik voor haar op zoek naar zelfstandige woonruimte. Dat besluit veroorzaakte een verschuiving in de relatie tussen Sara en ons, in positieve zin. Onze verhouding werd beter en het leek ook beter te gaan met haar. We vonden een studio in Breda, vlak bij haar school en vlak bij de ggz waar ze ambulant werd behandeld. We zagen het als een hoopvolle nieuwe start.</p>
<p>Ze had een mooi huisje, ze kon beter met ons opschieten en school gaf haar perspectief. Toch bleef ze zich net zo rot voelen. Op 19 mei werden Frans en ik gebeld door haar psychiater of we die middag konden komen. Sara wilde in het bijzijn van de psychiater en de sociotherapeut tegen ons zeggen dat ze wilde stoppen met de behandeling en dat ze euthanasie wilde omdat ze uitzichtloos psychisch leed. Wij namen haar doodswens serieus. Ik zei tegen haar dat ik vond dat ze een waardige dood verdiende, maar dat we ook wilden kijken naar andere behandelingsmogelijkheden. Wij wilden er alles aan gedaan hebben om haar herstel nog een kans te geven. Dat snapte ze. Samen met de psychiater besloten we een tweesporenbeleid te bewandelen. Hij meldde haar aan bij het expertisecentrum voor euthanasie en daarnaast kreeg ze snelwerkende medicatie. Ondertussen verdiepten we ons in slaaptherapie en zelfs elektroshocks.</p>
<p>Vijf weken later liet Sara me op een vrijdagavond weten dat ze zich helemaal niet goed voelde. Ik zei dat ze het weekend beter thuis kon komen, bij ons en bij Liesje, de kat waar ze zo dol op was. Ze stemde ermee in dat ik haar kwam halen. Op zaterdag gingen we een nieuw hoesje kopen voor haar telefoon. Terwijl we door de stad liepen, liet ze haar koppie op mijn schouder zakken: ‘Ik hoef geen nieuw hoesje, want binnenkort ben ik er toch niet meer.’ Opeens realiseerde ik me dat ik daar liep met een terminale patiënt. ‘Om de dooie dood niet’, zei ik, ‘natuurlijk gaan we een nieuw hoesje kopen.’</p>
<p>Op zondagavond ging ze op tijd naar bed, ze nam de kat mee. Frans en ik keken naar een mooie serie op National Geographic. Op een gegeven moment kwam Liesje naar beneden en sprong naast me op de bank. Ik sloeg er geen acht op. Toen wij naar boven gingen, zag ik dat de deur van Sara openstond. Ze was niet in haar slaapkamer, en ook niet in de badkamer. Ze moest op zolder zijn. Mijn hart bonsde in mijn keel, ik durfde de trap bijna niet op. We hebben haar half zittend op de bank aangetroffen. We keken op haar rug. Ze had haar oortjes in. Op het moment dat ze overleed had ze naar haar favoriete muziek van Passenger geluisterd, naar het nummer</p>
<p>Let her go</p>
<p>. Liesje was bij haar, dat kon de forensisch arts later beamen. Voor mij is het heel troostend dat ze niet alleen was.</p>
<p>Ik heb er natuurlijk over nagedacht hoe het voor mij zou zijn geweest als ze wel euthanasie had gekregen. Ik denk dat ik het heel moeilijk had gevonden om haar te zien sterven. Ze heeft het voor zichzelf en voor ons zo waardig mogelijk gedaan. Ze heeft heel veel brieven achtergelaten: voor ons, voor haar vrienden, voor de mentor, voor de leerkrachten. Ze heeft ons liefdevol achtergelaten.’</p>
<p>Van Elsbeth Kuysters verscheen bij uitgeverij Elikser het boek ‘Moederhart vol rouw en liefde, voortleven na de zelfdoding van mijn enig kind’.</p>
<p>Praten over gedachten aan zelfdoding kan bij 113 Zelfmoordpreventie. Bel 0800-0113 of 113 voor een gesprek. U kunt ook chatten op www.113.nl.</p>]]></description>
      <guid>https://volkskrant.nl/mensen/elsbeth-nam-de-doodswens-van-haar-dochter-serieus-ze-heeft-ons-liefdevol-achtergelaten~ba46790f/</guid>
      <pubDate>Thu, 10 Mar 2022 00:00:00 +00:00</pubDate>
    </item>
    <item>
      <title><![CDATA[‘Door zijn houding hebben we nog twee jaar een normaal leven kunnen leiden’]]></title>
      <description><![CDATA[<p>Nico Huizinga</p>
<p>(55, senior projectmanager) overleed op 6 april 2021 aan de gevolgen van een genetische ziekte. Hij was getrouwd met Maureen Huizinga-Popken (54, eigenaar van een bloemenatelier en een opbaarsuite), met wie hij twee zoons had van 26 en 21.</p>
<p>Maureen: ‘We stonden op het punt om naar het ziekenhuis te rijden omdat Nico zware hoofdpijn had en ook raar ging zien. Toen hij de auto instapte ging het mis: hij kreeg een epileptische aanval. Ik twijfelde of ik een ambulance moest bellen of met mijn oudste zoon, die net kon rijden, naar het ziekenhuis moest sjezen. Ik koos voor het laatste, omdat we er binnen acht minuten zouden zijn. Het was een verschrikkelijke rit. Nico was heel wild, zijn voeten zaten tegen het plafond. Door het overstrekken heeft hij in de auto zijn rug gebroken, het was heel naar. In het ziekenhuis werd duidelijk dat de aanval was veroorzaakt door een hersenbloeding. Toen Nico dat hoorde, zei hij dat hij een gen-onderzoek wilde. Zijn moeder was op 53-jarige leeftijd overleden en hij vermoedde dat er misschien een verband was. Na acht weken kregen we de diagnose: hij bleek inderdaad dezelfde zeldzame ziekte als zijn moeder te hebben, hij was net als zij drager van een verkeerd gen. Er was niks aan te doen en ze hadden geen enkele prognose. De meeste bloedingen zijn bij de eerste keer dodelijk, Nico had een engeltje op zijn schouder gehad. Maar vanaf dat moment leef je met het zwaard van Damocles boven je hoofd.</p>
<p>Nico knapte helemaal op na die eerste hersenbloeding. Hij ging weer volledig werken en kon gelukkig ook nog genieten. Hij werd niet angstig, bang of depressief. Dat was een zegen voor ons. Nico wilde er geen ruchtbaarheid aan geven. Hij had een leidinggevende functie, een goede baan, en was bang dat ze hem misschien weg zouden saneren als ze het wisten. Hij wilde gewoon door, ook voor de jongens. Hij wilde niet dat hun leven in het teken van zijn ziekte zou komen te staan. Nico zette de knop om, dat kon hij heel goed. Ik vond het best moeilijk. Ik ben een open persoon, veel opener dan hij was, en als ik erg verdrietig was kon ik niet aan mijn klanten uitleggen waardoor dat kwam. In het begin vond ik dat lastig, maar later zag ik ook de voordelen. Door zijn houding hebben we nog twee jaar een normaal leven kunnen leiden.</p>
<p>Na twee jaar sloeg het noodlot opnieuw toe. Zijn tweede hersenbloeding was een relatief kleine, het duurde twee maanden voordat hij was hersteld. Toen hij eind 2019 zijn derde bloeding kreeg, werd het lastig. De bedrijfsarts wist het al die tijd, maar had het op verzoek van Nico stilgehouden. Dat kon nu niet meer. Hij zei: ‘Nico, wordt het niet eens tijd dat je aan jezelf gaat denken? Je hebt misschien niet zo lang meer te leven en er is meer dan alleen werk.’ Nico had een paar sessies bij een psycholoog nodig om in te zien dat hij moest stoppen met werken. We hebben samen aan tafel een brief aan zijn werkgever en het personeel geschreven waarin we uitlegden wat er aan de hand was. Het sloeg in als een bom. Dat Nico al die tijd zo hard had doorgewerkt terwijl hij zo ziek was, had een enorme impact op het bedrijf. Hij ontving veel meer steun en hulp dan hij had verwacht. Hij kwam erachter dat wat ik al die tijd tegen hem heb gezegd, klopte: ‘Als je deelt, ontvang je ook.’ Het was voor hem echt een bevrijding.</p>
<p>Nico had een job gehad waarin hij alles kon, hij had een mooie elektrische auto van de zaak en ontving bonussen, en hij eindigde in de ziektewet. Op zijn werk ging het over miljoenen en nu hij thuis zat, zei zijn vrouw wat er met de aardappelen moest gebeuren en hoe de was moest worden gedaan. Zijn leven was hem afgenomen, maar zijn waardigheid heeft hij altijd behouden. Hij bleef positief en keek steeds naar wat hij nog wel kon. Wat ben jij toch een prachtkerel, dacht ik, dat je dit zo kunt dragen. Hij was echt wie hij was en was dat niet vanwege zijn status. Ik hield al veel van hem, maar toen ben ik nog veel meer van hem gaan houden.</p>
<p>Ik ben weleens heel boos geweest, zo boos dat ik een boom snoeide die helemaal niet gesnoeid hoefde te worden. Omdat mijn man van me werd afgepakt. Dan vroeg ik Nico: ‘Als jij in de schuur bent, sla je dan weleens keihard met de hamer of smijt je de spijkers door de schuur?’ Zijn antwoord: ‘Nee, wat schiet ik daarmee op?’ Nico was niet bang voor de dood, hij kon er ook goed over praten omdat hij het had geaccepteerd. Daarmee heeft hij het ons heel makkelijk gemaakt. We wisten dat de tijd ons op de hielen zat, maar het was nooit beladen. We gingen naar een optreden van Daniël Lohues in het theater hier in Assen, Nico was een groot fan van hem. Lohues zong:</p>
<p>‘Elk mens die hef zich ’m kruus te dragen. Opzich bennen die kruuzen precies eben groot. ’t verschil is; de iene hef der iene van piepschoem. En de ander die hef ’m van lood.’</p>
<p>Het lied ontroerde ons erg. Ik zei, terwijl Nico mij beetpakte: ‘Ik heb toch liever piepschuim.’ Waarop hij antwoordde: ‘Ik zal mijn eigen kruis dragen, hoe zwaar het ook is.’</p>
<p>Vorig jaar ging het op 5 maart mis. Mijn jongste zoon en ik zaten achter de computer om eten te bestellen, we waren er nog niet uit of het pizza of sushi zou worden. Toen mijn zoon naar de huiskamer liep om te vragen wat Nico wilde eten, lag hij op de bank. Hij zag meteen dat het niet goed was. ‘Mam, je moet even komen, het gaat niet goed met papa. Niet hysterisch doen, rustig blijven.’ Ik ben bij Nico gaan zitten en heb 112 gebeld. In het ziekenhuis kregen we te horen dat dit een grote bloeding was en dat het waarschijnlijk niet meer goed zou komen. Op 1 april is Nico met een ambulance thuisgekomen om te sterven. Hij was toen al niet meer bij bewustzijn. Alles was geregeld; een ziekenhuisbed en 24-uursverpleging. Er kwam palliatieve sedatie aan te pas, dus hij heeft niet geleden. We zaten in een bubbel, het was een bijzondere tijd. De jongens en ik waren al bezig met de voorbereiding van de uitvaart. Terwijl we op de computer foto’s aan het uitzoeken waren, liepen we steeds even naar hem toe. We waren rustig, sterk en hecht.</p>
<p>Op 6 april werd ik onrustig. Ik zei tegen de verpleegkundige: ‘Ik ga nog even slapen, want ik ben erg vermoeid en straks moet ik er zijn. Ik voel dat hij vandaag gaat.’ Ik had het goed aangevoeld: die avond is hij overleden. Ik werd geroepen en was er meteen bij. Nico had een glimlach op zijn gezicht. Je zag dat hij vredig was gegaan. Hij geloofde niet in het hiernamaals; wat we in het leven doen, laten we achter. En als je wat moois achterlaat, wordt er nog over je gepraat. Nico heeft veel moois achtergelaten. Zijn ziekte heeft mij een beter mens gemaakt. We waren wel een beetje materialistisch ingesteld en op werk gericht. Ik weet nu waar het echt om draait in het leven.’</p>]]></description>
      <guid>https://volkskrant.nl/mensen/door-zijn-houding-hebben-we-nog-twee-jaar-een-normaal-leven-kunnen-leiden~b6b36d4e/</guid>
      <pubDate>Thu, 3 Mar 2022 00:00:00 +00:00</pubDate>
    </item>
  </channel>
</rss>
