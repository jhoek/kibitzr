<?xml version="1.0" encoding="utf-16"?>
<rss version="2.0">
  <channel>
    <title><![CDATA[Barbara van Beukering]]></title>
    <link>https://www.volkskrant.nl/auteur/barbara-van-beukering</link>
    <description><![CDATA[Barbara van Beukering]]></description>
    <item>
      <title><![CDATA[‘Ik heb me heel lang de moeder van dat dode kind gevoeld’]]></title>
      <description><![CDATA[<p>Mare Welkers (22, leerkracht) overleed op 31 maart 2017 aan de gevolgen van een ongeluk. Ze was de dochter van Bert Welkers (63, chemicus, verkoop waterfilters) en Monique Okkerse (62, onderwijsinspecteur) en ze had een oudere zus, Jip (30, duurzaamheidsmanager bij een drinkwaterbedrijf).</p>
<p>Monique: ‘Om kwart over 8 ging heel hard de bel. Het ontbijt stond al klaar op tafel en ik had mijn tenniskleding aan omdat ik altijd op vrijdagochtend tennis. Terwijl ik de deur opendeed, wilde ik eigenlijk zeggen: ‘Wat belt u hard, kan het niet wat rustiger?’ Er stond politie voor de deur en voordat ik iets kon uitbrengen, zei de ene agent: ‘Er is wat gebeurd.’ Ik probeerde achter hen langs de straat in te kijken, want ik dacht dat er ingebroken was in mijn auto. De agenten stapten naar binnen en zeiden: ‘Uw dochter heeft een ernstig ongeluk gehad en we komen u ophalen.’ ‘Waar?’, vroeg ik. ‘In Amsterdam-Oost.’ Toen wist ik dat het Mare was, want zij woonde op het Javaplein. Op mijn vraag wat er was gebeurd, antwoordden ze dat ze dat niet wisten. Zij werkten bij de politie Gouda en ze waren gebeld door de politie Amsterdam om ons op te halen. De vrouwelijke agent zei: ‘U moet even wat spullen pakken’, waarna ze met me naar boven liep en me begeleidde. ‘U moet even iets aantrekken waar u mee vooruit kunt. Pak ook een jas, en uw telefoon. Vergeet niet een oplader mee te nemen, en uw portemonnee.’</p>
<p>Even later zaten Bert en ik op de achterbank en reden we met loeiende sirenes naar Amsterdam. Je denkt: het is dus ernstig, maar het komt wel goed. Ik at nog rustig een banaan en daarna belde ik al mijn afspraken voor die dag af. We zeiden tegen die agenten: ‘Dat boek over Tonio hebben we al gelezen hoor.’ Heel naïef. Ik weet nu dat als je wordt opgehaald door de politie, je kind in coma ligt of bijna doodgaat. Anders bellen ze dat je dochter gewond is en kun je zelf naar het ziekenhuis gaan. Drie kwartier later arriveerden we bij het AMC in Amsterdam. De arts op de eerste hulp vertelde dat het heel ernstig gesteld was met onze dochter en dat ze op de intensive care lag. Terwijl ik in huilen uitbarstte, zei hij: ‘U moet meteen uw andere dochter bellen.’ De agenten boden aan om Jip te halen, die in de trein zat onderweg naar haar werk in Zwolle. Maar Jip nam meteen dezelfde trein weer terug.</p>
<p>We moesten een kwartier wachten om naar Mare te mogen gaan, want ze moesten haar eerst fatsoeneren. Ik zei alleen maar: ‘Passen jullie alsjeblieft goed op mijn meisje?’ Toen we Mare even later zagen, schrok ik heel erg. Niet omdat ze er gehavend uitzag, de beschadigde achterkant van haar hoofd zagen we niet, maar omdat duidelijk was dat we geen contact meer met haar konden hebben. Ik wist meteen dat ze het niet zou redden. Ieder half uur werden we gebriefd door de artsen wat ze gingen doen. Ze wilden dingen proberen, want ze vonden het onbestaanbaar dat zo’n 22-jarige vrouw zomaar zou wegvallen.</p>
<p>Rond half 11 belden opeens haar huisgenoten. Zij hadden ’s ochtends om half 8 de klap op straat gehoord. Een taxichauffeur van Uber had Mare aangereden. Terwijl hij een bus die daar geparkeerd stond aan het inhalen was, reed hij op de andere weghelft waar Mare net aan het oversteken was. De huisgenoten vroegen of ze mochten komen. We realiseerden ons op dat moment dat Mare niet alleen van ons was, maar van heel veel mensen. We besloten dat iedereen welkom was; mijn moeder en haar man kwamen, mijn broers, de ouders van Bert en wel vijftien tot twintig vriendinnen. We stonden met z’n allen om Mare heen in de kamer op de ic, en iedereen was in shock en huilde.</p>
<p>Om een uur of half 3 kregen we te horen dat het zo slecht ging dat ze het echt niet meer ging halen. We hadden plotsklaps een gesprek met de orgaancoördinator, dat viel rauw op ons dak. We moesten daar vanzelfsprekend even met elkaar over praten, maar het was geen moeilijk besluit. Mare was supergezond en als ze toch dood zou gaan, had iemand anders er tenminste nog wat aan. Ons werd goed uitgelegd hoe het in z’n werk zou gaan. Nadat alle vrienden en familie afscheid van Mare hadden genomen, bleven Bert, Jip en ik achter. De artsen stonden bescheiden opgesteld in de hoek van de kamer. Nadat het apparaat werd losgekoppeld, zagen we haar heel snel wegzakken. We kregen nog twee minuten, want ze moest zo snel mogelijk worden meegenomen naar de operatiekamer. Gek genoeg heb ik die dag helemaal niet zoveel gehuild. Het is heel gruwelijk, maar ook totaal onwerkelijk. Terwijl Mare op de operatietafel lag, dachten wij na over de uitvaart.</p>
<p>Het moment dat ze de volgende dag in de kist arriveerde vond ik heel erg; je dode kind komt weer thuis. Maar daarna was het juist fijn dat ze er was. Ze heeft opgebaard gelegen in ons souterrain, waar de zonnestralen door de koepel in het plafond naar binnen vielen. Ze zeggen weleens dat engelen als eerste gaan, nou, Mare was een engel. Ze was heel empathisch, zorgzaam en had altijd oog voor de ander. In ons gezin was ze de olie, voor haar vrienden hun steun en toeverlaat. Als je geen afscheid hebt kunnen nemen voor het overlijden, wordt het afscheid erna veel belangrijker. Iedereen die wilde kon langskomen, en dat ging dagen door. Een zee van bloemen, hulptroepen om te koken, de postbode die aanbelde omdat hij de pakken kaarten niet door de brievenbus kreeg. Ik herinner me dat ik als een zombie op straat liep om de uitvaartkaarten op de bus te doen. Mensen die ik tegenkwam begonnen onmiddellijk te huilen toen ze mij zagen: daar heb je die moeder van dat dode kind. Zo heb ik me ook heel lang gevoeld, de moeder van dat dode kind.</p>
<p>De 21-jarige taxichauffeur stuurde een condoleancekaart, van Uber hoorden we helemaal niets. Uber heeft ook nooit hulp geboden aan die arme jongen, terwijl het voor zo’n jonge knul natuurlijk ook traumatisch was. Het OM heeft een rechtszaak aangespannen omdat ze ervan overtuigd waren dat de Uber-chauffeur de verkeersregels had overtreden. Wij steunden die overtuiging; niet omdat we die jongen een straf gunden, maar om vast te stellen dat er door het gebruik van mobieltjes ernstige ongelukken gebeuren. De rechter oordeelde anders, het was juridisch moeilijk aan te tonen. Ik vind het moeilijk dat daardoor een stukje schuld bij Mare terechtkomt. Dat doet pijn.</p>
<p>Mare bestaat nog steeds. Ik had haar heel graag levend willen hebben, maar ze is goddank nog steeds bij me. Mensen denken dat nu het weer wat beter met mij gaat, ik het een plekje heb gegeven. Hoezo een plekje? We gaan haar bestaan niet ontkennen door het een plekje te geven, dat vind ik zo raar. Om te kunnen doorgaan moeten we haar juist heel erg in ons leven aanwezig laten zijn. Ik zie de dingen vaak door haar ogen, voel met haar hart. Ons huis hangt vol met schilderijen en foto’s van Mare en ik praat graag over haar. Je raakt gewend aan het gegeven dat ze er niet meer is, maar je went nooit aan het gemis. Helemaal nooit.’</p>
<p>Dit is voorlopig de laatste aflevering van deze rubriek. In januari gaan we weer verder.</p>]]></description>
      <guid>https://volkskrant.nl/mensen/ik-heb-me-heel-lang-de-moeder-van-dat-dode-kind-gevoeld~b0ac34d2/</guid>
      <pubDate>Thu, 7 Jul 2022 00:00:00 +00:00</pubDate>
    </item>
    <item>
      <title><![CDATA[‘Van de enorm succesvolle, slimme en charismatische man was niets meer over, het was afschuwelijk’]]></title>
      <description><![CDATA[<p>Pascal Peters</p>
<p>Pascal Peters (44, fiscaal jurist bij Shell) overleed op 30 mei 2014 aan de gevolgen van leukemie. Hij was getrouwd met Liesbeth Peters-Metsaars (toen 39, financieel adviseur). Hun drie dochters Anne, Sophie en Lara waren 4,3 en 1 jaar oud.</p>
<p>Liesbeth: ‘De vonk sloeg over tijdens een conferentie van Shell in Engeland. Pascal had voor mij een elftal aan vriendinnetjes gehad, maar na zijn aanvankelijke bindingsangst gaf hij zich gewonnen en eind 2007 zijn we getrouwd. Het was een sprookjeshuwelijk. Pascal was heel emotioneel, hij was een oester die ik had geopend en hij was ongeremd gelukkig. We gingen naar Nieuw-Zeeland op huwelijksreis, waar we met een camper rondreisden. In een prachtige lodge zei Pascal: ‘Als we 25 jaar getrouwd zijn, gaan we hier met ons gezin naartoe.’</p>
<p>We wilden graag kinderen, en toen dat na een jaar nog niet was gelukt, lieten we uitzoeken hoe dat kwam. Via een regulier bloedonderzoek kwamen we erachter dat Pascal leukemie had. Na de aanvankelijke schok bleek dat het een chronische vorm van leukemie was waar je heel oud mee kunt worden. We stonden op het punt om naar Londen te verhuizen. De artsen adviseerden hem iedere drie maanden een bloedonderzoek te laten doen en vooral door te leven alsof er niks aan de hand was. Een jaar later, ik was inmiddels zes maanden zwanger, bleek dat Pascals bloedwaarden niet goed waren. Toen ik hoogzwanger was, lag hij in het ziekenhuis voor chemotherapie. Pascal raakte in die periode erg in zichzelf gekeerd. Als ik de verbinding zocht, reageerde hij vaak heel onvriendelijk.</p>
<p>Toen Anne begin 2010 werd geboren, waren de chemo’s afgerond. De verwachting was dat hij daar heel lang mee voort zou kunnen. We waren dolgelukkig met de baby en hadden vertrouwen in de toekomst. Omdat we al wat ouder waren en graag een groot gezin wilden, zijn we meteen doorgegaan en een jaar later werd Sophie geboren. De zomer van 2012 kan ik me nog heel goed herinneren omdat we erg gelukkig waren. Het was mooi weer en we zaten ’s avonds vaak samen in onze Londense tuin met een glaasje champagne en een sigaretje. Op een van die zomerse avonden is onze derde dochter verwekt. Een maand nadat ik wist dat ik zwanger was, kreeg Pascal van zijn artsen te horen dat dit het beste moment was om een beenmergtransplantatie te ondergaan. Omdat hij nog jong was, waren zijn kansen op herstel het beste. Om de transplantatie te kunnen uitvoeren, moest hij eerst een aantal zware chemokuren krijgen. Fysiek werd hij niet ziek van die chemo’s, maar hij werd er wel chagrijnig van, zijn humeur hing als een donkere wolk boven ons gezin.</p>
<p>In september 2013 kreeg hij zijn beenmergtransplantatie en hij wilde niet dat ik daarbij aanwezig was. Ik vond het heel moeilijk dat ik hem niet mocht steunen en voelde me erg buitengesloten. Na twee weken kwam hij thuis en hoewel zijn immuunsysteem verzwakt was, ging het best goed met hem. Hij was niet ziek. Hij was alleen erg afwezig, ik kon helemaal geen contact met hem krijgen. We hadden in Londen een druk huishouden met drie jonge kinderen, twee hondjes, een nanny en ik had een fulltime baan. Ik trok het bijna niet meer, was alleen maar aan het zorgen en aan het overleven.</p>
<p>Op een gegeven moment zei ik: ‘Ik begrijp dat jij het zwaar hebt, maar we hebben samen een gezin, en jij bent er helemaal niet voor mij.’ In plaats van lief of begripvol te reageren, was zijn oplossing om een tweede nanny te nemen, ook eentje voor het weekend.</p>
<p>Een maand na de transplantatie ging het opeens slechter met Pascal. In eerste instantie kon hij niet goed meer horen, even later sprak hij met een dubbele tong en verloor hij zijn evenwicht en eetlust. We begrepen niet wat er aan de hand was, hij was heel onrustig en boos, maar kon zich niet meer uiten. In december werd hij opgenomen in het ziekenhuis. Ik herinner me dat ik met Lara in de maxicosi bij hem op bezoek ging. Toen ik zijn kamer binnenkwam, kreeg hij een soort woedeaanval en gooide al zijn pillen naar mij. Ik zie mezelf nog zitten in een hoekje van het ziekenhuis met mijn baby. Ik moest heel hard huilen omdat ik me realiseerde dat ik hem kwijt was.</p>
<p>Hij was een soort psychiatrische patiënt geworden en omdat hij zo onrustig was, is hij in slaap gebracht zodat ze hem zijn medicatie en voeding konden toedienen. Terwijl hij in comateuze toestand was, hebben ze een hersenbiopt genomen. Begin januari heb ik besloten mijn baan op te zeggen en terug te verhuizen naar Nederland. Pascal lag op de intensive care in Londen en is met een ambulancevliegtuig overgevlogen naar een intensive care in Leiden. Anderhalve maand later bleek uit het biopt dat in Amerika onderzocht was, dat er een virus in zijn hoofd was gekomen dat zijn hele communicatiesysteem had aangetast. In het ziekenhuis konden ze niks meer voor hem doen, dus hij moest naar een verpleeghuis. Van de enorm succesvolle, slimme en charismatische man was niets meer over, het was echt afschuwelijk.</p>
<p>In samenspraak met zijn moeder, zus en goede vrienden hebben we besloten dat het mensonterend was om hem in leven te houden. Hij was niet eens een kasplantje, want dan zou hij in ieder geval nog rustig en vredig zijn. Hij was ontzettend onrustig, viel doorlopend uit zijn bed, trok de sondevoeding er steeds uit en kreunde de hele dag. Het was een gedragen beslissing om de medicatie te stoppen waardoor hij zou overlijden. Hij kwam op donderdag op Hemelvaart thuis om te sterven, de verwachting was dat het best een tijdje kon duren. Maar vanaf het moment dat hij boven in bed lag, ging het heel hard. Alsof hij had gewacht tot hij weer bij ons thuis zou zijn. Terwijl de familie en vrienden beneden in de huiskamer wijn dronken, ben ik in zijn armen gaan liggen. Op een heel liefdevolle manier kon ik afscheid van hem nemen, hij kon me nu niet meer wegduwen.</p>
<p>Om half drie ’s nachts heeft hij te midden van familie en vrienden zijn laatste adem uitgeblazen. Nadat de begrafenisondernemers hem een pak hadden aangetrokken en hij stijf op zo’n plank lag, zei een vriend: ‘Je kunt dit je kinderen niet aandoen’. Hoewel het voor mij allemaal veel te snel ging, liet ik Pascal door de begrafenisondernemers meenemen. Toen de kinderen wakker werden, vertelde ik dat papa was doodgegaan. ‘Waar is-ie dan?’ ‘Nou, hij is weggevlogen.’ Dat is natuurlijk een raar verhaal en dat voelde niet goed voor de kinderen. In het mortuarium lag hij in de kist als een prins met zijn ogen dicht, hij zag er echt goed uit. Ik zei: ‘Ik wil niet dat hij hier blijft, hij gaat met ons mee naar huis.’ Ze wisten niet of dat nog wel kon, waarop ik antwoordde: ‘Het maakt mij niet uit, ik heb een grote auto, ik schuif hem er zo in.’ Het bleek natuurlijk wel te kunnen, dus hij kwam weer thuis, wat ontzettend fijn was. Ik vertelde de kinderen: ‘Ik heb papa heel veel kusjes gegeven, maar hij wordt niet meer wakker.’’</p>]]></description>
      <guid>https://volkskrant.nl/mensen/van-de-enorm-succesvolle-slimme-en-charismatische-man-was-niets-meer-over-het-was-afschuwelijk~bc327c80/</guid>
      <pubDate>Sat, 2 Jul 2022 00:00:00 +00:00</pubDate>
    </item>
    <item>
      <title><![CDATA[‘Ik heb haar gebaard en haar vader heeft haar uitgeleide gedaan’]]></title>
      <description><![CDATA[<p>Jessica Buitelaar</p>
<p>(34) overleed aan de gevolgen van een melanoom. Zij was de dochter van Jan Buitelaar (69, hoogleraar kinderpsychiatrie) en Monique Buitelaar (66, maatschappelijk werker). Jessica had twee jongere broers: Justus (32, medewerker Ziggo) en Luc (25, jurist, promovendus).</p>
<p>Monique: ‘‘De kinderarts moet even naar haar kijken, ik vind dat ze een vreemd gezichtje heeft’, zei de gynaecoloog vlak na de bevalling. Mijn eerste reactie was: ‘Het is toch geen mongooltje?’ Waarop hij antwoordde: ‘Ik ben bang van wel.’ Het was een grote schok voor ons. We lieten op het geboortekaartje zetten: we zijn blij, maar vooral verdrietig omdat Jessica een mongooltje is. Nu is dat ondenkbaar, maar toen noemde je dat zo. Het was Jessica zelf die ons erdoorheen sleepte. Ze was heel lief en vond het fijn als je met haar lachte en haar knuffelde. Het duurde lang voordat ze ging zitten, ze was laat met lopen en heeft nooit leren praten. We konden wel communiceren; ze had haar geluidjes, ze wees dingen aan en je kon aan haar zien hoe ze zich voelde. Ze zei Kuuk tegen haar jongste broertje Luc, haar idool. De paradox is dat zo’n kind aan de ene kant heel bepalend voor je gezin is, maar aan de andere kant heel weinig vraagt. Ze was vooral met haar speeltjes bezig, ze had een aantal vaste accessoires: een tasje, een smiley en een gietertje.</p>
<p>Jessica heeft thuis gewoond tot haar 16de. Ze had het heel goed bij ons en we hadden het fijn als gezin. Maar wij hadden het idee, ook vanuit ons vak, dat ze ook andere leef- of woonvormen moest ervaren. Ik kende genoeg verhalen van ouders die hun gehandicapte kind tot op hoge leeftijd thuishielden omdat niemand zo goed voor hen kon zorgen als zijzelf. Dan krijg je op enig moment de starheid van de gehandicapte die nergens anders meer kan aarden. Doordeweeks woonde Jessica in een instelling in Houten, in de weekenden kwam ze thuis. De laatste acht jaar woonde ze in De Heygraeff in Woudenberg, waar ze het fantastisch had. Ze had een driewieler waarmee ze over het terrein kon fietsen.</p>
<p>Begin 2020 waren we in Australië, waar Jan moest zijn voor een gasthoogleraarschap. Luc, die nog thuis woonde, nam de honneurs voor zijn zus waar. De Heygraeff belde hem om te vertellen dat Jessica een moedervlek had die een beetje bloedde en ze zouden de huisarts ernaar laten kijken. Na twee weken kwamen we terug en heb ik haar meteen opgehaald. Toen ik haar in bad deed, zag ik dat die moedervlek er raar uitzag. Vijf weken later konden we pas bij de dermatoloog terecht. Die zei meteen: ‘O, dat is een melanoom.’</p>
<p>Jessica werd doorverwezen naar dokter Welvaart, oncologisch chirurg. Ze kwam niet in aanmerking voor therapieën. Chemo kon niet, want ze trok het infuus eruit. En immuuntherapie kun je alleen krijgen als je kunt rapporteren over je welbevinden. Snijden was de enige optie. Dokter Welvaart zei dat hij het melanoom heel diep weg zou snijden, tot op de spier. We legden Jessica uit wat er zou gebeuren: ‘We gaan naar de dokter en dan gaat Jessie in een bedje liggen. Mama blijft bij je en dan gaat Jessica lekker slapen.’ In de operatiekamer kon niemand haar rustig krijgen. Het was een hele strijd, ze moest door drie man worden vastgehouden. Ik zong achterelkaar liedjes tot ze in slaap viel. Na de operatie hoorde ik haar al schreeuwen. Toen ik binnenkwam, had ze het operatieshirt uitgetrokken en was ze bezig het infuus eruit te trekken.</p>
<p>Ze had een enorme jaap op haar bil met allemaal hechtingen. We hebben haar tien dagen thuis verpleegd. Daarna moesten de hechtingen eruit en moesten we terug naar het ziekenhuis. De uitslag had uitgewezen dat het een melanoom van de kwaadaardigste soort betrof. We hoopten dat er zo diep was gesneden dat het helemaal weg was. Geregeld moesten we naar het ziekenhuis, waar dokter Welvaart haar klieren controleerde. In de auto legde ik het opnieuw uit: ‘De dokter gaat alleen naar Jessies billen kijken, het doet geen pijn.’ Het werd steeds moeilijker omdat ik het niet goed uitgelegd kreeg. Ik leverde haar over aan de dokter, ze ging mij associëren met het kwaad.</p>
<p>Op enig moment waren we weer op controle bij Welvaart toen hij een klier in haar lies voelde. Hij besloot de klier operatief te verwijderen en daarna was het afwachten wat er zou gebeuren. Op dat moment ben ik gaan uitzoeken wat we als curatoren konden beslissen, omdat Jessica bij ons onder curatele stond. Zouden we haar sondevoeding geven? Nee. Aan de beademing? Nee. Reanimeren? Nee. Alle dingen die je kunt beslissen als curator hadden we afgevinkt. Er was één ding waarover wij niet mochten beslissen en dat was euthanasie. Het zat me helemaal niet lekker omdat we niet wisten hoe het verder zou gaan.</p>
<p>Er kwam een bult op de plek waar die klier was weggehaald. Hij groeide hard en was op het laatst zo groot als mijn vuist. Het enige wat de artsen nog aan mogelijkheden zagen, waren tumorremmers. Normaal gesproken zou tijdens zo’n pillenkuur weer een PET-scan worden gemaakt om te kijken of er uitzaaiingen waren, maar we besloten dat niet te doen. Jessica zou weer onder narcose moeten en dat vonden we veel te ingrijpend voor haar. We keken naar haar buitenkant en wisten niet wat er zich in haar lichaam afspeelde. Jan kwam een keer thuis toen Jessica op het bed in de tuin zat. Hij zag haar gebogen rug en had sterk de indruk dat ze niet wist wat er met haar aan de hand was, maar wel degelijk voelde dat er iets helemaal niet klopte in haar lijf.</p>
<p>Na drie maanden waren de tumorremmers uitgewerkt en belde de instelling dat ze haar bed niet meer uit kwam. Jan, Luc en ik zijn in haar kleine studio bij haar ingetrokken, we sliepen op de grond naast haar bed. Ondanks de morfinepleisters en neusspray had ze ontzettend veel pijn. Haar buik was heel dik en ze stond zo krom als een hoepel. Ze klampte zich zo vast aan het hekwerk van haar bed dat als ze moest worden verschoond, we haar vingers moesten losbikken. Op een gegeven moment riep ze midden in de nacht ‘stop!’, voor ons het teken dat ze ondraaglijk leed. Euthanasie of palliatieve sedatie was onbespreekbaar, dus kreeg ze weer een extra pleister of neusspray. Ik kon haar belangen in dit opzicht niet behartigen en voelde me totaal machteloos. Het enige wat ik als moeder kon doen was tegen haar aan liggen en zachtjes over haar opgezette buik wrijven. Na vier dagen zei ik tegen Jan: ‘Ga jij ook eens bij haar in bed liggen, dat vindt ze vast fijn.’ Op het moment dat hij tegen haar aan lag, is ze in zijn armen ingeslapen. Ik heb haar gebaard en Jan heeft haar uitgeleide gedaan.</p>
<p>Ik hoorde laatst iemand op televisie zeggen: ‘Als je zo’n kind hebt is het goed als het eerder doodgaat dan jijzelf, want dan belast je je andere kinderen er niet mee.’ Met zo’n uitspraak kan ik helemaal niks. Jessica had nog twintig goede jaren kunnen hebben. De emotionele band die je met je kind hebt, gaat heel diep. Niemand kan ons het gevoel geven dat zij ons gaf.’</p>]]></description>
      <guid>https://volkskrant.nl/mensen/ik-heb-haar-gebaard-en-haar-vader-heeft-haar-uitgeleide-gedaan~b865a5b1/</guid>
      <pubDate>Thu, 23 Jun 2022 00:00:00 +00:00</pubDate>
    </item>
    <item>
      <title><![CDATA[‘Wat heeft die man toch in godsnaam allemaal moeten doorstaan’]]></title>
      <description><![CDATA[<p>Kees Berkhout</p>
<p>(72, brandweerman en kunstenaar) overleed op 23 januari 2022 aan de gevolgen van huidkanker. Hij was getrouwd met Cyrina Brouwer (44, coördinator dataverzameling van het tweelingenregister aan de VU). Kees had twee dochters van 46 en 43 jaar en twee kleinkinderen van 11 en 1 jaar.</p>
<p>Cyrina: ‘We leerden elkaar vijftien jaar geleden kennen op de Almeerse botter. Ik kwam aan boord als vrijwilliger en Kees voer al een tijdje als bemanningslid mee, want hij was met pensioen. Ik voelde me meteen thuis bij hem, iets wat ik nooit eerder bij iemand had gevoeld. Hij was 58, ik 29. Ik vond dat geen probleem, maar voor hem was het wennen, omdat ik de leeftijd van zijn dochters had. In de loop der tijd verdampte het leeftijdsverschil en merkten we er niks meer van. Hij was ontzettend sterk, vitaal en sportief, helemaal geen oude man.</p>
<p>In 2019 kreeg hij een dubieus plekje op zijn arm, een soort zwevende moedervlek. Hij liet het weghalen en ze zeiden dat het onschuldig was, dus niks aan de hand. Op een gegeven moment ontstond op diezelfde plek een gek bultje dat hard begon te groeien. Het beek een melanoom te zijn. Er werd een enorme hap uit zijn arm weggehaald, voor de zekerheid hebben ze heel grof gesneden; de poortwachtersklier verwijderd, lymfebanen weggehaald. Na een paar weken vertelde de chirurg dat alles goed was. Niks gevonden op de snijvlakken, ook niet in de lymfebanen, hij was schoon.</p>
<p>Vorig jaar juni kreeg Kees last van zijn rug. Hij had zoveel pijn dat hij beneden op de bank sliep omdat hij van de pijn niet meer boven in bed kon liggen. Hij was een enorme bikkel die heel veel pijn kon verdragen, maar hij hield het niet meer. De arts van de huisartsenpost kon niks vinden en stuurde ons naar huis met zware pijnstillers. Twee weken later konden we terecht bij een internist, maar die wist het ook niet. Kees kon ondertussen niets meer, zat als een dood vogeltje in de stoel te creperen van de pijn.</p>
<p>Op 4 augustus kregen we eindelijk een MRI. Een week later belde de neuroloog: ‘U mag geen stap meer zetten. U moet meteen plat, want u loopt kans op een acute dwarslaesie.’ Er kwam een ambulance en Kees werd diezelfde dag nog in het Flevoziekenhuis opgenomen. In afwachting van een biopsie kreeg hij wekenlang boomstamverpleging, zo noemen ze dat als je plat moet. Op een vrijdagavond belde hij me huilend op: ‘Ze hebben me net verteld dat het de uitzaaiingen zijn van dat melanoom.’ Hij was helemaal alleen. Er was op de zaal een coassistent langsgekomen die had gezegd: ‘Ik dacht dat u het wel even wilde weten voor het weekend.’</p>
<p>Eerst moest Kees geopereerd worden om die wervels te stabiliseren zodat hij weer kon lopen. Er werd een hele steiger in zijn ruggewervel geboord. Uit de PET-scan een paar weken later bleek dat er veel meer uitzaaiingen waren: in zijn schouderbladen, in zijn bekken, zijn alvleesklier, zijn longen. Wij verbaasden ons over het optimisme van de oncoloog. Ze zei: ‘We gaan ervoor, we pakken gewoon alles aan met immunotherapie.’</p>
<p>De eerste kuur verliep goed, maar daarna ging het helemaal mis. Kees voelde zich ontzettend beroerd, had alleen maar diarree en moest de hele tijd overgeven. De immunotherapie had een darmontsteking veroorzaakt. Hij moest aan de prednison om de ontsteking te remmen. Kees zag het steeds minder zitten, maar de artsen bleven vol goede moed, daar vaar je dan toch op. Op een nieuwe PET-scan eind december was de uitslag dramatisch. Hij leek wel een kerstboom van binnen, overal oplichtende plekken waar kanker zat. Hij kreeg een extra boost voor zijn darmen. De bijwerking daarvan was dat zijn bloedplaatjes enorm daalden, waardoor hij kans op bloedingen kreeg. Hij moest naar een hematoloog, van wie hij weer andere medicijnen kreeg.</p>
<p>Op Nieuwjaarsdag kreeg Kees ontzettend pijn in zijn nek. Hij zat onder de pijnstillers en de opiaten, en nóg had hij pijn. Hij was wanhopig: ‘Cyrina, het is dat ik niet bij jou weg wil, maar eigenlijk wil ik gewoon dood.’ Een week later werd besloten zijn nek te bestralen tegen de pijn. Het was een drama, want hij kon niet platliggen vanwege die rug. Die avond viel hij vol pijnstillers in slaap. Hij maakte een gek kreunend geluid, maar ik was al lang blij dat hij sliep. De volgende ochtend kreeg ik hem niet wakker. Ik schudde aan hem met bruut geweld. Toen zijn ogen opengingen, zag ik alleen maar angst. Ik belde 112 en hij werd opgenomen op de stroke-unit, waar mensen liggen die een beroerte hebben gehad. Na drie dagen werd hij weer naar huis gestuurd. Op zijn ontslagbriefje stond: volledige incontinentie. Dat vond ik zo verdrietig voor hem.</p>
<p>Op zondag belde de oncoloog dat ze graag even langs wilde komen omdat ze had gehoord dat hij een herseninfarct had gehad. Kees moest huilen toen hij hoorde dat ze speciaal voor hem bij ons thuis kwam, wat stelde hij nou voor? Ze kwam op wandelschoenen binnen terwijl haar gezin buiten in de auto zat, want ze kwamen terug van een weekendje Friesland. Zittend naast zijn bed legde ze aan Kees uit dat ze niks meer konden doen. Zijn lichaam zou een nieuwe kuur niet overleven. Ze zei dat hij misschien nog een paar weken had. Het was voor mij niet echt een schok, maar ik vroeg me af of het tot Kees doordrong. Hij had een verweesde blik in zijn ogen.</p>
<p>Kees wilde niet dood, hij wilde blijven leven. Hij strompelde door het huis, op zijn magere benen, hij was helemaal uitgemergeld. Maar hij kon de beslissing niet nemen. De huisarts die met lede ogen aanzag hoeveel pijn hij had, stelde voor zijn meest dierbaren bij elkaar te roepen om met z’n allen een gesprek te voeren. Op dinsdag waren zijn kinderen, zijn kleinkinderen en broers hier. Het leek wel alsof hij een soort goddelijke inspiratie had, want opeens hield Kees een monoloog. Hij zei: ‘Ik kan niet eeuwig hier op deze wereld blijven, ik moet een keer gaan. Ik wil dat jullie weten dat als ik echt ondraaglijk lijd, ik dan zelf beslis dat het mooi geweest is.’ Ik dacht: echt ondraaglijk lijd? Wat ben je nu aan het doen dan? Kees dacht dat hij nog maanden had.</p>
<p>De volgende dag zag ik aan de in zichzelf gekeerde blik dat hij aan het sterven was. Een combinatie van leegheid en angst. Hij zat op een gegeven moment op de wc, gebogen over zijn rollator, en zei: ‘Ik weet het niet, ik weet het niet, ik twijfel zo.’ Toen de huisarts kwam en zag dat hij verging van de pijn, vroeg ze of ze wat zou geven zodat hij kon slapen. ‘Ja, dat is goed’, zei Kees, terwijl hij zich overgaf. Ze vroeg of hij nog wat wilde zeggen. Met verrassend heldere ogen keek hij mij aan en zei: ‘Ik hou van jou.’ Waarop ik antwoordde: ‘Ik heb nog nooit zoveel van iemand gehouden als van jou.’</p>
<p>We wisten natuurlijk wel dat hij statistisch gezien eerder zou gaan dan ik. Maar de manier waarop is het ergste. Wat heeft die man toch in godsnaam allemaal moeten doorstaan. Het was één grote lijdensweg.’</p>]]></description>
      <guid>https://volkskrant.nl/mensen/wat-heeft-die-man-toch-in-godsnaam-allemaal-moeten-doorstaan~b94895a04/</guid>
      <pubDate>Sun, 19 Jun 2022 00:00:00 +00:00</pubDate>
    </item>
    <item>
      <title><![CDATA[‘Hoewel ze heel consistent was in haar doodswens, was het ook een eenzaam proces’]]></title>
      <description><![CDATA[<p>Jeanne de Vries-van Veen</p>
<p>(97, kraamverzorger) overleed op 12 november 2020 door euthanasie vanwege een voltooid leven. Ze was weduwe van de in 1987 overleden Joop de Vries en ze had drie kinderen: de tweeling Agnes (63) en Gemma (63) en zoon Joris Jan (60). Ze had vijf kleinkinderen tussen de 22 en 30 jaar. Agnes (docent verpleegkunde) is getrouwd met Simon, met wie ze twee zoons heeft, Jorin (30) en Jesse (28).</p>
<p>Agnes: ‘Op vrijdag 8 augustus 2020 waren Simon en ik een weekendje weg naar Leerdam. Toen ik ’s avonds naar mijn moeder belde, kreeg ik haar niet te pakken. Voordat we zaterdagochtend op de fiets stapten belde ik haar weer en dit keer nam ze op. Ze vertelde dat ze de dag ervoor in de eetzaal van het zorgcentrum onwel was geworden en vroeg me of ik kon komen, want ze voelde zich niet goed. Toen we aankwamen in verzorgingshuis de Oldeburgh zei ze: ‘Ik voel me helemaal niet goed en ik denk dat mijn einde nadert.’ Ik heb mijn broer Joris Jan die op vakantie was in het oosten des lands gebeld en ook hij kwam spoorslags terug. Mijn moeder zei dat ze niet meer naar het ziekenhuis wilde, en dat haar dagen geteld waren. Ze zei er nadrukkelijk bij dat ze heel dankbaar was voor haar leven, maar dat het zo goed was. De dagen daarop laten zich het beste beschrijven als een levende condoleance. Een lange stoet familie, vrienden, huisgenoten en kennissen trok voorbij om afscheid te nemen. Maar de dood kwam haar niet halen.</p>
<p>Mijn moeder was geboren in 1923 in een arm katholiek gezin met negen kinderen. Toen ze 7 jaar oud was, kwam er een tweeling, en ze heeft altijd gezegd dat ze vanaf dat moment is gaan zorgen. Ze heeft haar hele jeugd geleerd op de plek van de vader en moeder te staan. Haar drie broers konden goed leren en werden door de schoolmeester naar het seminarie gestuurd. Mijn moeder was heel pienter, maar mocht niet studeren en werd kraamverzorger. Het werd haar lust en haar leven. Ze kon goed organiseren, was krachtig en sterk en liet zich door niets of niemand iets zeggen. Ze was een heel geëmancipeerde vrouw voor haar generatie. Ze was lid van Het Katholiek Vrouwengilde en kwam altijd op voor de rechten van vrouwen.</p>
<p>Tegen de huisarts zei ze ook dat ze dacht dat ze doodging en hij legde uit dat als de situatie zou verslechteren, hij palliatieve sedatie kon inzetten. Je kunt sedatie geven als de levensverwachting maximaal twee weken is. Maar de gezondheidstoestand van mijn moeder ging op en neer en de verlossende dood kwam niet in zicht. Ze bleef volharden dat het mooi geweest was, dus we bespraken andere mogelijkheden. Ze zou ook kunnen stoppen met eten en drinken. Maar omdat ze erg hield van lekker eten, paste dat helemaal niet bij haar. Als ik naar haar toe ging, nam ik altijd een taartje mee. Opeens kwam ze zelf met de mogelijkheid van actieve levensbeëindiging. Een optie die met haar strenge rooms-katholieke achtergrond nooit eerder ter sprake was gekomen. Ma vond altijd dat het ook bij het leven hoorde om naar de dood toe te werken. Je mocht wel een beetje lijden voordat je dood zou gaan, je moest niet denken dat het een pretpakket was. Maar nu ze haar leven echt voltooid achtte en het haar te lang duurde, besloot ze het gesprek met de huisarts aan te gaan.</p>
<p>De huisarts zei dat er een euthanasieverklaring moest komen want die had ze natuurlijk niet. Wij zijn aan de slag gegaan en hebben op internet gezocht, waar we allerlei voorbeelden vonden die we vertaalden naar haar situatie. Omdat we nog geen wet op voltooid leven hebben, focusten we ons in de euthanasieverklaring op een stapeling van klachten: haar mobiliteit ging achteruit, haar gehoor werd slechter, ze zag slecht omdat ze aan maculadegeneratie leed, ze had een hernia met pijnklachten en haar handen werkten steeds minder goed. Er was sprake van algehele aftakeling, ze was gewoon oud.</p>
<p>Op 5 november kwam de SCEN-arts, een vrouw met laarzen tot over haar knie die aan mijn moeder vroeg waaraan ze nog wel plezier beleefde. Mijn moeder vertelde dat ze nog van lekker eten genoot, maar kon tegelijkertijd haarscherp beargumenteren waarom ze haar leven voltooid achtte. Ze was dankbaar voor alles wat ze had meegemaakt, maar ze verloor haar autonomie in toenemende mate en het was mooi geweest. De volgende dag werden we gebeld door de huisarts: ‘Ik heb de procedure goed gevolgd, we krijgen groen licht.’ Mijn moeder was heel opgelucht.</p>
<p>In de laatste week voor de geplande datum stopten mijn broer ik met werken en we settelden ons bij haar in de kleine kamer van het zorgcentrum. Ik vond het fijn om haar te verzorgen, ik ben tenslotte verpleegkundige. Mijn moeder werd de laatste dagen steeds stiller. Ik realiseerde me wat een moedig besluit ze had genomen. Wij moesten haar loslaten, maar zij moest ons ook loslaten. Terwijl ze ons verdriet zag, moest ze dat laatste stukje alleen doen. Hoewel ze heel consistent was in haar doodswens, was het ook een eenzaam proces.</p>
<p>Op donderdagmorgen 12 november gingen mijn schoonzus en ik om half acht naar mijn moeder toe. Wij wasten haar en kleedden haar aan. Ze wist al heel lang wat ze aan wilde: een beige rok met een bloesje, en kousen. De dag ervoor was de kapper geweest om ma in de krullen te zetten. Mijn nichtje Iris stiftte haar lippen en lakte haar nagels. Mijn moeder gaf haar kleindochter nog een laatste wijze les mee: ‘Iris,’ zei ze, ‘100 worden, je hoeft er niet naar te verlangen.’ Ze zag er helemaal verzorgd uit toen om tien uur de huisarts kwam om het infuus aan te brengen. Hij had uitgelegd dat hij daarna naar de apotheek ging om de medicatie te halen en om twaalf uur zou terugkomen voor de euthanasie. Maar nadat het infuus was aangebracht, kwam mijn moeder overeind en begon naar ons allemaal te zwaaien. We zeiden: ‘Mam, je moet nog twee uur wachten, de dokter komt straks terug.’</p>
<p>Op het moment dat de huisarts terugkwam, stonden we met de kinderen en kleinkinderen om het bed van mijn moeder. We hadden muziek aangezet en waren aan het zingen. Daar hadden we van tevoren niet over nagedacht, het ontstond op dat moment organisch. Er heerste een heel vredige, bijna spirituele sfeer. Terwijl de dokter de injecties klaarlegde, zongen we het lied van Taizé. De huisarts zei: ‘Schrik niet, ze is zo weg.’ We hielden elkaars handen vast en zongen in canon: ‘Als alles duister is, ontsteek dan een lichtend vuur dat nooit meer dooft. Vuur dat nooit meer dooft als alles duister is. Ontsteek dan een lichtend vuur, vuur dat nooit meer dooft.’ Mijn moeder zong zelf mee. Ongeveer 20 seconden nadat de huisarts de medicatie had toegediend, zagen we het leven uit haar wegvloeien. Wij zongen nog even door.’</p>
<p>Enkele persoonlijke kenmerken van een van de personen uit het verhaal, zijn in deze versie verwijderd.</p>]]></description>
      <guid>https://volkskrant.nl/mensen/hoewel-ze-heel-consistent-was-in-haar-doodswens-was-het-ook-een-eenzaam-proces~bc5ac528/</guid>
      <pubDate>Thu, 9 Jun 2022 00:00:00 +00:00</pubDate>
    </item>
    <item>
      <title><![CDATA[‘Mijn belangrijkste taak als moeder heb ik niet volbracht, want ik heb mijn zoon niet kunnen beschermen’]]></title>
      <description><![CDATA[<p>Stip Lindeboom</p>
<p>(36 weken en 1 dag) overleed vermoedelijk door een infarct in de placenta. Hij was het tweede kind van Saar Bressers (38, trainer-psycholoog en actrice) en Vincent Lindeboom (43, ondernemer). Zij hebben ook nog een dochter, Sam (2,5 jaar).</p>
<p>Saar: ‘Zwanger worden, zijn en blijven is voor ons nooit vanzelfsprekend geweest. De eerste anderhalf jaar dat we probeerden een kind te krijgen, heb ik vijf miskramen gehad. Meestal na zes, zeven weken. In het ziekenhuis konden ze geen oorzaak vinden, ze adviseerden ons het te blijven proberen. In januari 2019 kwam ik er tijdens een reis naar Zuid-Afrika achter dat ik weer zwanger was. We hebben tot de 20-wekenecho gewacht voordat we opgelucht durfden adem te halen en het aan de wereld kenbaar maakten. Rond de 33 weken hadden we een controle bij de verloskundige, waarbij zij constateerde dat de hartslag erg laag was. Op de spoedpoli van het OLVG West in Amsterdam kreeg ik een cardiotocografie-­onderzoek (ctg) en werd een hartfilmpje gemaakt. De dopplerwaarden bleken hoog, wat zou kunnen duiden op een uitgewerkte placenta. Hoewel de waarden een week later weer normaal waren, moesten we wekelijks terugkomen voor controle, waardoor de zwangerschap niet meer onbevangen was. Gelukkig kwam Sam na 39 weken via een keizersnede – ze lag in een stuitligging – gezond ter wereld.</p>
<p>Toen Sam ruim een jaar was, raakte ik opnieuw zwanger. Met zestien weken hoorden we dat het een jongetje zou worden en Vincent bedacht de naam Stip. Ik was me er deze keer wel van bewust dat het niet goed kon gaan. Als ik me zorgen maakte of minder activiteit voelde, liet ik voor de zekerheid een hartfilmpje maken. Met 34 weken voelde ik minder activiteit en ging ik na mijn werk naar het ziekenhuis voor zo’n ctg. Ze zeiden dat de hartslag niet helemaal optimaal was en lieten me een paar uur aan het apparaat liggen. De dag erna was het hartje gelukkig weer prima. Er werd nog een groeiecho gemaakt en de dopplerwaarden waren goed. Een paar dagen later, op donderdag, zaten we bij de gynaecoloog om een afspraak te maken voor een keizersnede, want ook Stip lag in een stuit. Er werd weer een echo gemaakt waarop hij bewoog en zijn hartje klopte. Alles zag er prima uit.</p>
<p>Zaterdagochtend werd ik wakker met een log gevoel in mijn buik. Ik voelde de baby niet bewegen, maar omdat er twee dagen daarvoor nog een echo was gemaakt, sprak ik mezelf toe dat ik vertrouwen moest hebben. Het was bovendien een drukke dag: de kraamverzorgende zou komen en er kwam een bevriende fotograaf om foto’s te maken van mijn zwangere buik. Aan het eind van de dag zei ik tegen Vincent dat ik toch even langs het ziekenhuis wilde om het te checken. Die avond hadden we een verjaardagsfeestje en Vincent en Sam zetten mij af bij OLVG West zodat ik later met de Uber kon komen. We hadden al zoveel ctg’s gehad, het voelde als een routinecontrole.</p>
<p>Op de spoedpoli trof ik de mevrouw die me al een keer eerder had aangesloten op het apparaat en ze maakte nog een grapje: ‘Ha, daar ben je weer.’ Nadat ze de banden om mijn buik had bevestigd, zocht ze met de doppler naar de hartslag. Ze ging naar de zijkant, naar de bovenkant, naar de onderkant. Ze zei dat ze het hartje niet kon vinden en ze wilde de echoscopist er even bij halen. Door de snelheid waarmee ze de ruimte uit liep, voelde ik dat het niet goed was. Even later lag ik in een ander kamertje aan een echo-apparaat. Terwijl de echoscopist met het apparaatje over mijn buik bewoog, gaf ze geen reactie. Ik keek naar het schermpje en ik zag niks bewegen. Op dat moment zei ik zelf: ‘Er is geen hartslag meer.’ Waarop zij antwoordde: ‘Nee, er is geen hartslag meer.’ Ik realiseerde me: mijn baby is dood. Mijn kind is overleden in mijn buik.</p>
<p>Ze vroegen of ik even alleen wilde zijn en dat wilde ik. Eerst belde ik Vincent, die zei dat hij er onmiddellijk aan kwam. Daarna belde ik mijn moeder. Ik zei: ‘Mijn baby is dood’, en kon alleen maar heel hard huilen. Terwijl ik met mijn blote buik huilend over de stoel hing, kwam Vincent binnen met Sam. Wat ik me daarvan het meest herinner is dat Sam heel erg schrok. Ze had me nog nooit verdrietig gezien en nu zag ze me helemaal kapotgaan. Ze kreeg grote ogen en wilde niet in mijn buurt komen.</p>
<p>Daarna kwam de gynaecoloog, die veel begrip toonde, maar snel begon over de volgende stap. Ik moest bevallen, liefst zo snel mogelijk, dus ze wilden me de volgende dag inleiden. Ik vroeg: ‘Ik zou toch een keizersnede krijgen?’ ‘Dat gaan we niet doen’, zei de gynaecoloog resoluut, ‘een keizersnede doen we als er risico’s zijn voor het kind, maar die risico’s zijn er nu niet. En voor het verwerkingsproces van de moeder weten we dat een natuurlijke bevalling beter is.’ Ik vond het heel hard dat ik ook nog eens moest gaan bevallen.</p>
<p>Op maandagochtend volgden de weeën elkaar snel op en bleek ik vijf centimeter ontsluiting te hebben. Ze prikten mijn vliezen door, waarna de weeën steeds heftiger werden. Na een kwartier persen kwamen zijn billetjes als eerste, en na nog een perswee zijn hoofdje. Ik hoorde een doffe plof op het bed. Het was oorverdovend stil. Toen ik de baby even later in mijn armen had, zag ik dat de verpleegkundigen tranen in hun ogen hadden. Stip zag er prachtig uit, hij was perfect en helemaal af. Ik was trots dat ik mijn stilgeboren kind zelf had gebaard, dat ik dat tenminste voor hem heb kunnen doen. Nadat er foto’s waren gemaakt, werd Stip in een bak met ijskoud water gelegd. Het klinkt luguber, maar als een dode baby warm wordt, krijgt hij een paarse kleur met rode lipjes. In koud water trekt dat weer helemaal bij. Drie uur na de bevalling mocht Stip mee naar huis en werd ik met de bak water op mijn schoot in een rolstoel van de kraamafdeling naar een taxi gereden. Over de bak lag een handdoek, want het zou niet fijn voor mensen zijn om te zien dat daar een dode baby in dreef.</p>
<p>Onderzoek van de placenta wees uit dat er een groot infarct zat op de plek waar de navelstreng de placenta in ging, waardoor Stip waarschijnlijk zuurstoftekort heeft gekregen. Ik vind het heel moeilijk dat de dood bij mij binnen is geweest en dat ik het niet heb gemerkt. Ik zit ook nog steeds erg met de wat-als-vraag. Wat als ik die zaterdagochtend toch een check had gedaan? Het voelt zo ijdel dat ik met een fotoshoot bezig was, terwijl ik naar het ziekenhuis had moeten gaan. De belangrijkste taak die ik als moeder had, heb ik niet volbracht, want ik heb mijn zoon niet kunnen beschermen. We waren er bijna. Heel even hebben we de aandacht laten verslappen, en vlak voor de finish zijn we pootje gehaakt.</p>
<p>Het lastige van een stilgeboren kind is dat het voor veel mensen abstract is. Zij kennen mij wel met een dikke buik, maar ze hebben Stip niet gezien. Als je een dood kind krijgt, vraagt niemand naar een foto, terwijl ik het liefst iedereen zijn foto wil laten zien. Het voelt ongepast, dus ik doe het niet. Maar ik ben wel de trotse moeder van een prachtige zoon.’</p>]]></description>
      <guid>https://volkskrant.nl/mensen/mijn-belangrijkste-taak-als-moeder-heb-ik-niet-volbracht-want-ik-heb-mijn-zoon-niet-kunnen-beschermen~b494f15b/</guid>
      <pubDate>Thu, 2 Jun 2022 00:00:00 +00:00</pubDate>
    </item>
    <item>
      <title><![CDATA[‘Wat maakt het nou uit als je vijf minuten later thuiskomt? Ik spreek mijn man nooit meer’]]></title>
      <description><![CDATA[<p>Dirk Hoekstra (74, onderwijzer) overleed op 23 november 2020 aan de gevolgen van slokdarmkanker. Hij was vijftig jaar getrouwd met Ineke Hoekstra (74, medisch analist) en had drie dochters, Linda (50), Frie (47) en Vera (44), en drie kleinkinderen van 13, 14 en 16 jaar.</p>
<p>Ineke: ‘Toen Dirk 50 was, kreeg hij een oogziekte, maculadegeneratie, waardoor hij werd afgekeurd als onderwijzer. Dat was best dramatisch, hij durfde amper naar buiten. Omdat je niet zag wat hem mankeerde, was hij bang dat mensen zouden denken: daar loopt die man weer, waarom werkt hij niet?</p>
<p>Maar hij herpakte zich, het was een vrolijke en uitbundige man, en hij had heel veel hobby’s. Zo verzamelde hij antiek, ging putters kweken en stortte zich op de tuin. De garage stond vol met vogelkooien en in de tuin werden volières geplaatst. Elke dag ging hij op zijn fietsje naar de kwekerij om bloemen en planten te kopen voor de tuin. Het kopen van antiek leek wel een verslaving. Als hij iets zag, moest hij het hebben – hij beet zich erin vast. En als hij geen geld had om het te kopen, verkocht hij iets anders. Elk jaar als we in Italië waren, moesten we naar Bassetti om een tafelkleed te kopen. Dan zei ik: ‘Man, we hebben er al tien!’ Maar hij moest er toch weer eentje kopen, dus ik heb de kast vol. Ik vond het weleens vermoeiend, maar ik liet hem. Ik was blij dat hij die passies had.</p>
<p>Op Hemelvaartsdag 2020 stootte Dirk zijn scheenbeen tegen een biels. Het was een rare wond, je zag het bot erdoorheen en het bloedde vreselijk. We gingen onmiddellijk naar het ziekenhuis, waar het werd gehecht. Vanaf dat moment werd hij erg moe, lusteloos en zelfs een beetje depressief. We dachten dat het misschien door corona kwam, want er kwam niet veel bezoek en Dirk mocht graag praten. Onze huisarts had niet goed in het snotje wat er aan de hand was en omdat wij het niet vertrouwden, wilde Dirk een andere huisarts. Deze verwees hem door naar het ziekenhuis, waar uit bloedonderzoek bleek dat een bacterie een ontsteking van de hartklep had veroorzaakt. Hij werd meteen opgenomen en er volgde een PET-scan. Ik was bij een vriendin toen Dirk op 14 september belde: ‘Ga maar even zitten. Ze hebben een plekje op de slokdarm ontdekt en er zijn ook lymfeklieren aangetast.’</p>
<p>Onze jongste dochter Vera is zaalarts en zij ging met ons mee naar het ziekenhuis, waar we te horen kregen dat het er allemaal positief uitzag en dat hij in Amsterdam geopereerd kon worden. Voor de operatie moest hij eerst vijf weken worden bestraald en vijf chemokuren ondergaan. Toen hij net aan zijn tweede behandeling was begonnen, werden we ’s avonds door de oncoloog gebeld: of we de volgende dag konden komen.</p>
<p>We kregen te horen dat de lever vol uitzaaiingen zat. De oncoloog zei: ‘U bent uitbehandeld.’ Waarop Dirk reageerde: ‘Ik vind het heel vervelend voor mijn vrouw en kinderen, maar niet voor mezelf.’ Onvoorstelbaar, maar hij accepteerde het meteen. Dirk vroeg: ‘Haal ik de Kerst nog? Moet ik aan jaren of maanden denken?’ Waarop de arts antwoordde: ‘Ik denk niet dat u de Kerst haalt. Het is, vrees ik, een kwestie van weken.’ Na het gesprek zijn we in de auto gestapt en naar de kwekerij gereden, waar we heel veel chrysanten hebben gekocht.</p>
<p>De dag erop, het was 7 november, wilden we een wandeling maken in Paesens-Moddergat, dat deden we altijd graag. Vera was er nog nooit geweest en wilde er ook graag heen. Toen we op de dijk liepen, stond opeens onze oudste dochter Linda uit Duitsland daar met haar kinderen. Dat had Vera geregeld, het was echt fantastisch. Ze had ook koffie en broodjes meegenomen, want door corona was alles gesloten. Het weekend erna hebben we een groot huis op Texel gehuurd met alle drie dochters en hun gezinnen. Het was slechts een week na de fatale diagnose, maar Dirk was al zo verschrikkelijk moe dat hij de auto niet meer uit kwam. Zijn sokken en schoenen aantrekken voelde voor hem als een marathon. Alles was hem even zwaar.</p>
<p>Eenmaal terug van Texel trok de energie helemaal uit zijn lichaam. Hij zat alleen maar in zijn stoel, kwam ook niet meer in de tuin. Het ging zo snel, het was net alsof we in een sneltrein zaten, we hadden er geen grip meer op. Onze drie dochters bleven bij ons en dat vond Dirk ontzettend fijn. We hadden geen gesprekken over de dood, hij begon er niet over en wij ook niet, maar de sfeer was heel goed. Zaterdag gaf Dirk mij een kledingbon, dat hadden de kinderen geregeld. Hij had op Texel nog iets voor mij willen kopen, maar dat was niet gelukt omdat hij de auto niet meer uit kwam, dus toen heeft hij bedacht om me een kledingbon te geven. Het was een emotioneel moment. De dag erna, op zondag, zei hij dat het voor hem niet meer hoefde, het was genoeg geweest. Het kaarsje was opgebrand.</p>
<p>De palliatieve sedatie zou zondagavond om 7 uur ’s avonds plaatsvinden. Toen ik aan Vera vroeg hoe laat het was en zij antwoordde dat het 5 uur was, zei Dirk: ‘O, nog twee uur wachten.’ Hij was dodelijk vermoeid en er slecht aan toe. Er kwam een verpleegkundige van het specialistisch team om de sedatie te starten, de huisarts deed dat niet zelf. Dirk nam een voor een afscheid van de kinderen en de kleinkinderen. Ik was de laatste die hij omhelsde. Hij zei: ‘Sorry voor alles wat ik je heb aangedaan.’ Daarmee doelde hij op al zijn hobby’s. Ik antwoordde: ‘Ik zal jou ook wel wat aangedaan hebben.’ Op dat moment werd ik emotioneel en kon ik niks meer uitbrengen. Dat was het dan. De mevrouw die de sedatie zou geven, zat klaar en wekte de indruk dat we moesten opschieten. Ik dacht: hallo, wat maakt het nou uit als je vijf minuten later thuiskomt? Ik spreek mijn man nooit meer. Ik was er niet alert genoeg op, maar achteraf vond ik het frustrerend dat het zo snel moest.</p>
<p>De volgende dag is Dirk overleden. Hij heeft een prachtig sterfbed gehad, voor hem was het ontzettend fijn dat alle kinderen en kleinkinderen erbij waren. We hebben hem met z’n allen gewassen en aangekleed. De kleinkinderen vonden het heel mooi om er zo bij betrokken te worden. Voor mijzelf is het achteraf niet te bevatten dat het zo snel is gegaan: op 6 november uitbehandeld en 23 november overleden – binnen zeventien dagen was het gebeurd. Het ging zo snel, er gebeurde zo veel. Er was geen tijd om rustig afscheid te nemen met z’n tweetjes. We hebben één keer ’s nachts in bed samen gepraat en gehuild, en toen zei hij: ‘Je redt je wel.’ Ik vond het fijn dat hij zo veel vertrouwen in mij had. Van de kledingbon heb ik een broek en heel mooie sjaal gekocht. Een wollen sjaal, bruin, dat is mijn kleur. Ik draag hem heel vaak.’</p>]]></description>
      <guid>https://volkskrant.nl/mensen/wat-maakt-het-nou-uit-als-je-vijf-minuten-later-thuiskomt-ik-spreek-mijn-man-nooit-meer~ba29fa4e/</guid>
      <pubDate>Thu, 26 May 2022 00:00:00 +00:00</pubDate>
    </item>
    <item>
      <title><![CDATA[Diny kan niet leven zonder haar dochter: ‘Het hoort niet dat je kind eerder gaat’]]></title>
      <description><![CDATA[<p>Manon van Bommel (55, applicatiebeheerder) overleed op 20 november 2018 aan de gevolgen van borstkanker. Ze was getrouwd met Hans Marinus (60) en had twee kinderen: Koen (26) en Anouk (24). Haar ouders Ton van Bommel (87, hoofd facilitaire dienst) en Diny van Bommel (85, boekhouder) hebben ook nog een vijf jaar jongere dochter Pauline, die samen met haar man Wim in het buitenland werkt.</p>
<p>Diny: ‘We vierden mijn 75ste verjaardag bij onze jongste dochter Pauline en haar man Wim in Tanzania toen Manon de diagnose borstkanker kreeg. Ze wilde ons niet ongerust maken, dus ze vertelde het pas toen we weer thuis waren – ze was erg verdrietig. Ik ken een heleboel vrouwen die borstkanker hebben gehad en bij wie het is genezen, dus ik dacht niet dat het einde verhaal was. Maar Manon had er niet bij gezegd dat zij een heel agressieve variant had.</p>
<p>Het eerste jaar doorliep ze het hele traject van chemo, operatie en bestraling en had ze het heel zwaar. Maar na anderhalf jaar ging het beter en toen heeft ze de Alpe d’Huez beklommen, twee keer achterelkaar zelfs. Wij stonden haar beneden op te wachten – wat waren we trots. Op dat moment was ze zo vitaal dat we ervan overtuigd waren dat het weer goed zou komen.</p>
<p>Ze kocht samen met Hans een racefiets en ze gingen met een groepje trainen. Op een gegeven moment ging dat niet meer zo goed, omdat haar conditie achteruitging. Dat vond ik verdacht. Toen ze ook pijn kreeg in haar rug, bleek dat er uitzaaiingen in haar botten zaten. Dat was heel slecht nieuws, dat beseften we goed. Ze kreeg een agressieve bestraling die nieuw was overgekomen uit Amerika. Ik ben een keer meegegaan en mocht vanuit een andere kamer kijken. Manon lag in een mal, ze moest heel stil liggen. Normaal word je heel kort bestraald, maar bij haar duurde het zeker tien minuten. Het was vreselijk verdrietig om haar daar zo te zien liggen. Ik hoorde daar te liggen, niet zij.</p>
<p>We klampten ons vast aan die zware bestraling en hielden hoop. Na die behandeling ging Manon met haar gezin op wintersport. De rest ging met de auto, Manon is een dag later in het vliegtuig gestapt. Ze kon heel goed skiën, zonder stokken, ze had een mooie houding. Maar toen ze boven stond, had ze zoveel pijn dat ze niet meer naar beneden durfde. Ze is naar beneden gebracht en naar het ziekenhuis in Salzburg vervoerd. Met een ambulance is ze terug naar Nederland gekomen. Ze appte me vanuit de ziekenauto: wil je twee stukjes Old Amsterdam halen voor de ambulancebroeders, want ze zijn zo aardig. Typisch Manon, altijd aan de ander denken.</p>
<p>In de periodes dat ze zich goed voelde, maakten we samen reisjes. Toen ze nog fulltime werkte, gingen haar vrije dagen op aan de vakanties met haar gezin – werkende mensen kunnen niet zomaar een weekje weg. We gingen naar La Palma en Baskenland, waar we wandelden, daar hielden we allebei van. We spraken op die reisjes niet over de dood, omdat we het allebei luchtig wilden houden. Toch was het onderwerp geen taboe. Op een gegeven moment zei ze: ‘Ik zal nooit van jullie erven, kan ik nu niet alvast iets krijgen?’</p>
<p>Niet dat geld een item was, maar ze vond het gewoon leuk om iets extra’s te kunnen doen. Voor ons was dat ook fijn, dus we hebben meteen een bedrag geschonken. Manon was een regelaar, dat zat in haar natuur, ze liet de dingen nooit op z’n beloop. Ze heeft de uitvaart en alles wat ermee samenhing zelf georganiseerd. Het afstuderen van haar zoon Koen zou ze niet meer meemaken, dat wist ze, dus had ze geregeld dat hij manchetknopen kreeg toen hij afstudeerde. Het ergste vond ze dat ze nooit oma zou worden, heeft ze mij eens verteld. Ze zat een keer naast iemand die het over haar kleinkinderen had, toen ze zich realiseerde dat ze die zelf nooit zou meemaken. Heel verdrietig vond ze dat.</p>
<p>Ton en ik waren met onze camper vier weken in Schotland toen we bericht kregen dat het heel slecht ging met Manon. De kanker was uitgezaaid in haar hele lichaam, ze was enorm verzwakt. In de huiskamer werd een ziekenhuisbed voor het raam geïnstalleerd.</p>
<p>In de week voordat ze overleed, appte ze: komen jullie om me even vast te houden? We zijn naar haar toe gegaan om haar te omhelzen. Ze wilde toch nog een beetje getroost worden door haar ouders. Pauline en Wim waren inmiddels teruggekomen uit Mongolië en op een zaterdagavond vroeg ik of ze allemaal kwamen eten. Toen Manon zei dat het haar niet meer lukte, stelde ik voor om het naar haar mee te nemen. Ze was veganist en ik had tomatensoep en hartige taarten gemaakt. Die tomatensoep heeft ze nog heerlijk opgelepeld, dat vond ik zo fijn om te zien. Ze wilde zelfs nog een beetje extra.</p>
<p>Op maandag zei ze opeens dat het genoeg was geweest, het hoefde van haar niet meer. Ze had al met de huisarts besproken dat ze palliatieve sedatie zou krijgen. Haar dochter Anouk zat al in de trein naar Eindhoven, waar ze studeerde, dus ze hebben haar teruggehaald. Ton en ik zijn naar Manon toe gegaan om afscheid te nemen. We wisten niet wat we moesten zeggen, want je wil het niet moeilijk maken. Achteraf had ik nog zoveel willen zeggen, maar op dat moment konden we het niet. Manon zei: ‘Ik hou zoveel van jullie’, wij knuffelden haar alleen maar. Toen gingen we weg.</p>
<p>Haar bed stond voor het raam en daar liepen we langs op weg naar onze fietsen. We zwaaiden naar haar en glimlachten. Ongelofelijk dat ik dat kon. Alsof ik haar de volgende week gewoon weer zou zien. Nu ik erover praat, word ik heel emotioneel, maar op het moment zelf was het helemaal niet zo moeilijk. We wilden ons goed houden. Die avond is ze in het bijzijn van Hans en de kinderen in slaap gebracht en de volgende dag is ze overleden.</p>
<p>Eigenlijk moet ik met veel voldoening op de laatste jaren van Manon terugkijken. Ze heeft mij in de zeven jaar dat ze ziek is geweest in de gelegenheid gesteld om nog heel veel leuke dingen samen te doen. Je hebt ook ouders die weinig met hun kinderen hebben, dus daar moet ik dankbaar voor zijn. Maar ik ben zo verdrietig. Het hoort niet dat je kind eerder gaat.</p>
<p>Ze woonde heel dichtbij, op nog geen tien minuten lopen, en ze was onze steun en toeverlaat. Manon was heel zorgzaam, administratief goed onderlegd en heel handig. Ze heeft ons nog geholpen met het installeren van een nieuwe computer, terwijl ze al helemaal niet meer in orde was. Ik heb altijd gedacht: Manon zorgt wel voor ons als we oud zijn. We hebben genoeg mensen om ons heen die aanbieden om dingen te doen, dat is het probleem niet, maar een kind is toch anders dan een goede vriend.</p>
<p>Ik heb een half jaar heel veel pijn gehad en uiteindelijk is geconstateerd dat ik reumatoïde artritis heb, een auto-immuunziekte. Ik denk soms dat het met Manon te maken heeft, met het verdriet dat ik heb, want reuma komt in mijn familie helemaal niet voor. Mijn moeder werd 97 – daar moet ik niet aan denken. Ik wil niet zo lang meer leven. Het verdriet is na drieënhalf jaar niet minder geworden en ik mis haar zo.’</p>]]></description>
      <guid>https://volkskrant.nl/mensen/diny-kan-niet-leven-zonder-haar-dochter-het-hoort-niet-dat-je-kind-eerder-gaat~bbbeec05/</guid>
      <pubDate>Thu, 19 May 2022 00:00:00 +00:00</pubDate>
    </item>
    <item>
      <title><![CDATA[‘Paul was altijd mijn popster geweest, maar op het laatst waren de rollen omgekeerd’]]></title>
      <description><![CDATA[<p>Paul Verhorst (67, bedrijfsarts en muzikant) overleed op 4 oktober 2020 aan de gevolgen van huidkanker. Hij was getrouwd met Brynhild Simhoffer (55, docent Nederlands) met wie hij twee dochters had: Lente (20, student hbo-v) en Jasmijn (15, scholier). Paul had uit een eerdere relatie een zoon, Jaïr Thieme (30, bankier).</p>
<p>Brynhild: ‘In de jaren tachtig was Paul de frontman van de bekende Amsterdamse showband Paolo Passionato & the Pennies from Heaven. Hij was origineel, authentiek en gepassioneerd; een levensgenieter die alles wilde meemaken. Op zijn 35ste besloot hij medicijnen te gaan studeren. Hij realiseerde zich dat hij als artiest in de marge zou blijven hangen en koos ervoor van muziek zijn hobby te maken. Tijdens zijn afstuderen ontmoetten wij elkaar. Ik had een bijbaantje in De Laurierboom, zijn stamkroeg. Op het moment dat hij aan de bar plaatsnam en ik een biertje voor hem tapte, viel ik als een blok voor hem. Ik vond hem ontzettend aantrekkelijk. We waren drie dagen samen toen hij naar Brazilië vertrok, en een week later reisde ik hem achterna. Het was zo romantisch, het leek wel een huwelijksreis. Ik was altijd fan van Herman Brood en nu had ik zelf een soort Herman Brood. Hij was mijn popster.</p>
<p>In de zomer van 2019 zat er een gek klein bultje op zijn wang. De opmerking die ik daarover maakte, wuifde hij weg. Hij was zelf arts en volgens hem zou het vanzelf weggaan. Maar het ging niet weg en uiteindelijk ging hij in november naar de huisarts, die zei dat hij het er wel even uit zou lepelen. Dat bleek niet te lukken. Hij vermoedde dat het een ontstoken talgklier was en hechtte het wondje. De huisarts verwees hem door naar de plastisch chirurg. Zij zei: ‘Ik weet niet wat het is, maar ik ga hier niet in snijden. Ik neem wat weefsel af en stuur het op.’ Op dat moment begon Paul hem te knijpen.</p>
<p>In januari belde de plastisch chirurg met de mededeling dat het merkelcelcarcinoom was, een heel agressieve vorm van huidkanker. Een paar weken later hadden we een afspraak in het Antoni van Leeuwenhoekziekenhuis. Paul had inmiddels een knol op zijn wang, de tumor groeide verschrikkelijk hard. De omgeving van het ziekenhuis paste helemaal niet bij hem. Hij kreeg een pasje waarmee hij zich bij verschillende afdelingen moest melden. Die stoere, knappe Paul kwam in een fabriek terecht waar hij zich een nummer voelde. Ik vond hem ontzettend zielig en kwetsbaar. Het eerste wat de chirurg tegen hem zei: ‘Nou meneer Verhorst, als u dit maar overleeft’.</p>
<p>Zondag 8 maart bracht ik hem naar het ziekenhuis voor een grote operatie die tien uur zou duren. Ze haalden een groot stuk van zijn wang, hals en kaak weg. Er werd een plak van zijn been gehaald die ze aan zijn gezicht vastmaakten. Toen ik hem voor het eerst na de operatie op de intensive care zag, ging ik bijna onderuit. Het was net</p>
<p>The Silence of the Lambs</p>
<p>, zoals die huid op zijn gezicht was genaaid. De chirurg was optimistisch; ze hadden het radicaal verwijderd, het was allemaal weg. Paul moest nog 25 keer bestraald worden, maar het idee was dat hij beter zou worden.</p>
<p>Op 29 juni was ik jarig en voor het eerst in al die maanden gingen we uiteten. Paul kon vanwege rugpijn niet goed op een stoel zitten. De week erna hadden we een afspraak in het ziekenhuis om te praten over de reconstructie van zijn gezicht. Paul maakte zich grote zorgen dat hij geen saxofoon meer zou kunnen spelen. Tijdens het gesprek met de arts vertelde Paul dat hij pijn in zijn rug had, waarna zijn bloed werd gecontroleerd. De tumormarkers in zijn bloed wezen uit dat hij vol zat met uitzaaiingen. Er werd gezegd: ‘Meneer Verhorst, we maken ons ernstige zorgen’, een eufemisme voor: ‘U wordt niet meer beter’. We hadden het helemaal niet zien aankomen. Opeens werd de curatieve behandeling omgezet in een palliatieve behandeling. Toch vestigden we onze hoop op immunotherapie.</p>
<p>Na de eerste drie immunotherapiebehandelingen begroette de oncoloog ons alsof we de beste vrienden waren: ‘Ga zitten, ik heb goed nieuws!’ De behandeling sloeg aan, want de tumormarkers waren flink omlaag gegaan en de bloedwaarden waren aanzienlijk beter. Paul dacht: wow, ik ga toch beter worden! Hij had weer hoop en ging ontzettend zijn best doen.</p>
<p>Ondanks de pijn wandelde hij elke dag met een rollator. De hoopvolle stemming bleek van korte duur toen hij zich op 22 september meldde voor de vijfde behandeling. We hadden eerst een controlegesprek met een verpleegkundige. In haar kamer zag ik op het computerscherm allemaal rode balkjes. Ze zei plompverloren: ‘We gaan de behandeling stoppen, hij slaat niet meer aan.’ Paul was stomverbaasd: ‘Ik wil mijn behandelend arts spreken.’ Die kon niet komen, want die had het te druk. Paul werd boos: ‘Ik ga niet weg voordat ik haar heb gesproken.’ Toen de oncoloog eindelijk kwam, bleef ze in de deuropening staan: ‘Ja meneer Verhorst, we gaan de behandeling inderdaad stoppen.’ Ondertussen keek ze mij aan met een blik van: ‘Snapt hij het nou niet?’ Het was afschuwelijk. Die avond heeft Paul tijdens het eten aan de kinderen verteld dat hij dood zou gaan. We huilden en knuffelden eindeloos.</p>
<p>Donderdag 2 oktober zei hij: ‘Bryn, ik trek het niet meer, ik wil stoppen.’ De huisarts kwam en terwijl hij alles aan het klaarleggen was voor palliatieve sedatie, wilde Paul rode wijn en camembert. Hij kon alleen nog maar door een rietje drinken, maar het ging om het idee. Terwijl de kinderen en ik om zijn bed zaten, vroeg Paul aan de huisarts: ‘Ik word toch wel weer wakker morgen?’ De huisarts legde uit dat dat niet de bedoeling was, ze zei dat ze hem in slaap zou brengen en dat hij dan langzaam zou wegglijden. ‘O nee, dat wil ik niet!’, riep Paul. Het was echt een enorm heftig moment. Maar ik was ook blij, want het afscheid bleef me nog even bespaard. Die nacht verging Paul weer van de pijn en de volgende ochtend zei hij dat hij echt niet meer kon. Ik belde weer de huisarts. Dit keer zei Paul dat hij whisky wilde drinken, Jack Daniels. Mij zus ging meteen naar de Gall & Gall en kwam terug met twee miniflesjes, waarop Paul zei: ‘Dat zijn toch geen flessen.’ Mijn zus is weer terug naar de winkel gegaan om de miniflesjes om te ruilen voor twee grote flessen. Ik schonk een glas in, maar hij kon helemaal niet meer drinken. Hij nipte eraan met zijn lippen.</p>
<p>Paul was altijd mijn popster geweest, maar op het laatst waren de rollen omgekeerd. Zijn laatste woorden waren: ‘Jij bent mijn vrouw, mijn eigen vrouw. Jij hebt me altijd beschermd, door jou heb ik geleerd wat liefde is. Er waren veel vrouwen, maar alleen jij bent mijn eigen vrouw.’ Voordat het slaapmiddel werd ingespoten, zaten de kinderen en ik om hem heen. Hij was bang, natuurlijk was hij bang. Ik hield zijn linkerhand vast en ik vertelde hem dat we in Brazilië waren: ‘Je ligt in een hangmat op het strand en je schommelt rustig heen en weer. De golven rollen af en aan.’ Toen ik even stopte, zei hij: ‘Nee, nee, ga door.’ Ik vervolgde: ‘De zon schijnt op je gezicht en verwarmt je hele lichaam. De lucht is strakblauw en in de verte vaart een wit zeilbootje voorbij’. Toen viel hij in slaap.’</p>]]></description>
      <guid>https://volkskrant.nl/mensen/paul-was-altijd-mijn-popster-geweest-maar-op-het-laatst-waren-de-rollen-omgekeerd~b55baa93/</guid>
      <pubDate>Thu, 12 May 2022 00:00:00 +00:00</pubDate>
    </item>
    <item>
      <title><![CDATA[‘Was ik hem maar eerder tegengekomen, dan had ik hem een andere jeugd kunnen geven’]]></title>
      <description><![CDATA[<p>Andrew Bespalko (22) overleed op 24 februari 2022 door zelfdoding. Vier jaar daarvoor was hij als zoon opgenomen door Frank van Dalen (53, zelfstandig ondernemer, oud-voorzitter COC).</p>
<p>Frank: ‘Ik zat een beetje te scrollen door profielen op een datingsite omdat ik me verveelde. Ik stuitte op Andrew, een 18-jarige jongen uit Oekraïne. Uit zijn teksten sprak een ongelofelijke eenzaamheid en een diep lijden. Ik stuurde hem:</p>
<p>‘As far as I can see, life has not be treating you very well.’</p>
<p>Hij reageerde meteen en we stuurden wat berichtjes over en weer. Tijdens onze eerste afspraak voerden we eindeloze gesprekken. Op mijn vraag met wie hij verder nog contact had, antwoordde hij: ‘Met niemand.’ Ik geloofde het niet en vroeg wie hij in zijn telefoon had staan. Toen bleek dat er niks in zijn telefoon stond. Geen namen, geen telefoonnummers. Niemand die hij onlangs had gebeld. Niemand die hem had gebeld. Hij had een vreselijke jeugd gehad, vol armoede en mishandeling. Hij was gevlucht voor zijn ouders, in eerste instantie naar Moskou, en sinds kort zat hij in een Airbnb in Rotterdam. Andrew had het profiel op de datingsite niet aangemaakt om te daten, maar hij zocht een strohalm. Het was een schreeuw om hulp. Hij was zwaar getormenteerd en wilde het liefste dood zijn, maar hij was tegelijkertijd bang om te sterven. Ik keek naar die jongen en hij was zo ongelofelijk kwetsbaar, dat ik alleen maar dacht: hij heeft veiligheid nodig. Nadat hij twee nachten in mijn logeerkamer had geslapen, zei ik dat hij zijn spullen moest ophalen en bij mij kon komen wonen.</p>
<p>Hij was vreselijk getraumatiseerd, had een continue doodswens en enorm veel mentale problemen. We praatten ontzettend veel over zijn leven en in die gesprekken was de dood nooit ver weg. In het begin vertrouwde hij me nog niet. Hij vroeg steeds wat hij moest terugdoen om hier te mogen zijn. Ik legde hem uit dat er twee regels waren. De eerste: je hoeft niets te doen om hier te zijn, en de tweede: er is niets wat jij kunt doen waardoor ik je wegstuur. In de loop van de tijd kreeg hij vertrouwen en ging hij mij als zijn anker beschouwen. We hebben hier samen een thuis voor hem gebouwd.</p>
<p>Andrew kwam ook in mijn sociale kring terecht. Ik nam hem mee naar etentjes, naar musea, we gingen op een familievakantie en op bezoek bij vrienden met een vakantiehuis. Hij vond het moeilijk om zich in gezelschap te begeven, omdat hij niets van sociale conventies begreep. Bij voorkeur zat hij thuis te gamen of fietste hij op de e-bike die hij zelf had gebouwd. Er waren momenten dat hij kon genieten, maar hij voelde zich meestal leeg, verdrietig en down. Er was sprake van een giftige cocktail bij Andrew; hij was ongelófelijk slim, echt superhoogbegaafd, en had flinke autistische trekken, in combinatie met een gruwelijke jeugd.</p>
<p>Hij had psychische hulp nodig, en dat wilde ik hem graag bieden. Ik had een instituut gevonden waar hij eventueel intern geholpen zou kunnen worden. Ik stelde voor om samen naar de open dag te gaan, alleen maar om te kijken of het wat voor hem was. Hij raakte verschrikkelijk in paniek omdat hij dacht dat ik hem daar wilde laten opsluiten en hem daar zou achterlaten. Ik ben echt een tijd bezig geweest om het vertrouwen te herstellen. In gesprekken die we over therapie voerden, zei hij: ‘Er zijn twee oplossingen voor mijn problemen. Jouw oplossing is therapie, mijn oplossing is suïcide. Therapie kan mislukken en ik kan er spijt van krijgen. Als ik suïcide pleeg, zijn mijn problemen opgelost en ik krijg er geen spijt van. Dus mijn oplossing is beter.’ Wat hij heel goed snapte, gelet op zijn mentale gesteldheid, is dat het een heel langdurige en intensieve therapie zou worden. Met als hoogst haalbare uitkomst dat hij zou leren leven met al zijn problemen.</p>
<p>Mijn moeder vroeg op een gegeven moment wat ze tegen haar vriendinnen moest zeggen als ze vroegen wat Andrew nu eigenlijk van mij was. ‘Zeg maar dat hij mijn zoon is’, antwoordde ik. Zo was onze relatie. Het klopte dat ik hem mijn zoon ging noemen, ook voor hemzelf. Ik was zijn veilige haven. Altijd als hij zich onzeker voelde, zocht hij bevestiging bij mij. Als hij uit de buurt was en hij vond het eng of ongemakkelijk, dan kwam hij heel snel naar mij toe, sprong op mijn schoot. Eindeloos haalde hij knuffels, die hij van zijn ouders nooit kreeg.</p>
<p>Toen ik een weekje met mijn familie op wintersport ging, wilde Andrew niet mee, hij hield niet van sneeuw. Ik voelde dat het niet goed met hem ging en had een vriend gevraagd of hij bij mij in huis wilde komen. Maar dat wilde Andrew absoluut niet. Mijn belangrijkste belofte aan hem was dat hij zich bij mij veilig kon voelen. Dat klinkt heel gratuit, maar het betekende ook dat je dingen accepteert. Eén van die dingen was zijn zelfbeschikkingsrecht. Als ik geforceerd intervenieerde in zijn leven, haalde ik de veiligheid weg.</p>
<p>Tijdens de wintersportvakantie belde Andrew woensdagnacht op. Hij huilde, hij was ontzettend verdrietig. Toen hij vertelde dat hij niet meer thuis was, wist ik wat dat betekende. Ik had al die jaren met hem afgesproken dat als hij suïcide zou plegen, hij dat niet thuis zou doen en zijn paspoort bij zich zou hebben. Ik zei dat ik eerder naar huis zou komen en dat we het weekend met z’n tweeën zouden gaan parachutespringen, wat hij zo graag wilde. Ik probeerde hem perspectief te geven. Aan het einde van het gesprek vroeg ik wat hij nu ging doen. Hij zei: ‘</p>
<p>I will go to sleep, and if I can’t sleep, I will do it.</p>
<p>’ Waarop ik antwoordde: ‘</p>
<p>Do me a favor, please go to sleep.’</p>
<p>De volgende ochtend werd ik om zes uur wakker en op dat moment wist ik het. Ik ben meteen naar huis gereisd en heb onderweg de politie gebeld. We wisten niet waar hij was, maar ik vermoedde dat hij een Airbnb had gehuurd. De politie vond via de organisatie in Amerika het adres waar Andrew verbleef en ging er meteen naartoe. Ik mocht niet mee omdat ik formeel geen familie van hem was en bleef op het bureau achter. De politie trof Andrew op het bed aan. Hij is een vredige dood gestorven. In zijn paspoort vond de politie een briefje met Andrews handschrift:</p>
<p>My parents in Ukraine don’t deserve to know about this. My whole childhood they mistreated me with cruel physical punishments. That caused me immense suffering, I will never forgive that.</p>
<p>Mijn liefde en keuze om voor Andrew te zorgen was onvoorwaardelijk. Ik hoopte dat dat voldoende was om het pad naar de toekomst te creëren. Maar zijn mentale problemen oplossen kon ik niet. Ik was zijn veilige plek, niet zijn therapeut. Mijn vrienden zeggen dat ik er alles aan gedaan heb, maar dat is niet waar, want ik kan zo honderd dingen bedenken die ik ook had kunnen doen. Ik heb geen schuldgevoel, maar wel een diep gevoel van spijt. Was ik hem maar eerder tegengekomen, dan had ik hem een andere jeugd kunnen geven.’</p>
<p>Praten over gedachten aan zelfdoding kan bij 113 Zelfmoordpreventie. Bel 0800-0113 of 113 voor een gesprek. U kunt ook chatten op www.113.nl.</p>]]></description>
      <guid>https://volkskrant.nl/mensen/was-ik-hem-maar-eerder-tegengekomen-dan-had-ik-hem-een-andere-jeugd-kunnen-geven~b77ab7e8/</guid>
      <pubDate>Thu, 5 May 2022 00:00:00 +00:00</pubDate>
    </item>
  </channel>
</rss>
