<?xml version="1.0" encoding="utf-8"?>
<rss version="2.0">
  <channel>
    <title><![CDATA[Hans Aarsman]]></title>
    <link>https://www.volkskrant.nl/kijkverder/aarsman</link>
    <description><![CDATA[Hans Aarsman]]></description>
    <item>
      <title><![CDATA[Wat lijken mensen de eerste jaren van het leven veel op elkaar]]></title>
      <description><![CDATA[<p><p>De voerman kan qua leeftijd een zoon zijn van het bejaarde paar. Even de neuzen vergelijken, nee, die verschillen nogal. Dan is er nog het matras op de kar, lekker zacht voor de passagiers, het is een taxi. </p>

<p>Het Israëlische leger heeft de inwoners van Oost-Gaza gewaarschuwd dat ze onmiddellijk naar West-Gaza moeten vertrekken, er is een aanval ophanden. Kon je dankzij het staakt-het-vuren na vele evacuaties eindelijk terug naar waar ooit je huis stond, moet je alwéér verkassen. Vanaf de Middellandse Zee steekt Gaza-Stad zes kilometer landinwaarts. Als je helemaal in het oostelijkste puntje woont, moet je drie kilometer op pad voor je in de westelijke helft bent. De meeste Gazanen gaan lopend, hun povere spullen in een plastic vuilniszak.</p>

<p>Ook het bejaarde paar zou kunnen lopen, onder hun koffer zitten wieltjes. Maar de man heeft een stok, twee stokken heeft-ie zelfs; nee, eentje is van de vrouw. Je denkt even dat ze haar rechterhand op zijn been heeft gelegd, maar ze heeft de aluminium stok vast, haar stok. In haar linkerhand houdt ze een bezem, alsof het eerste wat ze straks gaat doen, op hun zoveelste onderkomen, de puinresten van het laatste bombardement wegvegen. Het is een mooi paar, ze glimlachen zo liefdevol. Een beetje voor de foto natuurlijk, maar als je de pest hebt aan elkaar of aan de wereld, kijk je niet zo, fotograaf of niet.</p>

<p>Hun koffer is te vol, hij wil niet dicht. Er is een zak rijst bovenop gelegd, de man houdt hem vast zodat-ie er niet afglijdt. Het wegdek ziet er voor Palestijnse begrippen ongeschonden uit, maar de muur op de achtergrond is gehavend, overal zitten kogelgaten. Er staan ook tekeningen op. Ze komen niet hoger dan de klink van de deur rechts, kinderen hebben ze gemaakt.</p>

<p>Vlak boven de rug van de ezel staat een gezicht met hoofdletters A, B en C eromheen. Zouden ze op school het Latijnse alfabet krijgen? Onder de kin van de voerman zie ik een huis, boven zijn linkerhand zie ik een hartje. Iedere keer dat ik mijn telefoon richt op wat ernaast geschreven staat, bakt de vertaal-app er iets anders van. Wel gaat het steeds over leuk vinden en verliefd zijn. Wat lijken mensen de eerste jaren van het leven veel op elkaar.</p></p>]]></description>
      <guid>https://www.volkskrant.nl/kijkverder/aarsman/#/wat-lijken-mensen-de-eerste-jaren-van-het-leven-veel-op-elkaar</guid>
      <pubDate>Wed, 16 Apr 2025 16:18:00 +0200</pubDate>
    </item>
    <item>
      <title><![CDATA[De marinier die het te heet kreeg]]></title>
      <description><![CDATA[<p><p>Op de loopbrug hangt een banier met Zr. Ms. Tromp, afkorting van Zijner Majesteits Tromp. Links en rechts prijken twee bordjes met ‘Bridges 2000’. Er staat iets onleesbaars onderop, even zoeken op hun site. Ze hebben als motto: ‘Creating safe connections’. Dat mag dan erg bevlogen klinken, maar ze verhuren dus gewoon loopbruggen. Blijkbaar had de Tromp aan boord zelf geen brug of was-ie niet lang genoeg.</p>

<p>Rechts staat een man in een geel signaalvest, op zijn rug staat Bokort. Achter het stuur van de vrachtwagen zit een man met net zo’n geel vest. Ook Bokort heeft een site: ‘We offer you peace of mind’ is hun motto. Komt erop neer dat ze de tweedelige brug hebben gebracht en met de kraan geïnstalleerd.</p>

<p>De Tromp is terug van een missie in de Oostzee, waar het datakabels heeft beschermd tegen Russische sabotageacties. De bemanning krijgt een weekend de tijd om familie te bezoeken, maar eerst moet de vuilnis van boord. Ze staan in een ketting zoals je bij gebrek aan een spuit emmers water doorgeeft om een brand te blussen. De zakken verdwijnen in de overdekte vuilniscontainer, een deur is daarvoor opengezet. Het is er een van Bek&amp;Verburgh. Ook zij hebben een motto: ‘Shipping waste is our concern’. Alweer zo’n commerciële partij, is dat wel verstandig? Er kan materiaal van staatsbelang in die zakken zitten.</p>

<p>Op de kade ligt naast de loopbrug een mariniersjas. Van wie is die? Linksboven op de brug hebben er twee hun jas uitgetrokken, maar die zullen ze wel aan boord hebben gelegd. Bij de vrachtwagen staan er nog drie zonder jas, grote kans dat hun jassen op de oplegger liggen. Blijft over de man links van de enige vrouw op de loopbrug. Gretig kijkt hij naar de zak die zijn kant op komt. Met zo veel inzet had hij het na een paar zakken al zo heet gekregen dat zijn jas uit moest. Waar die te laten? Naar boven lopen tegen het dalende verkeer van de zakken in is geen optie. Ook niet over de reling van de brug hangen, dan valt de jas geheid in het water. Dan maar op de kade, daarvoor hoefde-ie maar een paar stappen te zetten. Zie ik nou dat zijn linkeroor aan de rode kant is? Hij heeft zijn jas uit en nog steeds heeft hij het heet.</p></p>]]></description>
      <guid>https://www.volkskrant.nl/kijkverder/aarsman/#/de-marinier-die-het-te-heet-kreeg</guid>
      <pubDate>Wed, 2 Apr 2025 17:36:00 +0200</pubDate>
    </item>
    <item>
      <title><![CDATA[Je kunt beter niet je auto parkeren in de buurt van een Tesla]]></title>
      <description><![CDATA[<p><p>Elektrische auto’s willen wel eens vlam vatten. De oorzaak is meestal kortsluiting in de batterij. Maar dat is hier niet aan de hand. </p>

<p>Batterijbranden zijn zo hardnekkig, je kunt ze alleen blussen door de complete wagen af te voeren in een container vol water en hem twee dagen daarin te laten staan. Dat deze Tesla open en bloot op straat staat, is een teken dat de batterij de brand heeft overleefd.</p>

<p>Wat heeft de Tesla dan wel doen vlam vatten? Het vermoeden is dat iemand een molotovcocktail onder de auto heeft gegooid, achter het rechter voorwiel, daar zit de haard van de brand. Gaat de batterij daarvan dan niet alsnog branden? We zoomen in. De rechter voorband is zwaargehavend maar niet volledig weggebrand. Uit het gat waar ooit de rechter koplamp zat, hangt een bundel koperkleurige draadjes. De isolatie is weggesmolten, maar niet het koper dat erin zat. Koper smelt bij 1.085 graden Celsius, die temperatuur is niet gehaald.</p>

<p>Het was wel heet genoeg om de voorruit zover te laten uitzetten, dat-ie knapte. Waarna het panoramadak hetzelfde overkwam. Het glas in het zijraam zette ook uit, maar had meer speling en knapte niet. Het glas smolt, het hangt in een driehoek langs het portier naar beneden. Eenmaal daar is het glas weer gestold, anders was het op de stoep gedruppeld. Glas smelt rond de 600 graden Celsius, binnen is het niet veel heter geweest. Was de batterij zelf gaan branden, dan was de temperatuur gestegen tot 2.500 graden.</p>

<p>Opvallend hoe de lak van het linker spatbord volledig is verdwenen, terwijl het portier in goede staat is. Dat kan verklaren waarom de batterij het heeft gehouden. Die zit niet voorin, maar onder het passagierscompartiment.</p>

<p>Dit is niet de enige Tesla die de afgelopen maand eraan moest geloven. In Amerika, Duitsland, Frankrijk en god mag weten waar gingen er tientallen in vlammen op. Activisten schijnen dat te doen uit woede om de kettingzaag waarmee Tesla-magnaat Elon Musk de beschaving bedreigt. Auto’s zijn makkelijke doelwitten, zolang Musk doordramt, weet geen Tesla-bezitter zich veilig. Er zijn er die het Tesla-embleem vervangen door dat van een ander merk, maar of dat helpt? Voorlopig doe je er in ieder geval goed aan je auto niet in de buurt van een Tesla te parkeren.</p></p>]]></description>
      <guid>https://www.volkskrant.nl/kijkverder/aarsman/#/je-kunt-beter-niet-je-auto-parkeren-in-de-buurt-van-een-tesla</guid>
      <pubDate>Wed, 19 Mar 2025 11:57:00 +0100</pubDate>
    </item>
    <item>
      <title><![CDATA[Warm onthaal na vijf dagen lopen tegen Servische corruptie]]></title>
      <description><![CDATA[<p><p>Het is geen praalwagen van een bloemencorso die op ze afkomt. Er is geen centrale handeling, iedereen kijkt verschillende kanten op. Zou kunnen dat ze bij een grote kruising staan. De boog linksachter is opvallend, verderop allemaal bomen, dit moet met Street View te vinden zijn. Ja hoor, ze staan aan de Vožda Karadorda, een zesbaansweg dwars door het centrum van Nis.</p>

<p>Over de breedte van de weg nadert een grote groep jongeren die vanuit de hele provincie naar Nis zijn gelopen om te protesteren tegen de corruptie in Servië. In vijf dagen hebben ze gemiddeld een afstand van 150 kilometer afgelegd, velen lopen met hun voeten in het verband.</p>

<p>Het protest is vier maanden geleden begonnen, na het instorten van het pas gerenoveerde treinstation in Novi Sad, waarbij vijftien doden vielen. De overheid weigert onafhankelijk onderzoek naar de oorzaak te laten doen, voor velen een teken dat er voor de zoveelste keer corruptie in het spel is. In Novi Sad zelf zijn grote demonstraties geweest, ook in de hoofdstad Belgrado. De woede is inmiddels zo breed gedragen dat ook in het zuidoosten van Servië, rond Nis, de bevolking te hoop loopt.</p>

<p>Op de 247 foto’s die ik van de mars naar Nis heb bekeken, was nergens politie te bekennen. Dat bleek ook niet echt nodig. Ja, er was een gestoorde man die inreed op de menigte en daarbij een vrouw verwondde, maar dat was het wel zo’n beetje. Iedereen blijft hier netjes achter de dranghekken staan, behalve dat meisje dan. Aan de spanning op het rood-witte afzetlint is te zien dat het rechter hek eerst aansloot op het linker en toen opzij is getrokken.</p>

<p>De jongeren werden op hun tocht toegejuicht en kregen van de bevolking eten. Hier heeft niemand iets te eten meegenomen, maar dit is dan ook het eindpunt. De jongeren zouden onderweg wel erg karig bedeeld zijn als ze bij hun glorieuze intocht nog trek hadden gehad.</p>

<p>De witte bloemetjes die je links en rechts ziet, lijken op elkaar. Piepkleine bosjes zijn het. Meegenomen uit eigen tuin? Daar is het nu nog te koud voor, Servië heeft een landklimaat. Ik houd het erop dat familie van de demonstranten een bosje heeft gekocht en dat toen onderling heeft verdeeld. Dat verklaart meteen ook waarom ze alle kanten op kijken, ze proberen een kind, broer of zus tussen de demonstranten te ontdekken. </p></p>]]></description>
      <guid>https://www.volkskrant.nl/kijkverder/aarsman/#/warm-onthaal-na-vijf-dagen-lopen-tegen-servische-corruptie</guid>
      <pubDate>Wed, 5 Mar 2025 12:06:00 +0100</pubDate>
    </item>
    <item>
      <title><![CDATA[Wonen op een oppervlakte zo groot als een parkeerplek]]></title>
      <description><![CDATA[<p><p>Er is een driehoek weggezaagd uit de plank boven de wc-pot. Je kunt gaan zitten, maar ontspannen is er niet bij, altijd die plank in je rug. In de spiegel zijn de leidingen en een mengkraan van een douche te zien, maar voor douchen is geen plek. De douchekop wordt alleen gebruikt om te wassen na de stoelgang. Rechts een aansluiting voor een wasmachine, maar waar zou die moeten staan?</p>

<p>In de beeldbank van het Amsterdamse Stadsarchief zit een foto uit 1934 van <a href="https://archief.amsterdam/beeldbank/?mode=gallery&amp;view=horizontal&amp;q=keuken%20open%20privaat&amp;rows=1&amp;page=1">een keuken op de Lindengracht</a>, hartje Jordaan. Naast een aanrecht is een snijplank wegklapbaar aan de muur bevestigd. Er ligt een brood op de snijplank, ernaast een kom met versgesneden kool. Onder de snijplank staat een grote emmer met een deksel erop, de poepemmer. Wie daarvan gebruik moest maken, klapte de snijplank omhoog en deed zijn behoefte.</p>

<p>Eén keer per week werd de emmer geleegd als de ‘Boldootwagen’ voorreed, de gemeentelijke strontkar. Pas in de jaren zeventig zouden alle stadswijken op het riool zijn aangesloten.</p>

<p>Zolang heeft het in Hongkong niet geduurd, maar nu is een ander probleem gerezen. Huren is er zo duur geworden dat velen hun toevlucht moeten nemen tot kleine appartementen die ook nog eens met tussenwandjes in drieën zijn verdeeld. Wat overblijft, is niet veel groter dan een parkeerplek, wel met een eigen douche en toilet. Waar laat je jezelf? Daar zitten gezinnen in, geen grote, maar toch.</p>

<p>Het is niet zo onhygiënisch als in de Jordaan met de poepemmer onder de snijplank, maar de versgesneden bladgroente staat niet ver van de pot. Eronder staat de toiletborstel zonder lekbak op de vloer, vandaar die donkere plek. Tandenpoetsspullen boven de pot. Er zijn wijken waar tienduizenden zo wonen. Staat er water in de schaal links van de pot? Wat wordt daarin gewassen? De wandjes zijn zo dun, je wordt wakker als de andere bewoners van je opgesplitste appartement thuiskomen van hun late dienst. Je wordt wakker als ze opstaan voor hun vroege dienst.</p>

<p>Bovenop heeft deze bewoner een plantje weten te wurmen, er zijn zelfs nieuwe scheuten uitgekomen. Hoe kan dat zonder zonlicht, pal voor de koude airco. De plant zal daar toch niet voor de foto zijn neergezet?</p></p>]]></description>
      <guid>https://www.volkskrant.nl/kijkverder/aarsman/#/wonen-op-een-oppervlakte-zo-klein-als-een-parkeerplek</guid>
      <pubDate>Wed, 19 Feb 2025 12:55:00 +0100</pubDate>
    </item>
    <item>
      <title><![CDATA[Drie keer zoveel als hier staat, heeft Gaza dagelijks nodig]]></title>
      <description><![CDATA[<p><p>Hier staan ruim 220 vrachtwagens vol hulpgoederen klaar. Het is even wachten tot ze Gaza binnen mogen. Je zou denken dat ze vlak bij de grensovergang met Rafah geparkeerd staan. Kunnen ze bij groen licht direct vertrekken.Maar links, is dat niet een <em>gated community</em>, een hekwerkwijk? Tussen de kruinen van de bomen zijn gele muren te zien, de toegang is de gele poort die verderop net boven de bomen uitsteekt. In de verte staan grootstedelijke flats, ze staan overeind! Dit kan Gaza niet zijn, ook niet in de directe omgeving. Bij de grensovergang van Rafah is ook nergens een vijfbaansweg te bekennen.</p>

<p>De vrachtwagens staan vierhonderd kilometer ten zuidwesten van Rafah, aan de rand van een buitenwijk van de Egyptische hoofdstad Caïro. Waar precies is te achterhalen dankzij de elektriciteitsmasten. Op Google Earth verraden hun schaduwen dat het gaat om Straat 9 in de wijk Mokattam. Aan de overkant ligt een circuit met tribunes en parasols. Geen aandacht aan besteden, wat in de vrachtwagen zit, is belangrijker. Iets voorbij de gele toegangspoort staat, in de tweede rij, een paar witte trucks die koelwagens zouden kunnen zijn. Als dat alles is, komt er niet veel vers voedsel Gaza binnen.</p>

<p>Waarom staan ze zo ver van Gaza af? Het kan zijn dat ze wachten totdat ze met een grote groep kunnen vertrekken. In konvooi rijd je veiliger.</p>

<p>Voor de vrachtwagens staan ambulances, hoe sneller die bij de grens zijn hoe beter. Ze gaan daar gewonden oppikken en naar Egyptische ziekenhuizen brengen. Op 1 februari zijn vijftig Palestijnse kinderen zo in goede handen gekomen.</p>

<p>Helemaal begrijpen doe ik het niet waarom sommige ambulances op een vrachtwagen zijn vastgesjord. Misschien heeft het met de brandstof te maken. Tegen de tijd dat de vierhonderd kilometer naar de grens zijn afgelegd, zijn de ‘zelfstandige’ ambulances voor een groot deel door hun brandstof heen. De ambulances die op een vrachtwagen staan, kunnen zonder te tanken met hun kwetsbare patiënten terugrijden naar het ziekenhuis.</p>

<p>Straks hoeft het konvooi Straat 9 maar uit te rijden en het kan de Martelaren Snelweg op richting Gaza. Dan is het nog vijf uur tot de grens. Schattingen zijn dat Gaza dagelijks alleen al voor de basale levensbehoeften zeshonderd vrachtwagens met hulpgoederen nodig heeft. Dat is grofweg drie keer zoveel als hier staat te wachten. Iedere dag. Morgen weer.</p></p>]]></description>
      <guid>https://www.volkskrant.nl/kijkverder/aarsman/#/drie-keer-zoveel-als-hier-staat-heeft-gaza-dagelijks-nodig</guid>
      <pubDate>Wed, 5 Feb 2025 15:52:00 +0100</pubDate>
    </item>
    <item>
      <title><![CDATA[Voor wie denkt dat de wereld om bullebakken verlegen zit]]></title>
      <description><![CDATA[<p><p>Waar ze zich ook bevonden in Dair Atiah, de stad op de achtergrond, als de inwoners naar het westen keken, zagen ze een gigantische man boven de horizon uitrijzen. Zo was het tot voor kort. De man was van beton en moest dictator Hafez al-Assad voorstellen. De vader van de vorige maand naar Rusland gevluchte Syrische dictator Bashar al-Assad. Vader Hafez liet overal in Syrië standbeelden van zichzelf neerzetten, maar bij Dair Atiah stond de grootste.</p>

<p>Laten we ervan uitgaan dat de die op de borst van het beeld zijn mobieltje bestudeert, 1,80 meter lang is. Dan kom ik uit op een Hafez van ruim 17 meter, inclusief de opgeheven arm. De befaamde bronzen kolossen die in Pyongyang de dictators Kim Il-sung en Kim Jong-il verbeelden, zijn amper 3 meter groter.</p>

<p>Als je vanuit de hoofdstad Damascus de snelweg naar Aleppo nam, kwam je vanzelf langs Hafez al-Assads standbeeld. Wilde je het van dichtbij bewonderen, dan kon je erheen rijden over een tweebaansweg. Er was een parkeerplaats bij, maar waarom zou je uitstappen? Om het monument ligt asfalt, vier keer rechtsaf en je hebt het beeld van alle kanten bekeken. Waarna je de reis kan hervatten.</p>

<p>Hoe de inwoners van Dair Atiah hun schrikbeeld hebben neergehaald, kwam ik tegen op een Arabische site: met een slaghamer gemonteerd op een graafmachine. Om de machine bij het standbeeld te krijgen, moesten een paar treden sneuvelen. Eenmaal boven tikte de slaghamer Assads voeten weg, een ruk aan een touw om zijn nek en daar lag hij. Nu vijf weken later ligt hij er nog steeds, op wat beschadigingen na helemaal compleet. Een mooi reisdoel voor iedereen die denkt dat de wereld om bullebakken verlegen zit.</p>

<p>Toen Hafez er nog in volle glorie stond, trok hij weinig bezoekers. Op Google Earth staan satellietbeelden van voor de machtsovername door de rebellen van HTS. Er is geen kip te zien.</p>

<p>Zoon Bashar had kunnen weten hoe het ervoor stond als hij had laten tellen hoeveel onderdanen dagelijks zijn vaders standbeeld bezochten. Op de hoek staat een wachthuisje waarin een functionaris de aantallen makkelijk had kunnen bijhouden. Of staat het huisje er omdat Hafez zo gehaat was dat niet alleen hijzelf maar ook zijn standbeeld bewaking nodig had? De man met de hoody heeft een ­kalasjnikov. Nu Assad geveld is, kan hij nog steeds niet zonder. </p></p>]]></description>
      <guid>https://www.volkskrant.nl/kijkverder/aarsman/#/voor-wie-denkt-dat-de-wereld-om-bullebakken-verlegen-zit</guid>
      <pubDate>Wed, 22 Jan 2025 16:46:00 +0100</pubDate>
    </item>
    <item>
      <title><![CDATA[Het moment dat we ons losmaken van de aarde]]></title>
      <description><![CDATA[<p><p>Grote passagiersvliegtuigen zien we nooit van dichtbij. We zien ze hoog overkomen. Als we instappen, is ons blikveld dat van een slurf. Uitstappen idem dito. De gigantische machine die de zwaartekracht moet trotseren om een paar poppetjes te verplaatsen, wanneer zien we dat? De gassen die daarbij worden uitgestoten?</p>

<p>Eind vorig jaar overleed een van mijn beste vrienden, fotograaf Henze Boekhout. Postuum verschijnt deze week bij Matanna Editions zijn boek met startende vliegtuigen: <em>Take Off</em>. De afgelopen vijf jaar reed hij als de wind uit het noorden kwam naar de Polderbaan van Schiphol. Deze foto nam hij aan het eind van de coronacrisis, de poppetjes hebben mondkapjes op en richten mobieltjes.</p>

<p>Heel wat keren keerde Henze onverrichter zake van de Polderbaan terug. Om los te komen van de aarde moeten grote vliegtuigen de wind onder de vleugels krijgen. Als de wind was gedraaid tegen de tijd dat hij bij de Polderbaan aankwam, dan steeg daar geen vliegtuig meer op. Dan koos de luchtleiding voor een van de vijf andere banen. Daar kon hij ook vliegtuigen zien starten, maar niet van zo dichtbij.</p>

<p>Een andere onberekenbare factor was de zon. De zon moest schijnen, er moest genoeg licht zijn om de sluitertijden kort te houden, zo’n vliegtuig komt met een noodgang voorbij. Dat de zon laag stond, was een must, anders reflecteert-ie in de raampjes, je zou de passagiers niet zien zitten. Hoe laag kun je zien aan de schaduw die de mobiel van de meest rechtse passagier op zijn mondkapje werpt.</p>

<p>Het hielp ook als het gras pas was gemaaid, dan zag je de wielen aan het asfalt van de baan kleven, nog net voor de zwaartekracht zich gewonnen gaf. Om dat magisch moment was het hem te doen, de overgang van de ene staat van zijn naar de andere. De trossen lossen voor het schip afvaart. Een raket die door de dampkring schiet.</p>

<p>Zijn favoriete plek was de boulevard bij Zandvoort. Daar zag hij het strand overgaan in de Noordzee, wetend dat achter hem een gigantisch continent zich zevenduizend kilometer uitstrekt tot aan de Beringzee. Daar zocht hij naar, een beeld van de ruimte waarin we ons bevinden en de nog grotere ruimte eromheen. Maar toen kwam de overgang der overgangen. Ik was erbij toen hij ging. Dat hij ernaar uitzag, wil ik niet zeggen, maar hij stribbelde niet tegen.</p></p>]]></description>
      <guid>https://www.volkskrant.nl/kijkverder/aarsman/#/het-moment-dat-we-ons-losmaken-van-de-aarde</guid>
      <pubDate>Wed, 8 Jan 2025 13:29:00 +0100</pubDate>
    </item>
    <item>
      <title><![CDATA[Dat werd tijd: acht vrouwen minister van Buitenlandse Zaken]]></title>
      <description><![CDATA[<p><p>Het had niet veel gescheeld of deze foto was me niet opgevallen. Politici op internationale conferenties, veel valt er niet aan te zien. Behalve dan als ze weer eens het stickertje niet kunnen vinden dat aangeeft waar ze moeten staan voor de groepsfoto. Of die top in 2017, waar Trump zich niets van de stickertjes aantrok en de premier van Montenegro opzijduwde omdat hij zonodig vooraan wilde staan. Maar verder, saaie toestand.</p>

<p>Tot vorige week deze Navo-top. Het gaat me een alinea kosten, maar het moet. Van links naar rechts acht ministers van Buitenlandse Zaken: Baiba Braze van Letland, Mélanie Joly van Canada, Luminita-Teodora Odobescu van Roemenië, Annalena Baerbock van Duitsland, Thórdís Kolbrún Gylfadóttir van IJsland, Tanja Fajon van Slovenië, Maria Malmer Stenergard van Zweden en Elina Valtonen van Finland. Plus de adjunct-secretaris-generaal van de Navo, Radmila Shekerinska. Haar baas is secretaris-generaal Mark Rutte.</p>

<p>Was het op verzoek van de fotograaf, of beseften ze zelf dat nog nooit zo veel vrouwelijke ministers van BZ op een top waren geweest? De baanbreker, de eerste, zal ongetwijfeld de Amerikaanse minister Madeleine Albright zijn geweest. Toch maar even checken: de allereerste blijkt Ana Pauker te zijn, van 1947 tot 1952 minister van BZ in Roemenië. Albright staat pas op de 41ste plaats. Op plaats 210 komt onze eigen Sigrid Kraag, minister van BZ in 2021. Rijkelijk laat voor een land dat voor progressief moet doorgaan.</p>

<p>Veel vrouwen op deze foto dragen een broekpak. Kunnen we spreken van een trend? Als die zich doorzet, lopen vrouwen in leidinggevende posities er straks net zo saai bij als mannen. Maar zoals ze daar staan, de handen in elkaar – ik zie mannen dat voorlopig niet doen. Of zouden, in een universum waarin vrouwen de touwtjes in handen hebben, mannen net zo uitgelaten reageren als ze beseffen dat ze geen vreemde eend meer zijn in een door vrouwen gedomineerde bijt?</p>

<p>Kom me niet aan met het argument dat vrouwen invoelender en menselijker zijn dan mannen, en daarom een gunstig effect op leidinggeven zullen hebben. Een op de twee mensen is een vrouw, dat is op zich al een argument genoeg. Hoe achterlijk moet je zijn om het inzicht en de ervaring van de helft van de wereldbevolking naast je neer te leggen? </p></p>]]></description>
      <guid>https://www.volkskrant.nl/kijkverder/aarsman/#/dat-werd-tijd-acht-vrouwen-minister-van-buitenlandse-zaken</guid>
      <pubDate>Wed, 11 Dec 2024 14:48:00 +0100</pubDate>
    </item>
    <item>
      <title><![CDATA[Waarin wij mensen lijken op krokodillen]]></title>
      <description><![CDATA[<p><p>Eén ding hebben krokodillen en mensen gemeen, beide soorten hebben geen natuurlijke vijanden. Er wordt weleens een mens verorberd door een haai, een leeuw, een ijsbeer of een krokodil, maar getalsmatig stelt dat weinig voor. De enige natuurlijke vijand van de mens is de mens zelf. Dan loopt het pas echt in de cijfers.</p>

<p>Krokodillen hebben net als wij geen natuurlijke vijanden behalve zichzelf. Van de krokodil bij de deur, een Nijlkrokodil, is bekend dat hij in geval van nood de eigen eieren opeet. Maar liever antilopen en zebra’s, af en toe een mens, met zo’n vangst ben je als krokodil een paar maanden van voedsel voorzien. Dus wat moet je met zo’n moordenaar over de vloer?</p>

<p>Philippe Gillet (72) leeft met vierhonderd dieren die een doorsnee mens niet in huis zou willen hebben. Vogelspinnen, cobra’s, alligatorschildpadden. Zijn huisgenoten eten jaarlijks voor ruim honderdduizend euro op, dat bekostigt hij met thuis mensen rondleiden. Sinds corona is de klad in zijn verdienmodel gekomen. Hij compenseert dat nu met filmpjes op YouTube, vandaar het statief op de fauteuil en de flightcase met videoapparatuur. Maar YouTube levert niet genoeg op vandaar dat Philippe wel wat publiciteit kan gebruiken.</p>

<p>Is Nilo, zo heet de Nijlkrokodil, aan het bedelen? Het lijkt wel smekend hoe hij naar Philippe opkijkt, maar of dat bedelen is? Krokodillen leven in groepen en binnen zo’n groep deelt een alfamannetje de lakens uit. Als je niet het alfamannetje bent, maakt een zekere sociale vaardigheid het leven er makkelijker op. Erkentelijkheid, gehoorzaamheid, dankbaarheid, net als bij mensen. Of ga ik nu te ver met menselijke eigenschappen toekennen aan een koelbloedige als Nilo?</p>

<p>Links staat een salontafel van plexiglas. Die heeft de looks van een bijzettafel, maar onderin zit water. Onder het tafelblad zit een gat. De salontafel is geen grote drinkbak, het is Nilo’s bed. De langwerpige lamp onder het tafelblad moet Nilo tijdens zijn slaap warmhouden. Op Instagram zag ik hem over het Afrikaanse vouwkrukje erin kruipen, een hele toer voor zo’n groot dier. Verder heeft hij in huis weinig te zoeken. Zo gauw hij wakker is, kruipt-ie uit bed, tikt-ie met zijn snuit tegen de deur en komt Philippe hem buiten laten. Moet-ie wel zijn hoofd in zijn nek gooien, anders gaat de deur niet ver genoeg open.</p></p>]]></description>
      <guid>https://www.volkskrant.nl/kijkverder/aarsman/#/waarin-wij-mensen-lijken-op-krokodillen</guid>
      <pubDate>Wed, 27 Nov 2024 16:08:00 +0100</pubDate>
    </item>
  </channel>
</rss>
