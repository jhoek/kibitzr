<?xml version="1.0" encoding="utf-8"?>
<rss version="2.0">
  <channel>
    <title><![CDATA[Hans Aarsman]]></title>
    <link>https://www.volkskrant.nl/kijkverder/aarsman</link>
    <description><![CDATA[Hans Aarsman]]></description>
    <item>
      <title><![CDATA[Drones boven Syrië. Zijn ze van de Russen, de Turken, de Koerden?]]></title>
      <description><![CDATA[<p>Aan de overkant staat een witte pick-uptruck. Links daarvan buigt een man in een rode trui zich voorover op zijn knieën, hij is aan het bidden. Vanuit Syrië gezien ligt Mekka in het zuiden, nu weten we in welke richting de foto genomen is. Dat is mooi van de islam, als je erin gelooft, weet je de hele tijd waar Mekka ligt. Als ik door Amsterdam fiets, probeer ik dat weleens, maar dan met de Noordzee. Het is moeilijk vol te houden, iedere straathoek die je omslaat, kun je weer opnieuw beginnen. Maar als het lukt, is het dé manier om niet alles wat op je pad komt persoonlijk te nemen. Ik zie Noord-Holland in vogelperspectief en ergens beneden fiets ik, een onbetekenend radertje in het geheel.</p>

<p>Behalve dat we naar het zuiden kijken, weten we dankzij het bijschrift ook dat de foto ten oosten van Aleppo is genomen. Aan de oevers te zien, ligt het bruggetje over een kanaal. Kanalen vallen op kaarten al snel op, ze lopen recht. Met gemak vind ik vervolgens het bruggetje. De stedelijke contouren in de verte moeten dan de buitenwijken van Deir Hafir zijn, een stad met 35 duizend inwoners. Toen daar vorige week gevechten uitbraken tussen het Koerdische leger en het Syrische regeringsleger sloegen deze mensen op de vlucht.</p>

<p>Wat doen die condenssporen eigenlijk in de lucht? Ze mogen er onschuldig uitzien, maar in dit soort settings moet je op je hoede zijn. Het zouden verkeersvliegtuigen kunnen zijn die cirkels draaien in afwachting van toestemming om te landen. Maar daarvoor zijn de cirkels te klein. Er is wel een luchthaven in de buurt, bij Aleppo. Dat is zo vaak door de Israëli’s gebombardeerd, als je daar wilt landen, kun je lang wachten. Zouden het dan drones zijn, van de Russen weer? Van de Turken, van de Koerden? Iedereen kan die dingen kopen.</p>

<p>Condenssporen ontstaan op grote hoogte waar het zo koud is dat waterdamp bevriest op roetdeeltjes die in de uitlaatgassen zitten van vliegtuigmotoren. Welke drones vliegen zo hoog? Verkenningsdrones, om buiten het bereik te blijven van luchtafweer. Het Syrische regeringsleger heeft net een bestand gesloten met de Koerden op voorwaarde dat die zich terugtrekken achter de Eufraat. Wie heeft er belang bij te controleren of ze zich aan die afspraak houden? Het Syrische leger.</p><br/><img src='https://www.volkskrant.nl/kijkverder/aarsman/media/f7b6dd7f0ab418ddce772c3dfdb81b56.jpg'/>]]></description>
      <guid>https://www.volkskrant.nl/kijkverder/aarsman/#/drones-boven-syrie-zijn-ze-van-de-russen-de-turken-de-koerden</guid>
      <pubDate>Wed, 21 Jan 2026 12:19:00 +0100</pubDate>
    </item>
    <item>
      <title><![CDATA[Trump de Nobelprijs voor Vrede, voor Poetin een heiligverklaring]]></title>
      <description><![CDATA[<p>Vladimir Poetins nieuwjaarsrede was dit jaar opgenomen op het balkon van het Staatspaleis van het Kremlin, net als vorig jaar. Het enige verschil: Poetins stropdas was dat jaar blauw. Het jaar dáárvoor was het enige verschil dat zijn stropdas paars was. Er gaan stemmen op dat de nieuwjaarsredes van Poetin met AI zijn gemaakt. </p>

<p>De cameraploeg staat rechts van de fotograaf, Poetin kijkt die kant op. In zijn pupil is de reflectie zichtbaar van twee zogenoemde softboxen, die zijn gezicht zo egaal mogelijk uitlichten. Helemaal links op zijn pupil is nog een derde reflectie te zien, die zou van een raam kunnen komen of van een autocue.</p>

<p>De nieuwjaarsredes van 2023 en 2024 hadden exact dezelfde opstelling. Hoeft geen reden te zijn om aan te nemen dat er met AI gegoocheld is, waarom zou je niet ieder jaar Poetin en twee softboxen op dezelfde plek neerzetten? Ook zie je alle drie de jaren in de verte een vlag wapperen, en af en toe daalt er een sneeuwvlok neer. Maar ook dat zegt weinig, voor dat soort details draait AI haar hand niet om.</p>

<p>Je hebt mensen die zich daar druk om maken. Maar al zou het AI zijn, dan nog zou de virtuele Poetin precies zeggen wat de echte Poetin wil dat hij zegt. Wat je uit zo’n toespraak kunt afleiden is hoe hij wil overkomen. Dit jaar wil hij minder strijdlust uitstralen, geen verwijzing naar oorlogshandelingen, niet naar het Westen dat eropuit is Rusland te verwoesten. Wel eert hij de helden die participeren in wat hij hardnekkig de speciale militaire operatie noemt. Zijn helden vechten niet, ze sterven niet, ze participeren.</p>

<p>Woorden als samenzijn, warmte en vreugde gebruikt hij dit jaar. Dat was in zijn rede van oudjaarsavond 2022, het jaar dat hij Oekraïne binnenviel, wel anders. Toen was het Kremlin niet de achtergrond, maar militairen in camouflage-uniformen, opgesteld als een koortje. Het jaar daarop ging hij voor de eerste keer op dit balkon staan, en sindsdien is er ieder jaar meer vreugde en warmte in zijn woorden geslopen.</p>

<p>De hele wereld weet dat hij een moordenaar is, wat zou hij in zijn schild voeren? Hij kijkt als een schilderij, zijn gezicht zo rond als een aureool, hij is in transitie naar een Russisch icoon. Trump de Nobelprijs voor de Vrede en Poetin een heiligverklaring. </p><br/><img src='https://www.volkskrant.nl/kijkverder/aarsman/media/ddb070a0a6e26dcd028217919d285189.jpg'/>]]></description>
      <guid>https://www.volkskrant.nl/kijkverder/aarsman/#/trump-de-nobelprijs-voor-vrede-voor-poetin-een-heiligverklaring</guid>
      <pubDate>Wed, 7 Jan 2026 13:41:00 +0100</pubDate>
    </item>
    <item>
      <title><![CDATA[Vrijdag weten we of de goede wolf werd afgeschoten]]></title>
      <description><![CDATA[<p>We zijn op de Utrechtse Heuvelrug. Het ecoduct op de achtergrond verbindt links een militair oefenterrein op de Leusderheide met rechts het landgoed Den Treek-Henschoten. Daar leefden twee wolven, een mannetje met code GW3237m en een vrouwtje met code GW4076f. Zij liepen geregeld heen en weer over het ecoduct, dat was te zien op de tientallen wildcamera’s die er hangen. Dat ging goed tot ze welpen kregen. Waarom het fout ging, begrijp je als je de kaart erbij pakt. Hun leefgebied is een wirwar van fietspaden, historische buitenplaatsen, ruiterpaden, mountainbiketrails, wandelroutes, pannenkoekenhuizen, parkeerplaatsen, campings en provinciale wegen. Er is ook een hondenlosloopgebied, er is een oerbosexpositie en niet te vergeten het militaire oefenterrein. Dat noemen we natuur.</p>

<p>Zonder welpen moet die natuur al een stressvolle toestand zijn, maar mét helemaal. En toen werden een paar recreanten gebeten, niet opgegeten, maar gebeten. DNA-testen van gescheurde kleding wezen naar één schuldige, mannetje GW3237m. Hij kreeg een naam, Bram, en een stigma, probleemwolf. De mogelijkheid dat hij zijn welpen verdedigde tegen opdringend mensvolk werd niet meegewogen in het rechterlijk besluit hem te laten afschieten. Dat vonnis is nu volbracht. Als vrijdag de uitslag van de DNA-test bekendgemaakt wordt, weten we zeker of niet per ongeluk vrouwtje GW4076f is afgeschoten.</p>

<p>Als je zo’n wolf de laatste eer wilt bewijzen, waar doe je dat dan? De autoriteiten laten niet weten waar precies de executie heeft plaatsgevonden, het moet geen bedevaartsoord worden voor Bram. De kans is groot dat het op het ecoduct is gebeurd en dat vanaf de overkant werd geschoten. Daar was alles afgezet, de dichtstbijzijnde parkeerplaats was gesloten. Veel bomen staan er niet op het ecoduct, de meeste bladeren zijn gevallen, je hebt daar een goed schootsveld.</p>

<p>Door alle onrust had de roedel het nest verlaten en zou zoals verwacht het ecoduct nemen naar rustiger oorden. Dat werd Bram fataal. Daar dan een bloemetje? Die kant is nog dicht, dus dan maar aan deze kant naast het fietspad. Linksboven ligt een bosje chrysanten met een briefje, de fotograaf heeft er een close-up van gemaakt. Er staat: ‘Voor altijd in ons hart, dappere Bram’.</p>

<p>Ik stapte vrij neutraal in de kwestie, maar nu denk ik: zet een flink gebied af en gun die beesten een beetje rust. Maar ja, de wandelaars, de ruiters, de honden, de mountainbikers, de pannenkoeken.</p><br/><img src='https://www.volkskrant.nl/kijkverder/aarsman/media/d0eced6290668657b270960cc92e8061.jpg'/>]]></description>
      <guid>https://www.volkskrant.nl/kijkverder/aarsman/#/vrijdag-weten-we-of-de-goede-wolf-werd-afgeschoten</guid>
      <pubDate>Wed, 10 Dec 2025 17:02:00 +0100</pubDate>
    </item>
    <item>
      <title><![CDATA[Wat de vakman onderscheidt van de amateur]]></title>
      <description><![CDATA[<p>Het liep al niet zo lekker met de klimaattop, het klimaat schoot er niet echt iets mee op, toen ook nog een van de paviljoens in de hens vloog. De wanden van de paviljoens zijn opgebouwd uit chipwood en plastic zeilen, toch was het brandje binnen zes minuten geblust. Ging het er maar zo daadkrachtig aan toe bij de wereldwijde brand.</p>

<p>Kortsluiting in een generator zou de oorzaak zijn geweest. Een generator zet je toch niet binnen in een paviljoen, sputterde ik nog in gedachte tegen, die zet je een eind verderop neer. En wat moet je met een generator op een klimaattop? Zet daar zonnecollectoren neer.</p>

<p>Maar toen viel mijn oog op het shirt van de man met de brandblusser. Er staat een logo op met een doorgesneden cirkeltje en daarachter ‘Loxam’, de leider in Europa in verhuur van bouwmachines en bouwgereedschap. Loxam heeft het Braziliaanse A Geradora overgenomen, de naam die eronder staat op het shirt. Ja, zo kan ik ook de grootste worden. A Geradora verhuurt generatoren, dat verklaart waarom de man naar de brand snelt: een van hun generatoren is de oorzaak van de brand. De kunststof handschoenen die hij draagt geleiden geen stroom, handig voor als je met elektriciteit werkt, maar niet als je een brand moet blussen. De oorbeschermers zet hij op als hij in de buurt van een draaiende generator moet werken.</p>

<p>Alle drie de mensen die voor in beeld staan, zijn met hun aandacht bij de brand, de twee rechts richten hun smartphones op de vlammen. Je ziet het vaak, foto’s nemen als er iets ergs gebeurt, een universeel menselijke reflex die zich pas heeft geopenbaard na de introductie van de smartphone. Evenals het in een verongelijkte minkukel veranderen als je te veel op de socials zit. En wat er ook bijhoort als je dan eindelijk een ramp ziet: vol overtuiging de verkeerde kant op fotograferen.</p>

<p>Gelukkig is er een derde persoon met een camera, die wel weet wat een goede foto oplevert. Hij staat niet in beeld, het is de fotograaf van deze foto. Hij weet van de brand, maar onderdrukt de universeel menselijke reflex en keert de centrale handeling de rug toe. Daarmee onderscheidt de professional zich van de amateur. Ja maar, hoe weten we dan dat er brand is? Dat zie je aan de brandblusser en de twee fotograferende amateurs.</p><br/><img src='https://www.volkskrant.nl/kijkverder/aarsman/media/5e76fa113851d9db6e7eb9a7a844f262.jpg'/>]]></description>
      <guid>https://www.volkskrant.nl/kijkverder/aarsman/#/wat-de-vakman-onderscheidt-van-de-amateur</guid>
      <pubDate>Wed, 26 Nov 2025 13:19:00 +0100</pubDate>
    </item>
    <item>
      <title><![CDATA[Veerkracht waaraan wij een puntje kunnen zuigen]]></title>
      <description><![CDATA[<p>Muren van beton breken bij een bombardement, ook bij een aardbeving, je kunt er niets meer mee. Muren van stenen worden uit elkaar gerukt, de stenen vliegen in het rond. Na afloop kun je de stenen bij elkaar rapen en er opnieuw een muur mee metselen. Dat is een beproefd recept in Gaza, de buren rechts hebben het op de eerste etage al eens gedaan.</p>

<p>Hier stond ooit een bakkerij. Bij een Israëlisch bombardement stortte het pand in, de bakker kwam om het leven. Nu er een staakt-het-vuren is, hoe wankel ook, gaat de zoon van de bakker de bakkerij in ere herstellen. Tarek Oweida heet hij, middenonder staat hij met een lege meelzak in zijn handen. Vrienden helpen hem om stenen te vinden en muren te bouwen. De stenen moeten eerst worden afgebikt, zelfs een man met één been helpt mee.</p>

<p>In de badkuip wordt cement gemaakt, de steel van een roerspaan steekt uit de kuip. Is in de rechtermuur alweer een gat ontstaan, links van de smalle doorgang? Nee. Bij nader inzien hangt daar een jasje. Aan deze kant van de straat staan vijftien hoge gasflessen, ik hoop dat ze vol zijn. Daarmee gaat straks het brood worden gebakken, gas komt in Gaza niet uit een leiding. Water ook niet, en de elektriciteitsvoorziening ligt al jaren stil.</p>

<p>Op de achtergrond staat een naaldboom. Hij is geblakerd, maar er zitten nog groene naalden aan. Dit eenzame exemplaar viel me op nadat ik eind september op de website van<a href="https://decorrespondent.nl/16404/hoe-het-joods-nationaal-fonds-bijdraagt-aan-de-verdrijving-van-palestijnen/4f75e128-26b7-046c-1c14-2754c39580c6" target="_blank" rel="noreferrer noopener"> <em>De Correspondent</em> had gelezen</a> dat naaldbomen niet inheems zijn in de Palestijnse gebieden, de Israëliërs hebben ze geplant. Met bossen tegelijk. Het liefst op de plekken waar Palestijnen zijn verdreven om terugkeer te voorkomen. En om het land meer te laten lijken op hoe de Bijbel het beschrijft.</p>

<p>En dat je dan toch de veerkracht kunt vinden om te midden van alle tragiek een nieuwe start te maken. Terwijl je weet dat het bombarderen zomaar weer kan beginnen, het zou niet de eerste keer zijn. Een paar muren metselen is hier wel dankbaar werk: tussen de ruïnes springt alles in het oog wat recht overeind staat. Net als het schoonmaken van een ruit die onder de modder zit meer voldoening geeft dan een ruit met een vlekje. Hopen maar dat het ook zo werkt als je een allesbehalve vredig leven leidt.</p><br/><img src='https://www.volkskrant.nl/kijkverder/aarsman/media/f440c88f81e89629541f62f6b9851bb8.jpg'/>]]></description>
      <guid>https://www.volkskrant.nl/kijkverder/aarsman/#/veerkracht-waaraan-wij-een-puntje-kunnen-zuigen</guid>
      <pubDate>Wed, 12 Nov 2025 17:07:00 +0100</pubDate>
    </item>
    <item>
      <title><![CDATA[Vergeef ons alsjeblieft dat we jullie moesten slachten]]></title>
      <description><![CDATA[<p>Een tijd niet zo’n merkwaardige foto gezien. Wat doet dat groepje van zes mensdieren naast twaalf ondersteboven hangende, ontvelde, koedieren? Ze omhelzen elkaar, maar wat valt er in een slachthuis te omhelzen? Eentje heeft de helm afgedaan, een respectvol gebaar dat doet denken aan religie. Als er wordt gebeden en iedereen doet mee, waarom zetten ze dan niet allemaal hun helm af? Omdat het moeilijk is om gelijktijdig met twee armen te omhelzen én een notitiebord met pen vast te houden en ook nog een helm.</p>

<p>Mocht het bidden zijn, dan volgt meteen de vraag: wat valt er te bidden? Vragen ze de twaalf koeien om vergeving? ‘Sorry dat we jullie moesten slachten, maar wij kunnen nou eenmaal niet zonder vlees.’ Zoveel respect voor het leven van een dier strookt niet erg met twaalf koeien aan een hangbaan. Het zal koud zijn in de vriescel. Houden de mensen elkaar vast tegen de kou? Het bijschrift van de foto bevestigt dat het gaat om bidden voor de goede afloop.</p>

<p>Er hangen briefjes op de karkassen dat het nog niet de bedoeling is dat ze in stukken worden gesneden, ze moeten eerst naar de FFA. Dat staat voor Future Farmers of America, een organisatie die de agrarische sector promoot bij de jeugd. Eén miljoen studenten zijn erbij aangesloten, de meesten krijgen later werk in de voedselindustrie. Een populair terugkerend FFA-evenement zijn de jaarlijkse landelijke vleesbeoordelingswedstrijden. Deze opname is uit 2023. Hij zat deze week in het aanbod van de persbureaus, een aankondiging van de komende wedstrijd zeker. Onder begeleiding van een coach, hier in het midden, oefenen de deelnemers maandenlang. Op de grote dag staan ze vijf uur lang dode dieren te bestuderen in 38 graden Celsius onder nul. Ze kijken of het een rund is, een varken of een schaap. En ook wat de leeftijd van het dier is, waar het stuk vlees zat, hoe zwaar het weegt, wat het vetpercentage is en ga zo maar door. Rechts liggen een paar stukken waarover ze die vragen moeten beantwoorden. Ik zou het ook moeten kunnen, mijn vader was slager, maar de kneepjes van het vak wilde hij me niet bijbrengen. Als klanten vroegen wat ik ging worden, zei hij dat alles goed was zolang ik maar geen slager werd. Hij reageerde heel laconiek toen ik stopte met vlees eten.</p><br/><img src='https://www.volkskrant.nl/kijkverder/aarsman/media/e7e53de239213952c4689ebf363b91f5.jpg'/>]]></description>
      <guid>https://www.volkskrant.nl/kijkverder/aarsman/#/vergeef-ons-alsjeblieft-dat-we-jullie-moesten-slachten</guid>
      <pubDate>Wed, 29 Oct 2025 19:48:00 +0100</pubDate>
    </item>
    <item>
      <title><![CDATA[Liever trouw aan de leider de dood in dan je gevangen laten nemen]]></title>
      <description><![CDATA[<p>Met het geweer op zijn rug is hij de heuvel opgestormd. In zijn eentje. Hij moet geweten hebben dat hij vanuit de bunker de volle laag zou krijgen. Hij heeft een bloederig gat in zijn borst, een minder bloederig gat ernaast en nog een wond in zijn been. Binnen een paar tellen is-ie dood. Was hij van plan een granaat naar binnen te werpen? Nergens een granaat te bekennen, zijn handen zijn leeg. Ook op de grond ligt geen granaat die uit zijn handen gevallen zou kunnen zijn. Als het een foto was, zou die granaat buiten beeld kunnen liggen. Maar dit is een schilderij, toeval bestaat hier niet, als er een granaat moest zijn, was-ie er geweest.</p>

<p><em>Giving My Priceless Life</em> is de titel van het schilderij, maar waarvoor geeft-ie zijn onschatbare leven dan? Het hangt op een tentoonstelling in Moskou, tussen grote doeken over de inzet van Noord-Koreaanse soldaten in Oekraïne. Ze laten zich niet gevangen nemen, heb ik Oekraïense soldaten horen vertellen, ze blijven vechten tot ze worden doodgeschoten. Desnoods blazen ze zichzelf op. Dus het is niet dat ze geen granaten hebben. Vorig jaar stuurde de Noord-Koreaanse leider Kim Jong-un 12 duizend manschappen. Die zijn nu blijkbaar op, je hoort er niets meer van. Geruchten willen dat er nog eens 30 duizend troepen bijkomen.</p>

<p>Voor hij op de top van de heuvel was, had hij zich kunnen laten vallen en naderbij kunnen sluipen, buiten het zicht van de mannen in de bunker. Bij de muur gekomen, kon hij gaan zitten en met het grootste gemak een granaat naar binnen wippen. Ik bedoel, hij hoefde niet dood. Waarom wilde hij toch sterven en waarom wordt dat hier gepresenteerd alsof er een heldendaad wordt verricht?</p>

<p>Wij leven in een samenleving waarin we worden afgerekend op onze prestaties. In een autocratie als Noord-Korea word je afgerekend op je trouw aan de leider. Ga je de oorlog in, dan biedt dat de ideale gelegenheid om te laten zien dat je voor de leider wenst te sterven. Slaat nergens op, vinden wij. Hij had een granaat in de bunker moeten gooien. Als hij daarbij was omgekomen en een paar vijanden had meegenomen, dat was een prestatie geweest. Dan was hij een held in onze ogen, in ieder geval in die van mij. Eigenlijk slaat dat ook nergens op.</p><br/><img src='https://www.volkskrant.nl/kijkverder/aarsman/media/2349cd68aafa0b25278caed9c079525e.jpg'/>]]></description>
      <guid>https://www.volkskrant.nl/kijkverder/aarsman/#/liever-trouw-aan-de-leider-de-dood-in-dan-je-gevangen-laten-nemen</guid>
      <pubDate>Wed, 15 Oct 2025 15:04:00 +0200</pubDate>
    </item>
    <item>
      <title><![CDATA[We moesten maar eens samen met Geert onder zijn bed kijken]]></title>
      <description><![CDATA[<p>De spreker achter de microfoon is bang. Je begeeft je op glad ijs om op grond van een foto iemand een gemoedstoestand toe te dichten, maar de ogen van deze man staan onmiskenbaar op angst. Zijn rechterhand niet, met de wijsvinger tikt hij op de katheder om puntsgewijs zijn opvattingen kracht bij te zetten. Wat zou hij op dat moment zeggen?<br />
Er is een filmpje waarin Geert Wilders (PVV) in het parlement spreekt over de neofascistische demonstratie in Den Haag, het duurt een kwartier. In een woordenwisseling met onder anderen CDA-leider Henri Bontenbal (hier op de rug gezien) zitten drie momenten waarop Wilders met zijn wijsvinger op de katheder tikt. Het draait steeds om hetzelfde: ‘De mensen kiezen mij omdat ik de waarheid zeg. De mensen zijn boos, ze zijn arm, ze krijgen geen huizen en hun dochters kunnen niet veilig over straat. Dat is de schuld van de immigranten.’<br />
Jammer genoeg is in de bewegende beelden nergens de angst te zien die op de foto zo duidelijk aanwezig lijkt. Is die angst er daarom niet? In 2000 liet George Bush Jr. tijdens de Amerikaanse verkiezingen een campagnefilmpje maken over zijn rivaal Al Gore. Daarin komt 1/30ste seconde het woord rats (ratten) in beeld. Subliminale manipulatie wordt dat genoemd, te kortdurend om bewust waar te nemen, maar onbewust zou het emoties beïnvloeden. Of het Bush heeft geholpen, is moeilijk te zeggen. We weten wel dat hij de verkiezingen met minimaal verschil won.<br />
Zou de angst in Wilders' ogen onbewust binnenkomen bij de kiezer? Daarover durf ik niets te zeggen. Maar als we het even bij Wilders zelf houden: wat doe je met kinderen die bang zijn? Roepen dat er niets is om bang voor te zijn helpt niet. In harde bewoordingen hun angsten weerspreken heeft zelfs het tegenovergestelde effect. Het enige wat helpt, is ze op schoot nemen, ze aanhoren, ze op zachte toon geruststellen en samen met ze onder het bed kijken of daar een spook zit.<br />
Geert Wilders op de schoot nemen, lijkt me geen goed idee. Een arm om hem heen slaan dan? Daarvoor is hij te schuw, ik moet de eerste foto nog tegenkomen waarop iemand dat bij hem doet. Dan blijft er weinig anders over dan Geert op zachte toon geruststellen en samen met hem onder zijn bed te kijken.<br />
 </p><br/><img src='https://www.volkskrant.nl/kijkverder/aarsman/media/8bfd34b11052f1e0a73211ad44027af5.jpg'/>]]></description>
      <guid>https://www.volkskrant.nl/kijkverder/aarsman/#/we-moesten-maar-eens-samen-met-geert-onder-zijn-bed-kijken</guid>
      <pubDate>Wed, 1 Oct 2025 12:34:00 +0200</pubDate>
    </item>
    <item>
      <title><![CDATA[Niet iedereen vindt heide mooi genoeg om in de vensterbank te zetten]]></title>
      <description><![CDATA[<p>Hoe ze ook van elkaar verschillen, ik durf de stelling wel aan dat alle mensen wereldwijd opveren als ze een regenboog zien. Het zal door de vette kleuren zijn en door die boog. Wat ook helpt: regenbogen verschijnen alleen bij gratie van twee tegenpolen, het moet regenen én de zon moet schijnen. En regenbogen zijn grillig. Ze duiken op en voor je kunt zeggen ‘kijk een regenboog’ zijn ze alweer vertrokken. Van dat grillige en tegenstrijdige houd ik meer dan van de kleuren en de boog. Van mij mag een regenboog ook een rechte lijn zijn. En de vette kleuren? Stel je voor een regenboog in alle tinten groen die je hier in de verte ziet, zou dat niet hemels mooi zijn?</p>

<p>In de bedden op de voorgrond worden heidestruikjes van de soort Calluna vulgaris geteeld. Als je heidestruikjes goed bekijkt, zie je prachtige schakeringen van licht- naar donkerpaars. Maar niet iedereen vindt dat mooi genoeg om ze in de vensterbank te zetten. Monotone regenboogkleuren wel. Wat valt er eigenlijk te verven op dit moment? De violette baan is al van voor naar achteren violet. Het voorste stuk lijkt iets lichter, misschien dekt de verf niet in één keer, net zoals je een muurtje twee keer in de latex moet zetten. Maar nee, de machine wordt richting de horizon geduwd, het voorste stuk hebben ze net gehad. Dan zal dat nog vochtig zijn, net als een muurtje latex komt het pas op kleur als het droog is.</p>

<p>Als je in de bloemenwinkel zo’n potje uit het schap pakt, kan het je moeilijk ontgaan dat de struikjes zijn geverfd. De bloemetjes van heidestruikjes zitten aan groene takjes, zoals dat gaat bij heide. Met deze methode krijgen die takjes ook een lik. Zou het bij gerbera’s net zo gaan? Die heb ik er altijd van verdacht dat hun kleuren uit een potje komen, maar nooit heb ik ze erop kunnen betrappen dat er verf op hun stelen zit. Waar komen die vette kleuren dan vandaan? De informatie ligt niet voor het oprapen, alsof telers van gerbera’s liever voor zich houden dat ze hun product verven, laat staan hoe. Maar ze worden geverfd, zonder kwast. Ze krijgen water te drinken met kleurstoffen erin. Je zou het slim kunnen vinden, als het je niet stekeblind maakt voor de wereld zoals die is.</p><br/><img src='https://www.volkskrant.nl/kijkverder/aarsman/media/9e5333b94bb57a3a706d64dfacbfca29.jpg'/>]]></description>
      <guid>https://www.volkskrant.nl/kijkverder/aarsman/#/niet-iedereen-vindt-heide-mooi-genoeg-om-in-de-vensterbank-te-zetten</guid>
      <pubDate>Wed, 17 Sep 2025 17:34:00 +0200</pubDate>
    </item>
    <item>
      <title><![CDATA[Handhaven van de openbare orde als een vorm van oorlogvoeren]]></title>
      <description><![CDATA[<p>De formatie waarin de oproerpolitie is opgesteld stamt uit de Romeinse tijd. Het is de schildpadformatie,<em> testudo</em> in het Latijn. Je ziet ze wel vaker bij oproeren, maar zo groot en perfect uitgevoerd zag ik er nog nooit een. De testudo moet de ingang van het hoofdkwartier van de Mobiele Brigade, de Brimob, in Jakarta verdedigen tegen demonstranten.</p>

<p>Links van de ingang is de loop van een kanon te zien, op een M8-tank zit-ie. De M8 is onder meer in 1961 actief geweest bij het neerslaan van een islamitische opstand op Java. We hoeven niet bang te zijn dat de tank ook deze keer wordt ingezet, hij staat daar monument te wezen. De leiding van de Brimob heeft een zwak voor militaire geschiedenis. De kantelen bovenop de muren verwijzen naar de Europese kastelen in de middeleeuwen, nergens anders in Indonesië zijn zulke vestingmuren te vinden.</p>

<p>Als kers op de taart is er zelfs een eigentijdse versie van het paard van Troje. In het midden steekt boven de testudo een doos uit met 32 gaten. Dat lijkt wel een mini-uitvoering van het beruchte Russische mobiele raketlanceersysteem Grad, dat overal kan worden heengereden om in 20 seconden 40 raketten af te vuren. Dat blijkt het ook te zijn, een mini-Grad, niet voor raketten maar voor traangasgranaten. Het is de vraag of het zin heeft zoveel granaten achter elkaar dezelfde kant op te schieten, maar onmiskenbaar is wel dat de Brimob het handhaven van de openbare orde als een vorm van oorlogvoeren ziet.</p>

<p>De mini-Grad is de standaarduitrusting van een Rimueng, een pantservoertuig dat de trots is van Indonesië omdat het in eigen land is ontworpen en geproduceerd. Het heeft zes aangedreven wielen, is aan alle kanten gepantserd en weegt 14.000 kilogram. In het midden zie je tussen de testudoschilden een glimp van een van de roosters die de voorruit beschermen.</p>

<p>Het is zo’n voertuig geweest dat een kansarme brommertaxichauffeur heeft verpletterd die protesteerde tegen de corrupte zelfverrijking van de regering. Door zijn dood sloeg de vlam in de pan, een woedende menigte bestormde het hoofdkwartier van Brimop, stak politieauto’s in brand en sloopte letters van de gevel rechts. Ik denk niet dat de gemoederen tot bedaren komen als de testudo zich opent en de gehate Rimueng eruit naar voren springt.</p><br/><img src='https://www.volkskrant.nl/kijkverder/aarsman/media/fd5db2fd15ee34125c8fa9406e7df3dd.jpg'/>]]></description>
      <guid>https://www.volkskrant.nl/kijkverder/aarsman/#/handhaven-van-de-openbare-orde-als-een-vorm-van-oorlogvoeren</guid>
      <pubDate>Wed, 3 Sep 2025 16:26:00 +0200</pubDate>
    </item>
  </channel>
</rss>
