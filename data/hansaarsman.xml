<?xml version="1.0" encoding="utf-8"?>
<rss version="2.0">
  <channel>
    <title><![CDATA[Hans Aarsman]]></title>
    <link>https://www.volkskrant.nl/kijkverder/aarsman</link>
    <description><![CDATA[Hans Aarsman]]></description>
    <item>
      <title><![CDATA[Te midden van al die ellende komt het spelende kind boven]]></title>
      <description><![CDATA[<p>Foto’s uit Gaza van huilende kinderen die hevig bloedend op vieze ziekenhuisvloeren liggen, ik zie ze wekelijks in het aanbod van de persbureaus. Toch heb ik ze nooit besproken in deze rubriek. Zodra ik zo’n foto onder ogen krijg, glijd ik weg in een waas van wanhoop en ellende en wie dat op zijn geweten heeft. Verder kom ik niet. Terwijl verder komen juist de bedoeling is, ik wil weten wat er te ontdekken valt als je voorbij de eerste indruk komt. Ik wil niet politiseren, ik wil openzetten.</p>

<p>Toch blijf ik de foto’s van gewonde kinderen in Gaza bekijken. Wat niet hoeft. In het aanbod van de persbureaus kun je aanvinken waarvan je verschoond wilt blijven. Maar dat wil ik niet, ik voel het als een opdracht: hun ellendige lot mag niet ongezien voorbijgaan. Wat ook een rol speelt, is de hoop dat tussen al die foto’s er één opduikt waarmee ik wel voorbij de wanhoop en de ellende kan komen.</p>

<p>En zie.</p>

<p>Een meisje, hoe oud zal ze zijn, 4? Misschien is ze ouder. Er is amper voedsel in Gaza en als het er is, zijn het linzen, granen, rijst, te eentonig voor een goede lichamelijke ontwikkeling. De tafel waarop ze ligt is vies, er zit ook een scheur in, ze ligt op een bron van infectie. Er is een infuus aangebracht, dat nog moet worden aangesloten. In haar linkeroor heeft ze een knopje. In haar gezicht, op haar armen, zitten typische wonden die komen van het puin dat wordt rondgeslingerd bij een explosie.</p>

<p>Er is nog een foto van haar gemaakt, vanuit een andere hoek. Daarop zie ik een gapend gat in haar rechterbeen. Ze moet veel pijn hebben, er is een tekort aan verdovende middelen in Gaza. Toch ligt ze er ontspannen bij. Er zit vocht in haar ooghoek; gehuild heeft ze wel, maar nu niet meer. Als je de hele tijd in ellende zit, maakt meer ellende dan niet meer uit?</p>

<p>Ze is niet de enige op de behandeltafel, voor haar ligt een kind met een omzwachteld been, een teen steekt uit. Dat is zo aangrijpend: te midden van al die pijn, honger, angst, verdriet komt het spelende kind bij haar boven. Ze frutselt aan het verband van het kind dat voor haar ligt. Zoals kinderen in vredestijd gedachteloos spelen met het eten op hun bord.</p><br/><img src='https://www.volkskrant.nl/kijkverder/aarsman/media/23f9f1d242aa385cb374f46739b6aeaa.jpg'/>]]></description>
      <guid>https://www.volkskrant.nl/kijkverder/aarsman/#/te-midden-van-al-die-ellende-komt-het-spelende-kind-boven</guid>
      <pubDate>Wed, 9 Jul 2025 16:33:00 +0200</pubDate>
    </item>
    <item>
      <title><![CDATA[Hebben paarden minder last van traangas dan wij?]]></title>
      <description><![CDATA[<p>Een cowboyfilm, de ruiters die de badguys achtervolgen naderen een splitsing. Wordt het linksaf of rechtsaf? De sheriff steekt een hand op: stoppen.</p>

<p>Precies zo steekt de rechter ruiter zijn hand op, hij kijkt achterom of de andere ruiters zijn bevel opvolgen, net als in de film. Aan de linkerkant van zijn paard hangt een lange houten stok, de wapenstok. Zou hij linkshandig zijn? De stok van de andere ruiter hangt ook links, het handvat steekt uit boven de pet van de demonstrant. Even checken op andere foto’s: ook daar heeft iedereen de stok links. Zou heel LA linkshandig zijn? Dan daalt de tijd in dat ik zelf sheriff was. Ik droeg mijn klappertjespistool links aan mijn riem, met rechts kon ik het dan in een vloeiende beweging trekken.</p>

<p>Beide ruiters hebben een bodycam, de Axon 4. De kleine cirkel boven is de lens, de grote cirkel eronder is de bedieningsknop. Als de vlam in de pan slaat, kun je blindelings op de grote cirkel tikken, waarna aan de rand drie rode leds gaan flikkeren: aan-uit, aan-uit, de camera staat op <em>record</em>. Hier is niets roods te zien, bij alle twee de camera’s niet. Echt nodig is het ook niet dat er wordt opgenomen, de demonstranten leggen zelf wel vast hoe de politie zich gedraagt.</p>

<p>De demonstrant in het midden maakt een selfie. Gevoel voor show kan haar niet worden ontzegd. De getatoeëerde knekels op haar hand, een gele ballon van SpongeBob SquarePants, een megafoon en een hippe laboratoriumbril. De selfie is onderdeel van haar show, net als haar dramatische expressie.</p>

<p>De ruiter links heeft een gasmasker op. Dan zal de ruiter rechts er ook een dragen, al zien we het niet. De paarden hebben er in ieder geval geen. Op dit moment is nergens traangas te bekennen, maar lang zal dat niet duren, de ruiters dragen hun maskers niet voor niets. Zouden de paarden dan gaan niezen en proesten? Even opzoeken. Wonder boven wonder schijnen paarden weinig last van traangas te hebben, veel minder dan wij.</p>

<p>De rechter ruiter heeft Dominguez op zijn uniform staan, grote kans dat hij een latino is. Als het aan Donald Trump ligt gaan die allemaal het land uit. Zouden er dan voldoende politieagenten overblijven om mensen die daartegen protesteren te overweldigen?</p><br/><img src='https://www.volkskrant.nl/kijkverder/aarsman/media/247f482dadebc26658feb2e6c65c023e.jpg'/>]]></description>
      <guid>https://www.volkskrant.nl/kijkverder/aarsman/#/hebben-paarden-minder-last-van-traangas-dan-wij</guid>
      <pubDate>Wed, 25 Jun 2025 17:27:00 +0200</pubDate>
    </item>
    <item>
      <title><![CDATA[Twee vrouwen en een mijn, maar wie geeft haar en wie krijgt haar?]]></title>
      <description><![CDATA[<p>Als er iets wordt gegeven, begint de beschrijvende kracht van fotografie te haperen. Juist op het moment dat de overdracht plaatsvindt, hebben foto’s moeite te laten zien wie de gever is en wie de ontvanger.</p>

<p>Hier wordt een TM-62 gegeven, een antitankmijn van Russische makelij. Als een mens erop gaat staan, ontploft ze niet, er moet minstens een druk van 300 kilo op komen voor ze wordt getriggerd, door een tank bijvoorbeeld.</p>

<p>We bevinden ons in de buurt van een oliepijpleiding ten zuidwesten van Raqqa. Veel strijdende partijen hebben daar explosieven gelegd: het Syrische leger, de rebellerende fracties, Islamitische Staat, de Russen. Niet alleen TM-62’s, onder het zand liggen ook zelfgemaakte bermbommen, clusterbommen, boobytraps en granaten, die niet afgingen. Daartussen zitten explosieven die wel afgaan als een mens erop gaat staan.</p>

<p>Deze TM-62 kan in ieder geval geen kwaad meer doen. De ontsteking in het midden is er uitgedraaid, ze ligt op de grond, tussen de vrouwen in. Een TM-62 til je niet zomaar, hij weegt 10 kilo. Je moet hem in het midden vastpakken, zoals de linker vrouw, anders houd je hem niet. De rechter vrouw heeft hem vast aan de rand, zo kan je een TM-62 niet geven en niet ontvangen. Dus er wordt helemaal niets gegeven.</p>

<p>Mocht de mijn bij de overdracht vallen, ze zal niet ontploffen, de ontsteking is eruit. Maar wat als-ie onverhoeds juist daarop terechtkomt? Van de twee ronde knopjes boven op de ontsteking triggert het linker knopje een klein explosief dat vervolgens het grote explosief tot ontploffing brengt. Als dat knopje geraakt wordt, kunnen we dan een kleine knal verwachten? De knop is vast al buiten werking gesteld. En mocht-ie het toch nog doen, dan moet een gewicht van 10 kilo van wel van erg grote hoogte vallen wil het de druk evenaren van een tank.</p>

<p>Kijken we dan eigenlijk naar een foto die geënsceneerd is, nu blijkt dat de rechter vrouw de mijn niet kan geven en niet kan ontvangen? Dat hoeft niet. Het kan dat de linker vrouw de mijn niet wil overdragen, ze wil alleen laten voelen hoe zwaar-ie is. De rechter is een vertegenwoordiger van MAG, de organisatie die wereldwijd mijnen opruimt. Ze hebben haar een beschermend pak aangetrokken, maar zijn de handschoenen vergeten.</p><br/><img src='https://www.volkskrant.nl/kijkverder/aarsman/media/75e0fa9df6e6b5e9929ec19adbece215.jpg'/>]]></description>
      <guid>https://www.volkskrant.nl/kijkverder/aarsman/#/twee-vrouwen-en-een-mijn-maar-wie-geeft-haar-en-wie-krijgt-haar</guid>
      <pubDate>Wed, 11 Jun 2025 16:13:00 +0200</pubDate>
    </item>
    <item>
      <title><![CDATA[Na de bosbrand zit de tuin vol solitaire overlevers]]></title>
      <description><![CDATA[<p>Ik heb moeite met ­snijbloemen. Je haalt bevallige gifstengels in huis die onder in de vaas onheilspellende derrie lozen. Maar zie ik buiten een klaproos, dan maakt mijn hart een sprongetje. Midden vooraan naast de tweede tegel staat er een. Een klaproos laat zich niet in een vaas zetten, als je hem plukt verliest-ie zijn bladeren. Ze groeien graag op omwoelde grond, klaprozen bevolkten massaal de slagvelden van de Eerste ­Wereldoorlog. Of dat beeld helemaal klopt, wie zal het zeggen. Toch doet het iets met je. Net als een kaarsje opsteken bij Maria wanneer je in de penarie zit. Hoef je geen katholiek voor te zijn.</p>

<p>Deze klaproos is helemaal in zijn eentje opgekomen. Alsof de klaprozen hebben bedacht dat ­eentje wel genoeg is, zo erg waren die bosbranden ook weer niet. Ach nee, links achter de grote pot staat er nog een. Of is dat een ander type roos? De stengel lijkt dikker. Rechts staat nog een paarse aster en nog meer rechts een madeliefje, allebei ook in hun eentje.</p>

<p>Een tuin vol solitaire overlevers, net als Konstantinos Tatsis, de ­bewoner van de caravan. Bij de ­bosbrand vorig jaar vatte zijn huis vlam, maar helemaal afgebrand is het niet. Zijn tuin heeft de vuurzee grotendeels doorstaan, geen brandsporen op de muren. De ­bomen achter het hekwerk zijn zwart, maar de bomen in de tuin dragen volop blad. </p>

<p>Toen heeft Konstantinos een ­caravan gekocht, geleend, gekregen, we weten het niet. Het aanrecht heeft hij buitengezet. En nu léven maar, zwerven in je eigen tuin. Ik kan het niet helpen, het ziet er benijdenswaardig uit, zelfs nu donkere wolken zich samenpakken. De lantaarnpaal moet van na de brand zijn, zo ongeschonden als hij eruitziet. Dan heeft Konstantinos elektriciteit, dat scheelt. De was hangt te drogen, hij moet hem wel gauw binnenhalen voor het begint te plenzen. </p>

<p>Konstantinos is proper. Een glimmende douchekop en een grijs ­gordijn verraden dat hij een cabine heeft geïnstalleerd, rechts van het welkomstmatje. Maar als de nachten lengen, wordt het dan kou ­lijden? Niet in Griekenland met winterse temperaturen tussen 15 en 18 graden. Hoewel je het nooit weet de laatste jaren, ook de bosbranden zijn niet wat ze waren. ­Vorig jaar brandde driemaal zoveel bos als het gemiddelde van de afgelopen veertien jaren.</p><br/><img src='https://www.volkskrant.nl/kijkverder/aarsman/media/6a53bd79dc263142a2845f423d5d3e10.jpg'/>]]></description>
      <guid>https://www.volkskrant.nl/kijkverder/aarsman/#/na-de-bosbrand-zit-de-tuin-vol-solitaire-overlevers</guid>
      <pubDate>Tue, 27 May 2025 12:01:00 +0200</pubDate>
    </item>
    <item>
      <title><![CDATA[Jihadisten steken geregeld de grens over, maar nu even niet]]></title>
      <description><![CDATA[<p>Het is een dromedaris, er is maar één bult. Jammer dat-ie verder buiten beeld blijft. Maar het is het een of het ander. Zouden we uitzoomen, dan zouden de details op het beeldscherm ons ontgaan. Het scherm laat van een hoog standpunt zien wat er in de omgeving aan de hand is. Dat kun je ook uitzoomen noemen.</p>

<p>Boven in de lucht vliegt een drone met een infraroodcamera die de warmte van objecten vertaalt in beeld. Hoe warmer hoe witter. De pluisjes zijn bomen die her en der op het woestijnzand staan en veel warmte uitstralen. Dromedarissen en mensen stralen ook warmte uit, die worden allemaal wit. Maar dan, wat moet je met die informatie? Vanuit het oosten proberen sinds jaar en dag jihadisten uit Mali de grens met Mauritanië over te steken. In het midden van het scherm heeft zich bij de gele ‘H’ een patrouille grensbewakers opgesteld, die tot taak heeft de overstekers tegen te houden.</p>

<p>Het beeldscherm zit in de doos waarin het werd gekocht. Gat erin gesneden, tape om de randen, heel slim, lichter kun je een scherm niet vervoeren. Die ene keer dat in de woestijn een bui valt, wikkel je er een plastic zak omheen. Ergens moet een accu zijn, waar hebben ze die gelaten? Ook in een doos, op de rug van de dromedaris, rechtsachter het schapenvelletje.</p>

<p>De grensbewaker die de bediening van de drone voor zijn rekening neemt, wijst op een witte figuur, daar loopt iemand. Onder aan het scherm, onder de wijzende hand, is een segment van een cirkel te zien met een ‘N’ erin. Als dat het noorden is, dan komt de passant uit het oosten en dat is precies waar Mali ligt. Komt dat even goed uit, net als de fotograaf er is, probeert iemand de grens over te steken.</p>

<p>Maar wat loopt die iemand, in zijn eentje, in de woestijn, recht op de patrouille af! Hij is net zo ver weg van de gele ‘H’ als de patrouille grensbewakers breed is. Is een van hen afgestapt en een eindje weggelopen voor de foto? De EU ondersteunt de grensbewaking financieel, dan wil je ook wat laten zien als een Europese fotograaf langskomt. Jihadisten proberen geregeld de grens over te steken, alleen nu even niet.</p><br/><img src='https://www.volkskrant.nl/kijkverder/aarsman/media/7f9b732c13074636a81f65eb666ed911.jpg'/>]]></description>
      <guid>https://www.volkskrant.nl/kijkverder/aarsman/#/jihadisten-steken-geregeld-de-grens-over-maar-nu-even-niet</guid>
      <pubDate>Wed, 14 May 2025 16:21:00 +0200</pubDate>
    </item>
    <item>
      <title><![CDATA[Hoe laat je zien dat de lucht te vervuild is om in te kunnen ademen?]]></title>
      <description><![CDATA[<p>Een kantoorbediende die in een rollende plastic bubbel naar zijn werk gaat. Als de luchtvervuiling in Manilla geen halt wordt toegeroepen, krijg je dit soort taferelen op straat. Is het idee.</p>

<p>Zuurstof krijgt de bubbelman uit de gasfles bij zijn linkerbeen, een slangetje loopt naar zijn neus. Als hij de pas erin zet, moet hij de fles oppakken, anders gaat zijn bubbel kapot. Maar hij gaat de pas er helemaal niet inzetten. De bubbel staat op een kleedje om te voorkomen dat hij door de straattegels beschadigd raakt. Dat het kleedje het hele idee van een voortrollende bubbel om zeep helpt, had de organisatie van het protest wel in de gaten. Vandaar dat het kleedje dezelfde kleur heeft als de straattegels, in de hoop dat we het niet zouden zien.</p>

<p>Achter het hoofd van de kantoorbediende houdt een medestander een gele blower omhoog – om de bubbel via een ventiel bij te vullen, anders zou-ie gaandeweg inzakken. Moet er dan altijd een assistent mee? Als die een adembeschermend masker op heeft, is ademhalen buiten de bubbel geen probleem. Maar waarom zou de kantoorbediende dan zelf niet zo’n masker opzetten? Dan kan die hele bubbel weg.<em> </em>De andere actievoerders hebben ook ademmaskers op.</p>

<p>Is plots de wind opgestoken of houden ze de bubbel zo panisch vast voor het dramatische effect? Linksvoor staat een meisje dat geen ademmasker opheeft maar een mondkapje, zo een die nog steeds in mijn tas zit, een overblijfsel van de pandemie. In haar hand heeft het meisje een cupcake. Voor wie is die? De kantoorbediende is de enige die zonder gevaar voor eigen leven iets in zijn mond kan stoppen. Maar die zit opgesloten in zijn bubbel.</p>

<p>Hoe erg is het eigenlijk gesteld met de luchtvervuiling in Manilla? We pakken de cijfers erbij van <a href="http://www.waqi.info/">waqi.info</a>, een project dat de luchtkwaliteit monitort. Over de hele wereld hebben ze meters geïnstalleerd die onder andere fijnstof registreren. Op de Rozengracht in Amsterdam vlak bij het Anne Frankhuis hangt er een. Het afgelopen weekeinde was het er niet best. Stonden daar vuilniswagens stationair te draaien om de puinhopen van Koningsdag af te voeren? Verder is Nederland aardig schoon, Manilla eigenlijk ook.</p>

<p>Hoezo dan die bubbel daar? Vijftig kilometer noordelijker zit een cluster van staalindustrie, de hoogovens van Manilla. Ga daar staan, voor een fabriek die zwarte rook uitstoot. Daar heb je wat aan zo’n bubbel. </p><br/><img src='https://www.volkskrant.nl/kijkverder/aarsman/media/8fc85016d5f0600624fe69235e55583b.jpg'/>]]></description>
      <guid>https://www.volkskrant.nl/kijkverder/aarsman/#/wat-lijken-mensen-de-eerste-jaren-van-het-leven-veel-op-elkaar-1</guid>
      <pubDate>Thu, 1 May 2025 05:00:00 +0200</pubDate>
    </item>
    <item>
      <title><![CDATA[Wat lijken mensen de eerste jaren van het leven veel op elkaar]]></title>
      <description><![CDATA[<p>De voerman kan qua leeftijd een zoon zijn van het bejaarde paar. Even de neuzen vergelijken, nee, die verschillen nogal. Dan is er nog het matras op de kar, lekker zacht voor de passagiers, het is een taxi. </p>

<p>Het Israëlische leger heeft de inwoners van Oost-Gaza gewaarschuwd dat ze onmiddellijk naar West-Gaza moeten vertrekken, er is een aanval ophanden. Kon je dankzij het staakt-het-vuren na vele evacuaties eindelijk terug naar waar ooit je huis stond, moet je alwéér verkassen. Vanaf de Middellandse Zee steekt Gaza-Stad zes kilometer landinwaarts. Als je helemaal in het oostelijkste puntje woont, moet je drie kilometer op pad voor je in de westelijke helft bent. De meeste Gazanen gaan lopend, hun povere spullen in een plastic vuilniszak.</p>

<p>Ook het bejaarde paar zou kunnen lopen, onder hun koffer zitten wieltjes. Maar de man heeft een stok, twee stokken heeft-ie zelfs; nee, eentje is van de vrouw. Je denkt even dat ze haar rechterhand op zijn been heeft gelegd, maar ze heeft de aluminium stok vast, haar stok. In haar linkerhand houdt ze een bezem, alsof het eerste wat ze straks gaat doen, op hun zoveelste onderkomen, de puinresten van het laatste bombardement wegvegen. Het is een mooi paar, ze glimlachen zo liefdevol. Een beetje voor de foto natuurlijk, maar als je de pest hebt aan elkaar of aan de wereld, kijk je niet zo, fotograaf of niet.</p>

<p>Hun koffer is te vol, hij wil niet dicht. Er is een zak rijst bovenop gelegd, de man houdt hem vast zodat-ie er niet afglijdt. Het wegdek ziet er voor Palestijnse begrippen ongeschonden uit, maar de muur op de achtergrond is gehavend, overal zitten kogelgaten. Er staan ook tekeningen op. Ze komen niet hoger dan de klink van de deur rechts, kinderen hebben ze gemaakt.</p>

<p>Vlak boven de rug van de ezel staat een gezicht met hoofdletters A, B en C eromheen. Zouden ze op school het Latijnse alfabet krijgen? Onder de kin van de voerman zie ik een huis, boven zijn linkerhand zie ik een hartje. Iedere keer dat ik mijn telefoon richt op wat ernaast geschreven staat, bakt de vertaal-app er iets anders van. Wel gaat het steeds over leuk vinden en verliefd zijn. Wat lijken mensen de eerste jaren van het leven veel op elkaar.</p><br/><img src='https://www.volkskrant.nl/kijkverder/aarsman/media/9c88fe8921d086a0bd88c4bb1161c01c.jpg'/>]]></description>
      <guid>https://www.volkskrant.nl/kijkverder/aarsman/#/wat-lijken-mensen-de-eerste-jaren-van-het-leven-veel-op-elkaar</guid>
      <pubDate>Wed, 16 Apr 2025 16:18:00 +0200</pubDate>
    </item>
    <item>
      <title><![CDATA[De marinier die het te heet kreeg]]></title>
      <description><![CDATA[<p>Op de loopbrug hangt een banier met Zr. Ms. Tromp, afkorting van Zijner Majesteits Tromp. Links en rechts prijken twee bordjes met ‘Bridges 2000’. Er staat iets onleesbaars onderop, even zoeken op hun site. Ze hebben als motto: ‘Creating safe connections’. Dat mag dan erg bevlogen klinken, maar ze verhuren dus gewoon loopbruggen. Blijkbaar had de Tromp aan boord zelf geen brug of was-ie niet lang genoeg.</p>

<p>Rechts staat een man in een geel signaalvest, op zijn rug staat Bokort. Achter het stuur van de vrachtwagen zit een man met net zo’n geel vest. Ook Bokort heeft een site: ‘We offer you peace of mind’ is hun motto. Komt erop neer dat ze de tweedelige brug hebben gebracht en met de kraan geïnstalleerd.</p>

<p>De Tromp is terug van een missie in de Oostzee, waar het datakabels heeft beschermd tegen Russische sabotageacties. De bemanning krijgt een weekend de tijd om familie te bezoeken, maar eerst moet de vuilnis van boord. Ze staan in een ketting zoals je bij gebrek aan een spuit emmers water doorgeeft om een brand te blussen. De zakken verdwijnen in de overdekte vuilniscontainer, een deur is daarvoor opengezet. Het is er een van Bek&amp;Verburgh. Ook zij hebben een motto: ‘Shipping waste is our concern’. Alweer zo’n commerciële partij, is dat wel verstandig? Er kan materiaal van staatsbelang in die zakken zitten.</p>

<p>Op de kade ligt naast de loopbrug een mariniersjas. Van wie is die? Linksboven op de brug hebben er twee hun jas uitgetrokken, maar die zullen ze wel aan boord hebben gelegd. Bij de vrachtwagen staan er nog drie zonder jas, grote kans dat hun jassen op de oplegger liggen. Blijft over de man links van de enige vrouw op de loopbrug. Gretig kijkt hij naar de zak die zijn kant op komt. Met zo veel inzet had hij het na een paar zakken al zo heet gekregen dat zijn jas uit moest. Waar die te laten? Naar boven lopen tegen het dalende verkeer van de zakken in is geen optie. Ook niet over de reling van de brug hangen, dan valt de jas geheid in het water. Dan maar op de kade, daarvoor hoefde-ie maar een paar stappen te zetten. Zie ik nou dat zijn linkeroor aan de rode kant is? Hij heeft zijn jas uit en nog steeds heeft hij het heet.</p><br/><img src='https://www.volkskrant.nl/kijkverder/aarsman/media/c9eea4da93597b0be0cc05883a74f8a9.jpg'/>]]></description>
      <guid>https://www.volkskrant.nl/kijkverder/aarsman/#/de-marinier-die-het-te-heet-kreeg</guid>
      <pubDate>Wed, 2 Apr 2025 17:36:00 +0200</pubDate>
    </item>
    <item>
      <title><![CDATA[Je kunt beter niet je auto parkeren in de buurt van een Tesla]]></title>
      <description><![CDATA[<p>Elektrische auto’s willen wel eens vlam vatten. De oorzaak is meestal kortsluiting in de batterij. Maar dat is hier niet aan de hand. </p>

<p>Batterijbranden zijn zo hardnekkig, je kunt ze alleen blussen door de complete wagen af te voeren in een container vol water en hem twee dagen daarin te laten staan. Dat deze Tesla open en bloot op straat staat, is een teken dat de batterij de brand heeft overleefd.</p>

<p>Wat heeft de Tesla dan wel doen vlam vatten? Het vermoeden is dat iemand een molotovcocktail onder de auto heeft gegooid, achter het rechter voorwiel, daar zit de haard van de brand. Gaat de batterij daarvan dan niet alsnog branden? We zoomen in. De rechter voorband is zwaargehavend maar niet volledig weggebrand. Uit het gat waar ooit de rechter koplamp zat, hangt een bundel koperkleurige draadjes. De isolatie is weggesmolten, maar niet het koper dat erin zat. Koper smelt bij 1.085 graden Celsius, die temperatuur is niet gehaald.</p>

<p>Het was wel heet genoeg om de voorruit zover te laten uitzetten, dat-ie knapte. Waarna het panoramadak hetzelfde overkwam. Het glas in het zijraam zette ook uit, maar had meer speling en knapte niet. Het glas smolt, het hangt in een driehoek langs het portier naar beneden. Eenmaal daar is het glas weer gestold, anders was het op de stoep gedruppeld. Glas smelt rond de 600 graden Celsius, binnen is het niet veel heter geweest. Was de batterij zelf gaan branden, dan was de temperatuur gestegen tot 2.500 graden.</p>

<p>Opvallend hoe de lak van het linker spatbord volledig is verdwenen, terwijl het portier in goede staat is. Dat kan verklaren waarom de batterij het heeft gehouden. Die zit niet voorin, maar onder het passagierscompartiment.</p>

<p>Dit is niet de enige Tesla die de afgelopen maand eraan moest geloven. In Amerika, Duitsland, Frankrijk en god mag weten waar gingen er tientallen in vlammen op. Activisten schijnen dat te doen uit woede om de kettingzaag waarmee Tesla-magnaat Elon Musk de beschaving bedreigt. Auto’s zijn makkelijke doelwitten, zolang Musk doordramt, weet geen Tesla-bezitter zich veilig. Er zijn er die het Tesla-embleem vervangen door dat van een ander merk, maar of dat helpt? Voorlopig doe je er in ieder geval goed aan je auto niet in de buurt van een Tesla te parkeren.</p><br/><img src='https://www.volkskrant.nl/kijkverder/aarsman/media/92f8938c12ebbe48c2fcd741dd8fa905.jpg'/>]]></description>
      <guid>https://www.volkskrant.nl/kijkverder/aarsman/#/je-kunt-beter-niet-je-auto-parkeren-in-de-buurt-van-een-tesla</guid>
      <pubDate>Wed, 19 Mar 2025 11:57:00 +0100</pubDate>
    </item>
    <item>
      <title><![CDATA[Warm onthaal na vijf dagen lopen tegen Servische corruptie]]></title>
      <description><![CDATA[<p>Het is geen praalwagen van een bloemencorso die op ze afkomt. Er is geen centrale handeling, iedereen kijkt verschillende kanten op. Zou kunnen dat ze bij een grote kruising staan. De boog linksachter is opvallend, verderop allemaal bomen, dit moet met Street View te vinden zijn. Ja hoor, ze staan aan de Vožda Karadorda, een zesbaansweg dwars door het centrum van Nis.</p>

<p>Over de breedte van de weg nadert een grote groep jongeren die vanuit de hele provincie naar Nis zijn gelopen om te protesteren tegen de corruptie in Servië. In vijf dagen hebben ze gemiddeld een afstand van 150 kilometer afgelegd, velen lopen met hun voeten in het verband.</p>

<p>Het protest is vier maanden geleden begonnen, na het instorten van het pas gerenoveerde treinstation in Novi Sad, waarbij vijftien doden vielen. De overheid weigert onafhankelijk onderzoek naar de oorzaak te laten doen, voor velen een teken dat er voor de zoveelste keer corruptie in het spel is. In Novi Sad zelf zijn grote demonstraties geweest, ook in de hoofdstad Belgrado. De woede is inmiddels zo breed gedragen dat ook in het zuidoosten van Servië, rond Nis, de bevolking te hoop loopt.</p>

<p>Op de 247 foto’s die ik van de mars naar Nis heb bekeken, was nergens politie te bekennen. Dat bleek ook niet echt nodig. Ja, er was een gestoorde man die inreed op de menigte en daarbij een vrouw verwondde, maar dat was het wel zo’n beetje. Iedereen blijft hier netjes achter de dranghekken staan, behalve dat meisje dan. Aan de spanning op het rood-witte afzetlint is te zien dat het rechter hek eerst aansloot op het linker en toen opzij is getrokken.</p>

<p>De jongeren werden op hun tocht toegejuicht en kregen van de bevolking eten. Hier heeft niemand iets te eten meegenomen, maar dit is dan ook het eindpunt. De jongeren zouden onderweg wel erg karig bedeeld zijn als ze bij hun glorieuze intocht nog trek hadden gehad.</p>

<p>De witte bloemetjes die je links en rechts ziet, lijken op elkaar. Piepkleine bosjes zijn het. Meegenomen uit eigen tuin? Daar is het nu nog te koud voor, Servië heeft een landklimaat. Ik houd het erop dat familie van de demonstranten een bosje heeft gekocht en dat toen onderling heeft verdeeld. Dat verklaart meteen ook waarom ze alle kanten op kijken, ze proberen een kind, broer of zus tussen de demonstranten te ontdekken. </p><br/><img src='https://www.volkskrant.nl/kijkverder/aarsman/media/0d080e08ad7891c8e741024c41610c04.jpg'/>]]></description>
      <guid>https://www.volkskrant.nl/kijkverder/aarsman/#/warm-onthaal-na-vijf-dagen-lopen-tegen-servische-corruptie</guid>
      <pubDate>Wed, 5 Mar 2025 12:06:00 +0100</pubDate>
    </item>
  </channel>
</rss>
