<?xml version="1.0" encoding="utf-16"?>
<rss version="2.0">
  <channel>
    <title><![CDATA[Zomeravondgesprek]]></title>
    <link>https://www.nrc.nl/rubriek/zomeravondgesprek/</link>
    <description><![CDATA[Zomeravondgesprek]]></description>
    <item>
      <title><![CDATA[‘Jij hield je rug recht. Dat zie je maar zelden’, zegt theaterdirecteur Alida Dors tegen oud-diplomaat Berber van der Woude]]></title>
      <description><![CDATA[<p>Alida Dors komt kort na Berber van der Woude het pannenkoekenhuis naast het Malieveld binnenlopen. Ogenschijnlijk twee nogal verschillende types. Dors draagt een felgroene tuinbroek, Van der Woude een zakelijke zwarte jumpsuit met een rode blazer. Ze heeft, zegt ze zelf, een „corporale stem”. Dors noemt begrippen als een crew mentality, een term uit de hiphopwereld. Van der Woude (1982) was diplomaat in conflictgebieden, haar laatste post was de Palestijnse stad Ramallah, bij de Nederlandse vertegenwoordiging. In 2022 stopte ze bij Buitenlandse Zaken. Nu woont ze in Leiden en gaat „helaas” amper naar het theater. Dors (1977) is artistiek directeur van Theater Rotterdam en heeft haar handen vol aan de cultuurverandering binnen de theaterwereld (waarover later meer). Hoewel het Palestijnse leed haar diep raakt, twijfelt ze of ze zich er genoeg in heeft verdiept om zich er gefundeerd over te kunnen uitspreken. Wat ze wél in elkaar herkennen: activisme. „Ik denk dat er verschillende strijders nodig zijn om dit systeem omver te werpen”, zegt Dors. En dan: „Wooow, Alida”, alsof ze schrikt van haar eigen uitspraak. Van der Woude heeft de aflevering van het tv-programma Zomergasten van vorig jaar teruggekeken waarin Dors te gast was, en zegt: „Jij bent toch wel een beetje een iconisch persoon.” De Surinaams-Nederlandse Dors, begonnen als hiphopdanser en breakdancer in de undergroundscene, werd in 2020 de eerste zwarte creatief directeur van een grote landelijke theaterinstelling, Theater Rotterdam. Vanuit de hiphopwereld, een beweging geboren uit rebellie en anti-establishmentdenken, bevond ze zich plots in het hart van de gevestigde theaterwereld. „Ik dacht: ik weet niet hoe ik hieruit ga komen, maar let’s go.” Deze zomer werd Theater Rotterdam qua begroting ineens een van de vier grootste gezelschappen in Nederland, nadat de volledige rijkssubsidieaanvraag, op basis van nieuwe plannen, was goedgekeurd. Berber van der Woude maakte een omgekeerde beweging. Na het gewilde internationale traineeship voor Buitenlandse Zaken, ‘het diplomatenklasje’, werkte ze dertien jaar bij dat ministerie als ambtenaar en diplomaat in conflictgebieden. Onder meer in Ramallah op de Westelijke Jordaanoever, waarvan het Internationaal Gerechtshof afgelopen juli vaststelde dat de bezetting daarvan door Israël illegaal is. Na een carrière in dit „machtscentrum” nam Van der Woude in 2022 ontslag. Ze voelde zich als Nederlands ambtenaar „enorm medeplichtig” aan de „gewelddadige onderdrukking van de Palestijnen”, zo omschreef ze het vorig jaar in een video. Niet alleen doet het Nederlandse kabinet volgens Van der Woude niets tegen het geweld en de uitbreidende Israëlische bezetting, ook maakt de Nederlandse levering van onderdelen voor gevechtsvliegtuigen de steun tastbaar. „Over mijn oud-collega’s die wel bleven, blijf ik me afvragen: hoe rijm je dit met je gevoel voor rechtvaardigheid? Hoe slaap jij ’s nachts?” Dors bewondert de strijdlust van haar gesprekspartner, die anders dan zij, pas op latere leeftijd werd geconfronteerd met onrecht. „Wat is daar gebeurd?”, vraagt Dors zich af. Verwijzend naar Dors’ marronvoorouders (vrijgevochten tot slaafgemaakten), zegt Van der Woude: „Misschien zit er ook ergens een marron in mijn voorouderlijn.” Ze lachen. Alida Dors (Amsterdam, 1977) is artistiek directeur van het Theater Rotterdam. Ook is ze hiphopdanser, theatermaker en choreograaf. Ze studeerde fiscale economie en sociologie. Dors’ aanstelling als directeur stuitte op verzet. Meerdere medewerkers namen ontslag „voordat ik twee keer met mijn ogen had geknipperd”, vertelt ze. „Zo’n drie leidinggevenden en tien werknemers geloofden niet in mijn nieuwe koers.” Van der Woude: „Echt? Ik ben niet goed bekend met het instituut, was het heel wit?” „Het was heel wit. Ik kan denk ik op één hand tellen wie mijn biculturele collega’s waren. In een bedrijf van 150 fte.” Collega’s vielen tegen haar uit in vergaderingen of begonnen te huilen, vertelt ze. Ze zeiden: Weet je wel wie ik ben? Waar is het bewijs dat jouw beleid echt werkt? En: we moeten niet doorslaan in diversiteit en inclusie. „Maar ik was nu de directeur, dus ik mocht hen bevragen.” Ze heeft geleerd, zegt ze, om „veel te praten. Maar dat is hard werken. En dat vraag ik ook van mijn medewerkers. Het is geen gespreid bedje”. Berber van der Woude krijgt ook kritiek om haar uitgesproken mening. „Ik wil niet arrogant zijn, maar ik ben politicoloog, ik ben er [in Gaza] geweest. En dan komen van die witte oude dudes mij een lesje internationale betrekkingen geven.” Dors: „Nemen ze jouw expertise niet serieus?” „Tegenstanders komen met speculaties dat ik me bekeerd heb tot de islam of dat ik met een Palestijn getrouwd ben. Dat is niet waar, maar is sowieso een ontzettend onfeministische gedachte. Dat het door een mannelijke aanwezigheid in mijn leven komt dat ik dit ‘verderfelijke gedachtegoed’ uitdraag.” Ze krijgt ook steun voor haar activisme. Bijvoorbeeld na een optreden bij de talkshow Op1, de dag na de aanval van Hamas in Israël op 7 oktober, waar ze het „buitengewoon” onverstandig noemde dat Nederland zo snel achter Israël is gaan staan. Van medestanders kreeg ze berichten als: ‘Wat een opluchting dat iemand zoals jij dit geluid brengt.’ En: ‘Jouw berichten durf ik te delen. Als ik berichten van Palestijnen deel, word ik antisemiet genoemd.’ Met dit soort optredens bleef ze zich na haar vertrek bij Buitenlandse Zaken uitspreken over de Nederlandse rol bij de onderdrukking van de Palestijnen. En nu nog, over Israëls oorlog in Gaza, die ze onomwonden omschrijft als een genocide. Dat doet ze sinds vorig jaar onder meer als bestuurslid voor mensenrechtenorganisatie The Rights Forum – mede opgericht door oud-premier Dries van Agt – die „zich inzet voor een rechtvaardige uitkomst van de kwestie Palestina-Israël”. Op LinkedIn publiceerde ze vorig najaar een video waarin ze haar oud-collega’s opriep in opstand te komen of ook te vertrekken. „Dit verrotte systeem verdient jouw talent niet”, zei ze. Begin mei sprak ze bij de pro-Palestina walk-out studenten en docenten op de Roeterseilandcampus van de UvA toe. Over het geweld dat daar plaatsvond, zegt ze nu: „Beeldschermen stuk maken of stoeptegels eruit trekken: natuurlijk is dat onhandig. Maar dat politici zich drukker maken over de manier waarop tegen een genocide wordt geprotesteerd dan over de betrokkenheid bij de genocide zelf, vind ik buitengewoon pijnlijk.” Ze vergelijkt het met hoe de rassenrellen van de Amerikaanse burgerrechtenbeweging uit de jaren zestig in beeld werden gebracht. „Demonstranten werden toen ook neergezet als terroristen en ongeciviliseerde mensen. Dat zie je ook nu. ‘Terreur!’, klinkt het.” Dors: „De vorm bekritiseren in plaats van de inhoud is van alle tijden. Dat is zó systemisch.” Dors groeide op in de Amsterdamse Bijlmer. Haar vader was een „echte activist”, die haar al vroeg kennis liet maken met Surinaamse verzetsstrijders. Hij was niet iemand die op het Malieveld zou staan, zegt ze, hij maakte zelf boekjes waarin hij verzetsheld Boni tot leven bracht. Die deelde hij uit aan jongeren in coffeeshops. „Ronselen”, zegt Dors lachend. „Als wake-upcall, dat ze hun leven niet weg moeten blowen, dat er een verantwoordelijkheid op hun schouders rust.” Met de stem van haar vader in haar achterhoofd bouwde ze als danser en choreograaf een stevige reputatie op. Ze stond in het voorprogramma van bekende artiesten als Usher. In 2015 begon ze als choreograaf voor het Productiehuis Rotterdam, dat in 2017 fuseerde met het Ro Theater en de Rotterdamse Stadsschouwburg tot Theater Rotterdam. Nu ze daar artistiek directeur is, is ze vastbesloten een cultuuromslag te realiseren. Ze voerde in 2021 direct veranderingen door in de organisatie, gericht op meer diversiteit en inclusie, in haar eigen woorden „meerstemmigheid en wederkerigheid”. Ze wilde „minder hiërarchie, meer transparantie en leren van elkáár.” In vergaderingen heeft ook de jongere generatie inspraak. „Die heeft vaak belangrijke aanvullende kennis en ervaring ten opzichte van seniors. Iedereen heeft een perspectief dat het theater tot een hoger plan kan brengen.” Waar eerst drie ‘kernmakers’ de eigen voorstellingen maakten, richtte zij een ‘makerscommunity’ op waartoe negen kunstenaars uit verscheidende disciplines behoren. Onder hen zijn regisseurs Romana Vrede en Erik Whien en choreograaf Dalton Jansen. „Ik wil niet dat één vertelvorm wordt verheven tot high art.” Ze wil ook voor verandering zorgen buiten Theater Rotterdam. Ze is bestuurslid van de Amsterdamse Kunstraad, adviseur voor het Prins Bernhard Cultuurfonds en lid van de Akademie van Kunsten. Recente cijfers over diversiteit in de culturele sector zijn er niet, Nederland is terughoudend met het registreren van etnische afkomst, maar uit CBS-cijfers bleek dat in 2021 7 procent van de kunstenaars een niet-westerse afkomst had. Onder leidinggevenden was dit percentage het laagst. Dat Theater Rotterdam onder haar leiding een van de grootste vier van het land werd, had Dors „nooit durven dromen”, zegt ze. „Een bevestiging dat verandering wel kan.” Van der Woude: „Zei je niet in Zomergasten dat jouw ouders heel erg bezig waren jou ergens te laten komen?” „Dat is de reden dat ze naar Nederland gekomen zijn, ja. Maar tegelijkertijd wilden ze hun afkomst geen geweld aan doen.” Dors breekt met de klassieke reflex onder veel migrantenfamilies om onzichtbaar te blijven. „Je gedeisd houden.” Ze grijnst. „Maar dat was niet aan mij besteed.” Van der Woude: „Tegelijk zul je vanuit je eigen gemeenschap soms horen dat verandering sneller moet gaan.” Dors: „Het is ingewikkeld, ook omdat ik zelf geduldiger ben geworden. Ik zie van dichtbij dat zoiets als een blinde vlek echt bestaat. Ik zie de onmacht, waar ik eerder vaker meteen het conflict zou zijn aangegaan.” Al vóór ze directeur werd bij Theater Rotterdam, zegt ze, was haar „aanwezigheid in de kunstwereld een daad van verzet”. Hiphop werd lang niet gezien als serieuze kunstvorm, vertelt ze, maar als iets voor de ‘gettojeugd’. „Terwijl het waardevolle cultuur is. Dan was eindelijk onze subsidieaanvraag toegekend, maar zei het theater: Dit is risicoprogrammering, en daar hebben we al een voorstelling van.” Ze vervolgt: „De reis is lang. En het doet op momenten pijn. Maar ik kan toch nu niet gewoon gaan chillen omdat ik bang ben dat ik struikel?” Het valt even stil. Van der Woude: „Nou, wel mooi dit, ik luister naar je en ik denk: damn ik heb spijt. Van: shit, zo had ik het ook kunnen doen.” Heb jij het gevoel dat je niet meer terug kan? „Nou, ik heb het systeem zwaar beledigd. Het heeft een ego, dat heb ik gekrenkt. En eerlijk gezegd denk ik dat sommige dingen tot aan de grond moeten worden afgebrand en heropgebouwd.” Dors: „Ik vind het mooi hoe je tot inzicht kwam en in actie kwam.” Het interview wordt onderbroken, de fotograaf belt. Hij staat klaar achter de skatebaan naast het Malieveld. „Ik ben niet van de performance art”, zegt Van der Woude tegen hem. „Dus je moet me enorm regisseren.” Dors heeft daar geen last van, zij heeft genoeg ervaring: ze springt spontaan met één been naar voren en één been naar achter, terwijl ze door haar voorste been zakt en knipoogt. Ze lachen. Dors: „Dit blijft forever op het internet.” Van der Woude: „Dat is die Hamashoer, die niet weet hoe een strandstoel werkt”, zegt ze verwijzend naar de attributen voor de fotoshoot. Van der Woude is, zegt ze, al haar hele leven geprivilegieerd. Ze werd geboren in „een links en rood nest” en verhuisde op haar derde van Wageningen naar het zuidwesten van Frankrijk. „Geen typisch expatleven, maar gewoon een klein dorp”, vertelt ze met een glas witte wijn tijdens het diner. „Mijn vader kreeg een baan bij een Nederlands zaadveredelingsbedrijf.” Op school was zij een van de weinige blonde kinderen. „We waren daar echt vreemden. Ik denk soms: is dat vergelijkbaar met het enige zwarte kind zijn? Maar dat is echt niet waar. Want je hebt juist extra status.” Tijdens haar studie politicologie wilde ze ergens stage lopen waar Frans werd gesproken, maar niet in Europa. Ze koos voor het West-Afrikaanse Benin. Dors: „Daar zat al iets, hè?” Ze werkte een tijdje in Colombia en Burundi. Nadat ze als bestuurssecretaris bij het ministerie van Buitenlandse Zaken met de interne organisatie bezig was geweest, verlangde ze weer naar „de inhoud”. Maar ze had inmiddels een gezin, dus kon niet zomaar naar Irak, Afghanistan of Congo. Ze wilde opnieuw conflict- en vredesopbouwwerk gaan doen, waar ze eerder ervaring mee had opgedaan in Colombia. De keuze viel op Ramallah, omdat ze in het nabijgelegen Jeruzalem „een redelijk vrij leven” kon leiden. Daar was ze verantwoordelijk voor programma’s die de Palestijnen moeten voorbereiden op het hebben van een eigen staat. „Er zijn allemaal plekken in de Palestijnse gebieden waar geen overheid is”, zegt ze. Dus zag ze onder meer toe op het opleiden van rechters en advocaten en het opzetten van mobiele rechtsbijstandklinieken om vrouwen meer rechten te geven. Dors: „Maar wat was dan het probleem? Eigenlijk zou je zeggen: klinkt heel goed wat je daar deed.” Berber van der Woude (Leiden, 1982) is politicoloog en was tot 2022 diplomaat in conflictgebieden, waaronder in de Palestijnse stad Ramallah. Nu is zij organisatie-adviseur. Van der Woude: „Zeker. Het probleem is alleen dat we ons enkel daarop focusten, terwijl de totstandkoming van een Palestijnse staat zelf steeds verder weg raakte. Israël neemt met de nederzettingen steeds meer stukken van dat gebied in en onderdrukt de rechten van Palestijnen alleen maar verder. Daar moeten we iets aan doen, anders zijn er straks geen Palestijnen meer. Dat was vóór 7 oktober al een angst. Maar dat gesprek werd niet gevoerd. Daarvan werd gezegd: dit is het politieke mandaat nu eenmaal. Ik had eerder in oorlogsgebieden gewerkt, waar ik lelijke dingen heb gezien. Maar nooit had ik het gevoel: wij kunnen dit stoppen, we moeten sancties opleggen. Maar we deden er niks aan.” Ze kreeg eens „op haar kop” van een Palestijnse medewerker van een vrouwenorganisatie. „Zij zei: ‘Je kan hier leuk vrouwenprojecten ondersteunen, maar zorg eerst maar dat de bezetting eindigt’.” Ze besloot een jaar eerder dan gepland te stoppen in Ramallah. „Ik had mij onvoldoende gerealiseerd hoeveel het met mij zou doen om daar te zitten. Want laat er geen twijfel over bestaan: Israël is een fucking apartheidsregime”, zegt ze in navolging van mensenrechtenorganisaties Amnesty International en Human Rights Watch. Wat heb jij daarvan gezien? „Heb je even? Palestijnen mogen niet vrij reizen, mijn Palestijnse collega had zelfs een vergunning nodig om naar een vergadering in Oost-Jeruzalem te komen. Ook geldt er een ander rechtssysteem voor Palestijnen, ze worden zonder proces opgepakt en gevangengezet.” In Hebron, op de bezette Westelijke Jordaanoever, zag ze de heftigste dingen, vertelt ze. „Het is verboden voor Palestijnen om in bepaalde straten en wijken te lopen en rijden. Er is een legereenheid aanwezig om de kolonisten beschermen.” In een Palestijnse wijk in Oost-Jeruzalem zag ze protesten tegen huisuitzettingen door kolonisten. De Palestijnse demonstranten werden met geweld aangepakt, „tot in de huizen en tuinen aan toe” en bespoten met skunk, een waterkanon met een stof die zo erg stinkt dat je die „nog wekenlang ruikt”. „En de politie stond gezellig te praten met de settlers”, zegt ze. Ze wilde nog wel diplomaat zijn, maar niet meer dáár. „Maar ja, dan ga je naar het wereldsysteem kijken. En dan zie je overal die postkoloniale uitbuitingsrelatie. En dan denk je, wauw, onrecht is eigenlijk een fundament van mijn baan.” In januari 2022 schreef ze haar afscheidsbrief, nadat ze in de zomer van 2021 was teruggekomen uit Ramallah. „Ik zat vooruit te denken, stel dat ik straks ambassadeur ben en met mijn vingertje moet wijzen naar de homowetgeving in Oeganda. Dat kan ik niet geloofwaardig doen, terwijl Nederland goedkeurt hoe Israël de Palestijnen behandelt.” Dors: „Ik weet niet of het slecht is dat je eruit gestapt bent. Het systeem maakt het zo verleidelijk om jezelf opzij te zetten om de status quo maar in stand te houden. Jij stelde je éígen positie ter discussie. Als eenling in een woestijn. En je hield je rug recht, ten bate van je integriteit. Dat zie je maar zelden.” Van der Woude: „Ja, mooi dat jíj dat zegt. Het verlies dat ik geleden heb door te vertrekken, verbleekt nu bij het morele offer als ik toch was gebleven.” Tegelijkertijd erkent ze dat het feit dat zij ontslag kon nemen ook een privilege is. „Ik ben wit, en ik hoef ook niet in mijn eentje een gezin te verzorgen. Anders had ik het misschien niet gedaan.” „Ik vind het heel moedig, want dit is het domein van de wereldpolitiek”, zegt Dors. Heb jij nu het idee dat je onderdeel bent van het establishment? Dors: „Ja, maar hopelijk niet op de oude manier. Ik besef dat ik nu onderdeel ben van een gevestigde sector waar nog te weinig makers toegang toe hebben. Ik zie veel collega’s die ik ook de zekerheid van het establishment zou gunnen, dat brengt een verantwoordelijkheid met zich mee.” Dit is een aflevering van een reeks waarbij twee aan elkaar gewaagde gasten eten met twee redacteuren van NRC Lees hier alle afleveringen Onrecht is Dors’ voornaamste drijfveer, zegt ze. Voor haar voorouders was verzet tegen onrecht een constante. Of het nu gaat om slavernij, institutioneel racisme of discriminatie. „Op een manier wil ik de droom van mijn voorouders realiseren. Het duiden, ontmantelen en vervolgens opheffen van ongelijkheid. Zodat het niet meer terug kan naar wat het was. Noem het: nivelleren.” Van der Woude: „Dat is wel een beetje een establishment-woord.” Dors: „Een net woord, hè. Soms raak ik daar ook mee besmet.” Van der Woude: „Je bent tóch gewoon onderdeel van de culturele elite.” Vind jij Alida naïef dat ze van binnenuit verandering probeert te bewerkstelligen? „Verzet kan vanuit veel plekken komen. Voor wezenlijke verandering heb je mensen nodig die zowel van binnenuit kansen grijpen, als van buitenaf de kwetsbaarheden van het systeem identificeren en bevragen. Tegelijk blijft het van buitenaf moeilijk om de vooruitgang te zien, laat staan te vieren. Omdat eigenlijk niets verandert. Omdat die genocide as we speak doorgaat.” Dors onderbreekt: „Het effect van jouw handelen is misschien niet meteen te zien, maar ik geloof echt dat wat jij hebt gedaan… een soort sense of awareness heeft losgemaakt.” Van der Woude: „Alle experts internationaal recht zeggen hetzelfde: het Israëlische beleid deugt niet. Maar ik mag dat niet uitspreken, omdat het zogenaamd niet verbindend is? Dat pacificeren van de kritiek vind ik zo problematisch. Het niet mogen veroorzaken van ongemak, omdat de feiten te pijnlijk zijn.” Ze beschrijft een discussie met oud-ambtenaren over het wekelijkse ambtenarenprotest tegen de oorlog in Gaza voor het gebouw van Buitenlandse Zaken. „Het ging om wat er op de banner moest komen. Sommigen vonden dat we het geen genocide mogen noemen, omdat dat nog niet is vastgesteld. Maar dat is net het probleem: een genocide wordt altijd pas achteraf vastgesteld.” Dors: „Voor mensen met roots in de koloniën, zoals ik, heeft het inzicht dat je iets kan veranderen aan onrecht een empowerende werking. Het haalt je uit de slachtofferrol. Maar het is ook slopend.” Van der Woude richt zich nadrukkelijk tot Dors: „Alida, jij beschrijft hoe jij je probeert te ontdoen van het juk van het historisch gegroeide onrecht. Ik hoorde laatst iemand zeggen: ‘Ik wil mij ontdoen van het juk van de onderdrukker zijn’. Waarom zou die last uitsluitend op de schouders van onderdrukte gemeenschappen moeten komen? Maar ja”, zegt ze, met een lichte grimas, „veel mensen in mijn omgeving vinden dit natuurlijk woke bullshit.”</p>]]></description>
      <guid>https://nrc.nl/nieuws/2024/09/06/jij-hield-je-rug-recht-dat-zie-je-maar-zelden-zegt-theaterdirecteur-alida-dors-tegen-oud-diplomaat-berber-van-der-woude-a4864489</guid>
      <pubDate>Fri, 6 Sep 2024 06:50:03 +00:00</pubDate>
    </item>
    <item>
      <title><![CDATA[‘Als je ziet wat die dieren moeten doorstaan,  vind je dat dan iets om trots op te zijn?’]]></title>
      <description><![CDATA[<p>Niet zo lang geleden had hij haar nog uitgenodigd om langs te komen. Ze was er, net als de andere leden van de Kamercommissie die zich met dierenwelzijn bezighoudt, niet op ingegaan. „Dat vond ik jammer”, zegt Erik Baltussen (51), locatiedirecteur van Charles River Laboratories, een multinational die onderzoek doet naar de veiligheid van onder meer medicijnen, pesticiden en vaccins. „De Kamercommissie had gezegd een werkbezoek te willen bij een instelling die onderzoek doet met proefdieren”, zegt Baltussen. „Ik dacht: kom maar bij ons langs.” Ines Kostic (39), Tweede Kamerlid namens de Partij voor de Dieren (PvdD), zag er het nut niet van in, zegt ze nu. „Ik weet hoe het gaat, dan ziet het er allemaal fantastisch uit tijdens de rondleiding. Maar wat er gebeurt als de proeven worden uitgevoerd, dat laten jullie niet zien.” Kostic had bedenkingen, toen NRC haar uitnodigde voor een gesprek. Dat zou een kort gesprek zijn, zei ze stellig. Zij is fel tegenstander van dierproeven, hij geeft leiding bij een bedrijf dat die veelvuldig uitvoert. Wat hebben ze te bespreken? Bovendien wil ze bedrijven als Charles River geen pr-ruimte geven door ze een podium te bieden. Toch ging ze op de uitnodiging in, want over de toekomst van dierproeven en de alternatieven wil ze het wél hebben. Het gesprek vindt plaats bij restaurant Stadsjochies, aan de groene rand van Utrecht, waar ze koken met producten uit eigen kas. Het terras is nog leeg als Baltussen aan komt lopen. Stipt op tijd. Kostic appt dat ze een halfuur later zal zijn vanwege „issues met onze baby van twee maanden”, gevolgd door een emoji met een vergoelijkende grijns. Drie kwartier later neemt ze tegenover Baltussen plaats. Zij heeft zich verdiept in het bedrijf waarvoor hij werkt. Hij weet ook wie zij is; als Kamerlid voor de PvdD ontfermt zij zich over proefdieren. Maar ze hebben elkaar niet eerder ontmoet. „Ik ben sowieso nieuwsgierig naar jouw achtergrond”, zegt Kostic. „We zijn allemaal klein geweest, en verschillende momenten hebben ons naar dit punt in ons leven geleid.” Kostic vluchtte in 1995 met haar vader, moeder en broertje naar Nederland vanuit Bosnië. Weg voor de oorlog, die vlak daarna voorbij was. Maar dat wisten ze toen nog niet, zegt ze. „Deze geschiedenis heeft mij een sterk gevoel voor compassie en rechtvaardigheid gegeven voor alles wat leeft. Hoewel ik moet zeggen dat mijn compassie voor niet-menselijke dieren later kwam. In die zin ben ik slachtoffer van mijn opvoeding en cultuur. In de Joegoslavische cultuur is dieren eten, net als in Nederland, heel normaal. Er wordt niet gesproken over wat dieren doorstaan. Ik heb dus altijd erg genoten van het stukje vlees op mijn bord.” Daar kwam verandering in toen ze samen met haar vriendin twee katten uit het asiel adopteerde in 2010. „En, zoals dat gaat, ging ik van mijn dieren houden, gunde ik ze het beste. Toen dacht ik: waarom gun ik dat de dieren op mijn bord niet?” Ze kon die vraag maar op één manier beantwoorden en dat was dat het „ontzettend hypocriet” was. Nadat ze plantaardig was gaan eten, „durfde” ze ook voor het eerst naar het partijprogramma van de Partij voor de Dieren te kijken. „Ik zag een partij die niet alleen naar dieren keek, maar een visie op de hele wereld had. Ik had nooit ambities om de politiek in te gaan, maar hier wilde ik me wel voor inzetten.” Ze vouwt haar handen in haar schoot. „Dat was het in sneltreinvaart. En jij?” Baltussen haalt diep adem. „Mijn reis is minder ver dan die van jou. Ik kom uit het veilige Brabant, in de buurt van Eindhoven. Ik was al jong gefascineerd door de chemische fabrieken in de buurt, vooral ’s nachts: de lichtjes, de rook. De scheikunde trok me, dus dat ben ik ook gaan studeren.” Hij heeft zich gespecialiseerd in de analytische chemie: onderzoek op zeer kleine schaal. Geen rokende schoorstenen, maar reageerbuisjes en microscopen. „In het laboratorium voeren we proeven uit met hele lage concentraties, monsters van 20 of 50 microliter.” Bedrijven die met chemische stoffen werken moeten volgens Europese wetgeving onderzoek laten doen naar de veiligheid van die stoffen voor mens en milieu. In 2001 begon Baltussen bij een Brabants laboratorium dat in 2016 werd overgenomen door het grote Amerikaanse onderzoeksbedrijf Charles River. Sinds 2018 is hij directeur van de locaties Den Bosch en Schaijk. Baltussen: „Voor 25 procent van die onderzoeken doen we proeven op dieren. ” Hij legt zijn handen op tafel. „Het is een fascinerende wereld om je in te begeven.” Baltussen streeft als wetenschapper en als directeur naar een veiligere wereld, zegt hij. Kostic doet dat als politicus ook, zegt ze, maar ze voegt er haastig aan toe dat er een verschil is tussen streven naar een veilige wereld voor de mens en streven naar een veilige wereld voor mens én dier. Kostic heeft het consequent over ‘niet-menselijke dieren’. Dat zijn net zo goed „wezens die empathie en angst kunnen voelen”, die niet fundamenteel anders zijn dan ‘menselijke dieren’. Ze vraagt zich af of Baltussen „dat idee onderschrijft”. Ik denk, antwoordt Baltussen, „dat wij daarin verschillen van opvatting”. Volgens Baltussen worden dieren „vermenselijkt”. Kostic: „Is dat niet gewoon een excuus om door te gaan met dit proefdierensysteem?” Het is volgens Kostic „niet vanzelfsprekend dat andere dieren” door de mens met compassie worden behandeld. Ze vraagt aan Baltussen hoe hij denkt dat „die cirkel van compassie” uitgebreid kan worden. „Voor een veiligere wereld in alle opzichten. Volg je dat?” Baltussen: „Die laatste stap niet helemaal.” Kostic: „Ik noem één concreet voorbeeld. Als je kijkt naar corona, en ook andere ziektes die overspringen van dier op mens, dan ligt de oorzaak daarvan bij ons gedrag. De vernietiging van natuur, het gesleep met en bij elkaar proppen van dieren wereldwijd, dat verhoogt allemaal het risico op een nieuwe pandemie.” Baltussen: „Dat klopt, maar pandemieën zijn wel van alle tijden. Ik volg je hoor. Maar binnen mijn sector werken we al steeds meer met alternatieven voor levende dieren. Dat kan in het geval van simpelere onderzoeken: huidirritatie, oogirritatie, een allergie.” Dit is een aflevering van een reeks waarbij twee aan elkaar gewaagde gasten eten met twee redacteuren van NRC Lees hier alle afleveringen Bij Charles River worden ogen van geslachte koeien en kippen, ‘slachtafval’ dus, gebruikt als alternatief voor de ogen van levende proefdieren, zegt hij. Ook menselijke huid die over is na plastische chirurgie wordt gebruikt, als alternatief voor varkenshuid. Het duurde jaren voordat Charles River deze onderzoeksmethodes juridisch rond had gekregen, zegt Baltussen. Andere alternatieve methoden zijn computermodellen, en testen op cellen en organoïden, voor de wetenschap gekweekte mini-organen. Wat wordt er gedronken, vraagt de bediening. Een alcoholvrij biertje voor Kostic. Baltussen, ook met de auto, doet mee. Volgens Baltussen is Charles River niet alleen de grootste uitvoerder van dierproeven in Nederland, maar ook koploper in het vervangen van dierproeven door alternatieven. Maar, zegt hij, ze moeten wel voorzichtig zijn: „Bij medicijnen wordt onderzocht wat het risico op mensen is. Eerst wordt er getest op gezonde mensen, daarna op patiënten. Vóór er op mensen wordt getest, willen we als maatschappij dat nagegaan is of het product wel veilig is voor gezonde vrijwilligers.” Bij complexere onderzoeken is de zoektocht naar alternatieven nog niet zo ver, zegt Baltussen. „Zoals bij onderzoeken naar de effecten van stoffen op nakomelingen.” Daarbij wordt een dier blootgesteld aan een stof of medicijn en vervolgens gefokt, om te zien of de nakomelingen van dat dier schade oplopen. Volgens Baltussen is er nog geen proefdiervrije methode om zo’n onderzoek uit te voeren. Als voorbeeld noemt hij Softenon. Eind jaren vijftig slikten zwangere vrouwen dat tegen ochtendmisselijkheid. Het middel bleek gevaarlijk te zijn voor embryo’s, waardoor wereldwijd ongeveer 10.000 baby’s geboren werden met ernstige lichamelijke afwijkingen, vertelt Baltussen. „Dat was nooit gebeurd als we toen de onderzoeken deden die we nu doen. De effecten zijn bij ratten en konijnen niet exact hetzelfde als bij mensen, maar de afwijkingen zijn wel dusdanig significant dat het product dan nooit op de markt was gekomen. Daar vindt ons werk zijn oorsprong.” Deze erfelijkheidsonderzoeken zijn verplicht, vult hij aan. „Pas als de wet wordt aangepast en de alternatieve testen worden geaccepteerd, kunnen wij deze daadwerkelijk gaan gebruiken.” Dat de zoektocht naar alternatieven in gang is gezet, mede ook om dieren te sparen, erkent Kostic. Maar het gaat haar niet snel genoeg. „Ik heb te vaak gezien, ook in andere sectoren die beloven zich te beteren, wat er gebeurt als er commerciële belangen in het spel zijn. De ambitie om te vernieuwen wordt uitgesproken, maar in de praktijk komt er te weinig van terecht.” Ines Kostic (Mostar, Bosnië, 1985) trad in 2019 namens de Partij voor de Dieren toe tot de provinciale staten van Noord-Holland, waar ze ook even fractievoorzitter is geweest, tot ze in 2023 in de Tweede Kamer kwam. Baltussen: „Om te beginnen staat in de wet heel duidelijk dat het verboden is om een dierproef te doen als er alternatieven zijn.” „In een wet uit 1977”, reageert Kostic schamper. Baltussen: „Ja, dat is lang geleden, maar het is wél de huidige wet. Als je die wet wil veranderen is dat in jouw handen.” Kostic: „Het is ook in jóúw handen. Jullie zijn een grote speler en grote spelers hebben invloed. Ik zeg niet dat jullie het bepalen, maar invloed is er wel. Jij bent daardoor misschien wel machtiger dan ik.” In de Proefdierenwet uit 1977 staat dat er alleen een dierproef mogen worden verricht als er geen wetenschappelijk verantwoord alternatief is. Laboratoria moeten, volgens diezelfde wet, hun omgang met proefdieren documenteren en verantwoorden. Baltussen: „Ik durf te zeggen dat onze proeven aan de hoogste standaarden voldoen. Het beeld dat wij grote aantallen dieren zouden hebben die enorm aan het lijden zijn in grote plassen bloed…” Kostic: „Jullie hebben een vergunning voor 650.000 dieren, toch?” „Voor 650.000 proeven op dieren in een periode van vijf jaar. Dat is het maximum, en of we dat aantal halen is de vraag.” Kostic: „Maar het gaat dus om tienduizenden konijnen, duizenden honden, honderden cavia’s?” Baltussen: „De grootste groepen zijn de ratten en de konijnen, en dan met name voor onderzoeken naar de effecten op nakomelingen.” Welke onderzoeken moeten worden uitgevoerd om te kijken wat chemische stoffen doen bij nakomelingen, bijvoorbeeld met de ontwikkeling van kankercellen, zijn vastgelegd in de Europese REACH-wetgeving uit 2007. Op alle chemische stoffen die grootschalig binnen de EU in omloop komen, moet een fiks aantal strenge tests worden uitgevoerd. „Dus voor die onderzoeken worden zwangere dieren geïnjecteerd? Genetisch gemanipuleerd?”, vraagt Kostic. „Je zegt dat Nederland hoge standaarden heeft, maar daar kan de maatschappij helemaal niet zeker van zijn.” Kostic vindt dat Charles River niet transparant is. „Transparant zijn is niet dat je aantallen dieren bijhoudt, transparant zijn is tot in detail schetsen wat er met die dieren gebeurt. Dat mensen zelf kunnen aanschouwen hoe jullie, zeg maar wat, brandwonden aanbrengen.” „Brandwonden aanbrengen?”, onderbreekt Baltussen haar. „Dat gebeurt nooit.” Kostic: „Schets het maar dan, wat er wel gebeurt.” „Het zijn dat soort gedachten, dat we bijvoorbeeld brandwonden zouden aanbrengen, die zó gigantisch ver afliggen van de werkelijkheid”, zegt hij. „Het doen van proeven op dieren is een emotioneel onderwerp, dat begrijp ik volledig. En het is onze taak om heel goed te laten zien hoe dat in zijn werk gaat. Ook om het beeld van misstanden en enorm lijden de wereld uit te helpen.” Erik Baltussen (Eindhoven, 1973) specialiseerde zich na zijn studie in de analytische chemie, waar hij ook op promoveerde. Sinds 2018 is hij directeur van onderzoeksinstelling Charles River, locaties Den Bosch en Schaijk. In 2017 werd een motie van de Partij voor de Dieren aangenomen waarin de Kamer de regering verzocht cameratoezicht in slachthuizen te verplichten. Kostic verwijst naar die motie. „Als jullie ook camera’s ophangen, dan kunnen dierenrechtenorganisaties zien of jullie inderdaad aan de hoogste standaarden voldoen.” Volgens Baltussen is het filmen van de proeven niet mogelijk omdat dan klantgevoelige informatie naar buiten zou komen. Kostic: „Het hoeft ook geen Big Brother-televisie te zijn, maar van de transparantie die jij voorspiegelt is gewoon geen sprake. Dat is het pr-verhaal. Er zijn goeie ontwikkelingen, zeker. Jullie voldoen aan de wet- en regelgeving, ja. Maar dat is ook wel het minimale.” „We doen meer dan dat”, zegt Baltussen, voor het eerst tijdens het gesprek op ferme toon. „Ik denk oprecht dat wij heel transparant zijn.” Kostic: „Dat vind ik jammer, dat je dat zegt.” Het is niet zo dat de poorten van Charles River gesloten blijven, zegt Baltussen. Het bedrijf heeft pas nog een onderzoeker van een dierenrechtenorganisatie op bezoek gehad. „Ook de voedsel- en warenautoriteit kan altijd binnenstappen, we hebben veel van je collega’s van de Partij voor de Dieren ontvangen. En jij bent ook van harte welkom”, zegt Baltussen. Kostic, die haar alcoholvrije biertje nog nauwelijks heeft aangeraakt, neemt een slok. „Ja, jullie ontvangen mensen, maar daar waar het moeilijk wordt, daar waar iets met een dier gebeurt wat een gewoon mens met enig gevoel van compassie niet kan aanzien, dát laten jullie niet zien.” Waar denk je dan aan, vraagt Baltussen. „Je had het net over een brandwond, maar dat beeld is echt verkeerd.” „Vertel jij het mij maar. Ik heb het gehad over konijnen, ratten, honden. Ik zou graag gedetailleerd per dier weten aan wat voor proeven jullie ze onderwerpen. Wat voor chemicaliën of chirurgische aanpassingen? Waarom mogen Nederlanders dat niet zien en zelf bepalen of jullie aan de hoogste standaarden voldoen?” Baltussen vertelt dat alle dieren zo natuurlijk mogelijk gehouden worden, niet in een laboratorium, maar in „mooie, schone, verwarmde, niet vochtige ruimtes”. „Je praat eromheen”, zegt zij. Hij: „Laat me nou even mijn verhaal doen.” Baltussen schetst het beeld van varkens waarbij zalf wordt aangebracht op de huid, omdat varkenshuid de meeste overeenkomsten kent met de menselijke huid. „Zalf als medicijn hè, geen cosmetische zalf.” Dierproeven voor de cosmetische markt zijn sinds 2013 in Europa verboden. Hij vertelt dat alle proeven, waarvan vooraf is bepaald hoe lang die moeten duren, minutieus bijgehouden worden in logboeken terwijl een gespecialiseerd dierenarts het proces monitort. Dat is wettelijk vastgelegd. „En het is de bedoeling dat die dieren het hele onderzoek goed doorkomen.” Kostic fronst. „Wat betekent dat, goed doorkomen?” „Dat de effecten van het product niet zo sterk zijn dat de dieren al tijdens een onderzoek komen te overlijden.” „Dus je wilt níét dat ze overlijden?”, zegt ze cynisch. Nagenoeg alle dieren die als proefdier zijn gebruikt worden aan het einde van de proef geëuthanaseerd. Baltussen, die buiten het testen van zalf op varkens geen andere concrete voorbeelden noemt van proefmethoden, zegt: „Het is nu eenmaal zo dat we aan het einde van een onderzoek moeten kijken wat het effect is geweest op verschillende organen in het lichaam. Het leverweefsel, het longweefsel. Dat kunnen we, helaas, niet op een andere manier doen dan een dier euthanaseren, de organen uitnemen, in plakjes snijden en dat bekijken onder een microscoop. Dat is onderdeel van de testopzet. Maar dan moet het dier natuurlijk wel het einde van de testperiode halen. Als we de proef eerder moeten afbreken is er iets heel erg misgegaan.” De dieren zitten het grootste deel van de tijd in een ruimte waar ze zich zo prettig mogelijk voelen, aldus Baltussen. „Maar goed, het blijft een binnenverblijf. Het is eigenlijk net als een hond in een woonkamer, dat is ook geen natuurlijke omgeving.” En, zegt hij „er zit ook nogal wat bandbreedte in hoe mensen in huiselijke omgeving met hun dier omgaan”. „Wil je nu serieus zeggen dat honden in jullie instelling hetzelfde leven hebben als een gemiddelde hond als huisdier?” Kostic, licht geagiteerd, komt terug op de vergelijking tussen proefdieren en huisdieren: „Als je mensen blijft vertellen dat jullie dieren het zo goed hebben, dat er hooguit af en toe een verbandje met een zalfje wordt aangebracht en dat de meesten het gelukkig overleven, dan komt er geen versnelling in de ontwikkeling van alternatieven.” „Sórry hoor”, zegt Kostic. „Dit is echt een klassieker die in de vee-industrie ook wordt gebruikt. De vee-industrielobby zegt dan: sommige dieren in de intensieve veehouderij hebben meer ruimte dan een kat bij een mens.” Ze lacht schamper. „Oprecht, ik vind je een fijn persoon hoor, maar je verkoopt mij en de mensen praatjes.” Baltussen: „Ik verkoop geen praatjes, dit is gewoon de waarheid.” Baltussen, die tot nu toe bedachtzaam heeft gereageerd op de aantijgingen van Kostic, raakt zichtbaar vermoeid. Kostic: „Als je ziet wat die dieren moeten doorstaan, vind je dat dan iets om trots op te zijn?” Baltussen: „Het beeld dat jij hebt van dieren die onnodig lijden, dat is gewoon niet de werkelijkheid.” „Dus dieren lijden niet bij jullie?” „Dat zeg ik niet, dat kan inderdaad voorkomen. Ik vind het niet erg als je mij niet gelooft, maar ik kan je alleen maar vertellen hoe het echt is.” „Tegelijkertijd heb jij nog nooit een dierproef gedaan, vertelde je net.” „Nooit zelf”, zegt hij. „Maar ik ben regelmatig bij proeven aanwezig en ik weet dat we er alles aan doen om onnodig lijden te voorkomen.” Het gesprek komt terug op de toekomst van dierproeven. Kostic: „Wat ik jou vraag is om samen met mij écht ambitieuze doelen te stellen. Een jaartal waarin we dierproeven hebben afgeschaft. Dan kunnen we kijken wat daarvoor nodig is.” „Graag”, zegt Baltussen. „Dat staat ook in de brief die we naar de Kamer hebben verstuurd, dat we samen met de politiek een realistisch tijdspad willen maken.” Kostic valt over het woord ‘realistisch’. „Realistisch is vaak een excuus om te kunnen treuzelen.” Kostic wijst erop dat er de afgelopen jaren juist méér vergunningen zijn afgegeven voor het uitvoeren van dierproeven. Baltussen: „De regering heeft in 2015 de ambitie uitgesproken om in 2025 te stoppen met dierproeven. Dat is te ambitieus, weten we nu. Maar het doel blijft wel om dierproeven met alternatieven te vervangen. Dat is jouw doel, dat is mijn doel, dat doel delen we.” Maar dat zal niet vanzelf gaan, voegt hij toe, want we hebben als maatschappij een „toenemende behoefte aan veiligheid, voor milieu, mensen en dieren”. Doordat milieuwetgeving strenger wordt, moeten bedrijven een inhaalslag maken om eerder goedgekeurde stoffen op de markt te houden. „Ik denk in alle realiteit dat we daar nog tientallen jaren mee bezig zullen zijn.” Kostic: „Ook als we alles op alles zetten?” Kostic verwijst naar hoogleraar proefdiervrije innovaties Merel Ritskes-Hoitinga, die concludeert dat proefdieren binnen tien jaar kunnen worden vervangen. Volgens Baltussen is dat een te simpele voorstelling van zaken: „Bovendien gaat alles op alles niet zonder toenadering vanuit de politiek.” Daarover gesproken, vult hij aan. „Vorig jaar was er een Kamerdebat over proefdieren, dat hebben we vanuit Charles River live gevolgd. En tot mijn verbazing zie ik dan dat er maar vijf Kamerleden aanwezig zijn. Dan denk ik: als we het écht zo belangrijk vinden, waarom zitten er dan maar vijf mensen? En waarom is er zo weinig subsidie beschikbaar voor onderzoek naar alternatieven?” Dat is Kostic met hem eens. Baltussen hoopt dat Kostic alsnog een keer langskomt bij zijn laboratorium. „Graag”, zegt Kostic. „Maar dan wil ik wél filmen.” Baltussen schudt zijn hoofd. Zo ver kan hij niet gaan.</p>]]></description>
      <guid>https://nrc.nl/nieuws/2024/08/30/als-je-ziet-wat-die-dieren-moeten-doorstaan-vind-je-dat-dan-iets-om-trots-op-te-zijn-a4863881</guid>
      <pubDate>Fri, 30 Aug 2024 06:50:03 +00:00</pubDate>
    </item>
    <item>
      <title><![CDATA[Presentator Chantal Janzen over danseres Igone de Jongh: ‘Zij is de zus die ik nooit heb gehad’]]></title>
      <description><![CDATA[<p>Hand in hand komen ze aanlopen, twee kleine verschijningen met dezelfde kleren aan. Spijkerbroek, wit T-shirt, grijze blazer – tikje oversized. Een half uur te laat, sorry, sorry. Igone de Jongh (44) had Chantal Janzen (45) thuis in Amsterdam-Zuid opgepikt. „Die vrouw heeft nét haar rijbewijs”, zegt Janzen tegen ons. De Jongh, hoofdschuddend: „Al een jaar of vijf.” De auto parkeerden ze in Amsterdam-Oost, even buiten het park waar restaurant Merkelbach ligt en waar we hebben afgesproken. Ze hebben een tijdje staan schuilen voor de regen, en danseressen, met hun overtrainde spieren, die lopen niet zo snel. Een zaaltje apart met alleen een tafel en vier stoelen – voor rust en privacy. De Jongh knikt naar Janzen. „Zij wordt best vaak herkend.” Chantal Janzen was vijftien jaar musicalster. Ze was Jane in Tarzan, Rachel Hazes in Hij gelooft in mij en Pattie in Petticoat, een musical speciaal voor haar geschreven. Daarna werd ze presentator (The Voice of Holland) en actrice (Eén Grote Familie). Igone de Jongh danste 24 jaar bij Het Nationale Ballet, ze was Giselle, Aurora (in The Sleeping Beauty), en nam afscheid van het gezelschap in de hoofdrol die haar het liefste was, Julia in Romeo en Julia. Maar zij, zegt ze, wordt zelden herkend. En áls, dan is het van televisie. Ze was jurylid van Dance Dance Dance, een talentenshow met Janzen als presentator. Dat was van 2015 tot 2018. Hebben ze elkaar toen leren kennen? Ja en nee, maar daar zijn ze pas sinds kort achter. Eerst kiezen wat ze eten. Janzen, wijzend op de menukaart tegen De Jongh: „Dit vind jij lekker. Notenbrood met kaas.” Haar lievelingseten, dat stond ook in Igone, haar biografie uit 2021. Haar vader die haar naar de bushalte liep in Haarlem, waar ze woonden, en dan bruine boterhammen met Beemsterkaas meegaf voor de lange dag in Amsterdam. Na school – basisschool en mavo – nog uren trainen op de balletacademie. Op haar zestiende werd ze aangenomen bij Het Nationale Ballet. Zeven jaar later was ze eerste soliste. Het waren gloriejaren. Toen had je zeker een uitgekiend voedingsschema? „Nee joh, als ik er maar goed uitzag. Ik zie nu wel eens video’s van mezelf terug en dan denk ik: ooooh. Ik at niet genoeg. De stress, de hele tijd dansen, je hebt gewoon geen honger.” Janzen: „Ik vond bij m’n verhuizing foto’s van jouw afscheid.” De Jongh: „Niet normaal, ik was doorzichtig.” Ze had graag 25 jaar vol willen dansen bij Het Nationale Ballet, en dan balletmeester willen worden of coach. Maar de artistieke leiding zag haar niet in die rol en De Jongh besloot in 2019 te vertrekken. Sindsdien danst ze in voorstellingen die ze zelf maakt, ze werkt nu aan een nieuwe. De première is in december in Internationaal Theater Amsterdam. Wat Janzen ook vond bij het opruimen voor de verhuizing, van het ene huis in Amsterdam-Zuid naar het andere in Amsterdam-Zuid: een foto van toen zij nog ballerina wilde worden. Vanaf haar tiende deed ze de balletvooropleiding in Arnhem. Ze stuurde De Jongh die foto en zij laat hem zien, op haar telefoon. Een rijtje ranke pubermeisjes in jarennegentigballetpakjes. Janzen: „Ik bleef hangen bij dat tweede meisje van links.” De langste, met donkere haren en een serieuze blik. „Ik dacht: ik kén dat meisje.” Het is Igone, 14 jaar. En links naast haar, dat blonde meisje, dat is Chantal, ook 14. „We hebben dus een uur samen gedanst.” Ze kunnen zich er niets van herinneren. De Jongh: „Jij ziet er echt héél gek uit.” Janzen: „Ik denk dat ik compleet gestrest was. Dat ik dacht: what the fuck.” Op die bewuste dag deed ze een proefles aan de Amsterdamse balletacademie, misschien kon ze er auditie doen. Igone was toen al lang en breed het grote talent van de opleiding. Janzen: „Mijn oude balletjuf zei: ga dansen, maar óók spelen en zingen. Ik hield van ballet, maar ik miste het praten.” Dus werd het de theaterschool, specialisatie musical. Chantal Janzen (Tegelen, 1979) speelde na haar afstuderen aan de theaterschool vijftien jaar in grote musicalproducties. Sinds 2003 werkt ze ook als actrice en presentator. Samen met haar man heeft ze sinds 2017 een eigen media- en productiebedrijf: &amp;C. Keken jullie tegen de balletdansers op? Janzen: „Nee, wij voelden ons übermenschen, wij konden alles. We hadden medelijden met dansers als die een keer iets moesten zeggen voor een optreden. Lieverd, je wordt echt niet opgevroten.” En jij, keek jij op musical neer? De Jongh: „Ik? Nee. Maar ik was er ook niet mee bezig. Ballet is echt een andere wereld.” Bijna twintig jaar na die foto ontmoetten ze elkaar weer, maar vluchtig. Ze kijken elkaar aan. Wanneer ook alweer? En waar? Janzen: „Ik was altijd al heel nieuwsgierig naar jou en toen zag ik je…” Het was in het DeLaMar-theater in Amsterdam, 2013. De Jongh: „Jij stond daar in een show en die was vast een succes, waardoor ik dacht: leuk om haar te ontmoeten. Of nee, weet je wat het ook was? Waren wij toen al moeders?” Janzen: „Ja. Jij had een kind gekregen en was meteen weer gaan dansen, heel uitzonderlijk vond ik dat. Na drie maanden stond je op het podium.” De Jongh: „Ja, dat was heel stom. Nu denk ik: waarom?” Janzen: „Dat is dansers-discipline. Drie maanden na de geboorte van James hing ik met mijn verse keizersneewond in een harnas aan de touwen in Tarzan. Toen heb ik na één voorstelling gezegd: jongens, volgens mij is het te vroeg. Bij mijn tweede kind dacht ik: al breekt de fik uit, ik ben er even niet. Maar met James was ik 29. Ik was bang dat ze zouden denken: haar hebben we niet meer nodig.” De Jongh: „Ik vond het ook een uitdaging: hoe snel lukt het me weer op het podium te staan? Als ik nu beelden van toen terugzie, weet ik niet hoe ik het heb gedaan. Vroeg op, Hugo naar de crèche, lessen doen, repeteren, Hugo ophalen, en om zes uur naar het theater om Sleeping Beauty te dansen.” Dit is een aflevering van een reeks waarbij twee aan elkaar gewaagde gasten eten met twee redacteuren van NRC Lees hier alle afleveringen Nu dan de echte ontmoeting, in 2015. Dit keer was Janzen de ster en De Jongh de nieuweling. John de Mol, bedenker van Dance Dance Dance, gaf de avond voor de eerste opname een borrel voor de crew. De Jongh: „Doodeng, ik er alleen heen, ik kende niemand, John de Mol had ik nog nooit gezien. Waarom had ik hier ja tegen gezegd?” Waarom had je ja gezegd? „Ik dacht: leuk, ik ga eens wat anders doen. Maar de belangrijkste reden was dat ik meer mensen naar het klassieke ballet wilde krijgen. Minder highbrow.” Haar balletcollega’s waren kritisch, zegt ze. „Dat ik als prima ballerina van Het Nationale Ballet televisie ging doen.” Ze trekt een gezicht. „Hoe durfde ik.” Maar de kaartverkoop ging wél omhoog, zegt ze. Ze heeft de kaartverkoopstatistieken er zelf op nageslagen. Tegen Janzen: „Jij kwam die avond naar me toe, jij zag die paniek helemaal gebeuren bij mij.” „Omdat ik het herkende.” „Jij zei: jij zet morgen gewoon die knop om. Doe alsof het een voorstelling is. En als je naar huis gaat, zet je die knop weer uit. Oooh, maar kijk, toen snapte ik het. Ik zou een rol spelen.” „Ik zet altijd een stolp om me heen, een doorzichtige, waar ik nog wel doorheen kan kijken. Je moet niet als een soort spons in die tv-wereld gaan zitten. Ik dacht: ze gaan jou morgen volpompen met wat je wel of niet moet doen. En dan ga jij van: oh natuurlijk. Wil je het zo? Zal ik dat? Voor iedereen Chinese bordjes in de lucht houden. Nee. Jij kunt dansen. Dit is een dansshow. Jij gaat gewoon je werk doen.” Dansers, zeggen ze, zijn gewend te doen wat hen gevraagd wordt. De Jongh: „Als de choreograaf tegen mij zegt: ga op je hoofd staan, dan sta ik op mijn hoofd.” Ja, zegt Janzen, „Een danser vraagt niet: waaróm moet ik op mijn hoofd staan”. Ze lachen. „Nee, nee, dat doe je niet,” zegt De Jongh. „Ik ben niet van de choreograaf, maar ik ben er wel vóór de choreograaf. Die moet een schilderij schilderen.” Janzen: „Dat vond ik ook grappig toen ik ging acteren. Jézus, wat praten die mensen een hoop. Het staat gewoon in het script: je gaat op je hoofd staan. Het stáát er toch? En toen ik ging presenteren, gingen ze vragen: wat zou jij fijn vinden? Wat vind je van deze tekst? Ik dacht: maar jij bent toch de regisseur? Zo ben ik geconditioneerd. Ik vind dat ook wel prettig.” De Jongh: „Ik vind praten lastig, altijd gevonden. Daarom vond ik televisie ook zo eng. Maar het was ook lekker. Ik had natuurlijk zo lang in een bubbel geleefd, en ineens stapte ik daaruit en iedereen was aardig, en vond mij leuk, en was blij dat ik er was…” „En je verdiende meer geld”, zegt Janzen. „En ik verdiende meer geld.” En je werd bekend… Lastig puntje, voor allebei. Janzen: „Joop van den Ende zegt altijd: jouw voordeel is ook je nadeel. Je hebt geen ego. Je bent de slechtste applausnemer die er is. Ja, als ik presenteer, dan moet je naar mij kijken, daar word ik voor betaald. Maar zodra dat klaar is, wil ik onder de grond.” De Jongh: „Ik kreeg daar echt voor op m’n kop. Dat ik na een première altijd meteen naar huis ging. Dan was er een nazit geregeld voor mij, want ik was de hoofdrol. En dan was ik weg. Dat is natuurlijk bijna asociaal.” Na Chantals Pyjama Party, een concert voor 25.000 man publiek in pyjama, wilde Janzen een keer door de achteruitgang wegglippen. Haar echtgenoot – Marco Geeratz, ze runnen samen productie- en mediabedrijf &amp;C – onderschepte haar. „Hij zei: ‘No way, die mensen komen uit Friesland en overal vandaan. Die moet je zien.’ Het is niet dat ik die mensen niet wíl zien. Maar ik vind het moeilijk. Ongemakkelijk.” „Ongemakkelijk,” zucht De Jongh. Veel mensen, zegt ze, willen haar na een voorstelling metéén zien. „Het is het meest kwetsbare moment wat er is als kunstenaar. Er zijn vier mensen die me dan mogen zien. Mijn kinderen, Chantal en mijn vader. Want ik wil niet horen wat jij ervan vond. Ik wil nog weten wat ík voel. Voordat jij met jouw mening over mij heen walst.” Janzen: „Maar ik wil eigenlijk ook niet horen: wat was je fantastisch. Want ik wil, voor mijn ouders, gewoon hun dochter zijn. Ik wil die laudatie niet.” Ze werden vriendinnen, en nu, zegt De Jongh, voelt het alsof ze „zusjes” zijn. „Ja”, zegt Janzen, „zij is de zus die ik nooit heb gehad.” Igone de Jongh (Haarlem, 1979) begon op haar zestiende bij Het Nationale Ballet, op haar 23ste werd ze eerste soliste. Sinds haar vertrek in 2019 danst ze in eigen voorstellingen, zoals Zin in Liefde (2022) en Beauty Persists (2023). Wie is de oudste? „Ik denk qua verstand dat ik dat wel ben”, zegt Janzen. „Ja, jij bent verstandig.” Haar vrienden noemen Janzen the flatliner, zonder grote emoties. Igone is anders, zegt Janzen, als díé zich slecht voelt gaat ze „op de bodem zitten, het ergste dieptepunt opzoeken”. Tegen haar: „Jij gaat gewoon in je eentje in een huisje zitten.” De Jongh: „Ja, dat was zo’n dom idee.” Ze lacht. Dat was kerst 2023. „Het was crisis. Ik had me helemaal suf gewerkt. En mijn kind was in Frankrijk bij zijn vader en zijn familie daar.” In dat jaar was er een einde gekomen aan haar huwelijk met acteur Thijs Römer. De Jongh had hem leren kennen in 2016. In haar biografie staat hoe dat ging. Het was het jaar waarin ze was gescheiden van danser Mathieu Gremillet, de vader van haar kind, en bang was voorgoed alleen te blijven. Ze kon toch wel één keer in haar leven een onenightstand uitproberen, zeiden Janzen en een paar andere vriendinnen. Ze wisten ook wel iemand. Thijs Römer, kende ze die? De Jongh, staat in de biografie, aarzelde. ‘Had die meneer niet nogal een reputatie als het op feestjes en vrouwen aankwam?’ De eerste date verliep voorspoedig (en zonder seks). In 2019, daags voor haar afscheid van Het Nationale Ballet, trouwden ze. Met hem, staat in haar biografie, beleefde ze de ‘onvoorwaardelijke liefde’ zoals ze die van het huwelijk van haar ouders kende. Sammie, de dochter van Römer en actrice Katja Schuurman, even oud als haar zoon Hugo, beschouwt ze als een eigen kind. Nog steeds. In 2022 werd Römer beschuldigd van online misbruik van drie destijds minderjarige meisjes, in de zomer van 2023 werd hij ervoor veroordeeld. Drie maanden celstraf, waarvan twee voorwaardelijk, en een taakstraf van 240 uur. In een interview in het blad van Janzen, &amp;C the magazine, zei ze: ‘Ik heb te lang hoop gehad en gedacht: liefde overwint alles.’ En toen werd het dus kerst en was De Jongh alleen. „Dan ben je al snel een soort vijftiende wiel aan de wagen. Daar had ik hélemaal geen zin in. Dus ik dacht, ik ga” – ze slaat met haar vlakke hand op tafel – „alleen anderhalve week in een huisje zitten. Hóly shit, dat moet je dus nóóit doen.” Na een paar dagen stond haar vader voor de deur. Bezorgd, omdat ze amper van zich liet horen. Janzen: „Je had van tevoren ook nog gezegd: zal ik mijn telefoon maar thuislaten?” Spartaans… De Jongh: „Dat is een beetje een verslaving. Hoe ver kan ik gaan? Tot waar hou ik het nog vol? En ik vond het ook wel romantisch of zo. Alleen in een volle auto met mijn twee honden.” „Jij zei: ik dacht dat het goed voor me zou zijn.” „Ik dacht: ik ga daarheen, dan word ik rustig en dan ga ik begrijpen waarom het is zoals het is. Accepteren. Nou, niet dus. Want zo werkt rouw helemaal niet. Dat heeft tijd nodig.” Wat gebeurde er wel? Janzen: „Janken.” De Jongh: „Jánken. Puur liefdesverdriet. En eenzaamheid.” De liefde was dus toch niet zo onvoorwaardelijk? Dan ga je ervan uit, zegt De Jongh, dat ik niet meer van hem hou. „Van iemand houden en met iemand samen zijn, zijn verschillende dingen.” Janzen: „Ik kom dan meteen met mijn praktische kant. Koester vooral wat er was, maar dit was echt niet goed. Ik zit in haar team, ik wilde niet dat zij nog langer die pijn had. Ja, het moet op haar tempo, maar als zij op een moeilijk moment zei: moet ik niet toch…? Dan was ik degene die zei: Nee. Dit is niet goed.” De Jongh: „Ik kan dan niet meer helder denken. Jij kan heel goed rustig blijven.” Tegen ons: „Dat is ze dan niet van binnen, maar ze líjkt rustig. Als wij samen ergens een nacht gaan slapen, dan ligt ze als een soort lieveheersbeestje in bed. Ik word altijd rustig van haar.” Janzen: „Misschien heb ik zó geleerd om een stolp om me heen te zetten, dat hij er nooit meer af gaat.” Haar oudste zoon, James van veertien, is precies zoals zij, zegt ze. „Aan het einde van het schooljaar belde hij om te vertellen of hij wel of niet over was – daar hadden we het thuis al de hele week over.” Janzen, als zichzelf: „Hééé.” Als haar zoon, met vlakke stem: „‘Heeej’.” „En, en, en?” Weer die vlakke stem: „‘Nou, ik had dus m’n punten terug enne, nou ja, gewoon over…’” Nu begrijpt ze, zegt Janzen, wat er zo irritant kan zijn aan haar gelijkmatige, emotieloze manier van doen, zegt ze. Het is ook jammer, zegt ze. „Bij een goede première of recensie denk ik: hartstikke mooi, en nu door. Of: ik had gewoon een goede dag. Ik zoek altijd naar een reden waarom ik het compliment en de emotie erbij stuk kan slaan.” Met 44 jaar is Igone de Jongh een oudere danseres. „Maar zo voel ik me niet. En zo dans ik, vind ik zelf, ook niet. Sinds kort zeg ik: ik ga voorlopig niet stoppen. Ik vind ook dat er iets heel moois is aan een oudere danser of danseres. Die kunnen vol zeggenschap en emotie iets neerzetten wat iemand van 25 niet kan.” Ze moet er wel meer voor werken. Langer naar de sportschool. Langer rekken. „Vroeger kon ik twee keer mijn heup kraken, spitzen aan en gaan.” Eten zonder aan te komen, dat is ook voorbij. „Er moet nu wat vanaf, vind ik.” Voelen jullie druk om jong te blijven, om er jong uit te zien? De Jongh: „Ik denk dat jij daar meer mee te maken hebt, direct, dan ik.” Hoe je eruitziet, je hoofd, je lijf, is „je core business” als je op tv komt, zegt Janzen. Ze had een keer een plekje op haar wang dat moest worden weggehaald. „Daarna zat daar een deuk. Iemand zei: dat kan je op laten vullen. Ik ben van de snelle oplossingen, dus ik ging naar de eerste de beste slager, zeg maar. En die zei: als ik jou aan deze kant opvul, dan moet dat aan de andere kant ook.” Vervolgens moest ze The Voice of Holland presenteren, met verse fillers in haar wangen. Haar beste vriend stuurde een berichtje: heb je de bof? Online vroegen mensen zich af: wat heeft zij laten doen? „Achteraf dacht ik: ik had meteen moeten zeggen. Ik heb iets uitgeprobeerd, want ik was onzeker over een deukje.” Van fillers werd je óók onzeker. Janzen: „Het publiek wil over je kunnen zeggen: kijk, het zijn net mensen. Maar áls je iets doet wat menselijk is… Dat ik bekend ben, betekent niet dat ik niet onzeker ben of denk ‘god, wat een oude kop’. Maar dingen uitproberen, dat mag eigenlijk niet. Want dan ga je te veel mee met de tv-wereld. Dan zeggen mensen: jouw gezicht is mooi zoals het is. Superlief, Thea, maar dat vind ík niet. Wij moeten gewone mensen zijn, maar ook weer niet.” Ze slaat met haar handen op haar hoofd, haar bovenlijf, haar benen. Zij en Igone willen samen iets nieuws beginnen, zegt ze, zodat „dit” – het gezicht, het lichaam – „het niet altijd hoeft te doen.” Een school beginnen, voor dans, presenteren, zang. Een soort Fame, zegt De Jongh. Naar de New Yorkse kunstacademie uit de film en tv-serie. En dan niet alleen het uithangbord zijn, zeggen ze, maar écht de tent runnen. Ze zijn er al twee jaar mee bezig, vooral in hun hoofd. Twee weken geleden wist Janzen weer precies waarom ze dat wil. Haar ogen waren ontstoken, maar ze moest naar de finale van Holland’s Got Talent. Dus hup, bril af, lenzen in, make-up op. „Naar een finale kijken, fingers crossed, ongeveer een miljoen mensen. Dan moet ik in november, als het wordt uitgezonden, even een foto posten van m’n ontstoken ogen. Anders denken mensen: wat is er met haar?” Ze werken al samen: ze organiseren Concert of the Year, een avond in ZiggoDome met culturele hoogtepunten die ze zelf selecteren. Anouk komt, Flemming, Frans Bauer, harpspeler Remy van Kesteren, cabaret van Alex Klaassen. De Jongh danst, Janzen presenteert. „Niemand zegt meer: jij danst dit en jij zegt dat”, zegt Janzen. „Nu zitten wij aan tafel. Dat zeg ik ook tegen mezelf. Als je af en toe baalt van je lijf of van je uiterlijk… Ik zou echt niet meer willen ruilen.” Met je jongere zelf? „Ja. Dan maar er wat minder uitzien.” De Jongh, plotseling: „We moeten één verhaal vertellen. Dat is echt heel leuk.” Janzen: „Jammer dat ik niet weet waar het over gaat…” „Dit vind jij óók leuk. Het was zaterdagavond, Chantal appt: ik wil je zien. Ik zeg: schat, ik heb een voorstelling. Toen kwam ze in de coulissen zitten. En daarna, voor het eerst in honderd jaar, hadden we zin om uit te gaan.” „Truus en Thea gaan uit.” „We zijn volgens mij bij vijf discotheken geweest. Op het Rembrandtplein, het Leidseplein. We kwamen er niet in. Dus ik zei op een gegeven moment tegen de portiers: Wéét je wel wie zij is? Kijk even goed.” „Ik dacht: ik wil dood.” Het hielp ook niet. Janzen: „Maar wij waren er klaar voor, hoor. Twee oude danseresjes.” Ze belandden bij Disco Dolly.</p>]]></description>
      <guid>https://nrc.nl/nieuws/2024/08/23/presentatrice-chantal-janzen-over-danseres-igone-de-jongh-zij-is-de-zus-die-ik-nooit-heb-gehad-a4863367</guid>
      <pubDate>Fri, 23 Aug 2024 06:50:03 +00:00</pubDate>
    </item>
    <item>
      <title><![CDATA[Doortje Smithuijsen: ‘Ik verdiende veel meer dan die mannen.’ ‘Lékker’, zegt Sander Schimmelpenninck]]></title>
      <description><![CDATA[<p>Sander Schimmelpenninck was nog hoofdredacteur van Quote toen Doortje Smithuijsen hem vroeg om mee te doen aan een door haar georganiseerd debat, een jaar of acht geleden. Hij zei ja en ze dacht dat alles rond was, tot ze online zag dat hij die avond al een ander debat had. „Iets van Quote”, zegt ze met een lach, een vrolijk spottende lach die ze in de uren hierna, op het terras van restaurant de Kas in Amsterdam, nog vaak zal laten horen. „Pijnlijk”, zegt hij. „Dus ik appte je”, zegt ze, „om te vragen hoe je het voor je zag en toen gaf jij toe…” „…dat ik niet kon.” „En moest ik op het laatste moment vervanging regelen.” Hij lacht ook, de lach van iemand die zichzelf wel vaker iets moet vergeven. „Ik zal niet ontkennen dat dit soort dingen weleens gebeuren in mijn leven.” En toen? „Toen heb jij”, zegt hij tegen haar, „een paar keer iets voor Quote gedaan. En sindsdien hebben we af en toe contact. Als eh… goede collega’s.” Zij: „Ik zou jou wel een vriend noemen.” Hij: „Ik jou ook.” Een of twee keer per jaar eten ze samen. Zij vraagt hem weleens om advies, zakelijk advies. Doortje Smithuijsen (32) werd journalist, schrijver, columnist, podcast- en documentairemaker toen Sander Schimmelpenninck (40) in al die hoedanigheden al een arrivé was en haar tips kon geven over tarieven, contracten, organisatie. „Maar de laatste tijd vraag je me nooit meer wat”, zegt hij. „Dus ik heb het idee dat het heel goed met je gaat.” „Of heel slecht”, zegt ze. „Dat kan ook, hè?” En dan is er het plaatsje Diepenheim in Twente, waar de vader van een ex-geliefde van Doortje Smithuijsen een buitenhuis had, een „aangetrouwde residentie” zoals zij het noemt, toevallig vlak bij „het kasteel” van de ouders van Sander graaf Schimmelpenninck, op landgoed Nijenhuis. „Heel geestig dat we elkaar daar weer tegenkwamen”, zegt ze. „Ik bedoel, wie komt er ooit in Diepenheim? En toen was ik daar en jij was daar ook. Al had ik het idee dat jij het niet grappig vond.” „O jawel”, zegt hij. „Ik juich alle invloeden van buiten in Diepenheim van harte toe, kunnen ze daar goed gebruiken.” „Ik kom er nooit meer”, zegt zij. Hij, na een stilte: „Mijn moeder vindt jou altijd heel leuk.” Zij: „Ik vind jouw moeder ook heel leuk.” Eerder dit jaar publiceerde Doortje Smithuijsen het pamflet Kapitalisme is seksisme, over de ongelijkheid tussen mannen en vrouwen, en wie er belang bij hebben dat die in stand blijft. Sander Schimmelpenninck publiceerde vorig jaar het pamflet Sander en de kloof, over de groeiende verschillen tussen arm en rijk in Nederland, en wat daar tegen te doen valt. Erfenissen en vermogens zwaarder belasten. Een maatschappelijke diensttijd voor twintigers. Heeft hij Doortjes pamflet gelezen? „Eh, nee.” En zij? Heeft zij Sanders pamflet gelezen? „Ja. En ook zijn vorige boek, Elite gezocht.” Dat gaat over de sociale en geestelijke armoede van de nieuwe rijken, hun zelfzucht en hoe weinig ze zich wensen in te zetten voor het algemeen belang. De elite, is de boodschap, zou haar verantwoordelijkheid moeten nemen voor een betere maatschappij. „Ik ga Kapitalisme is seksisme nog wel lezen”, zegt hij tegen haar. „Want het is natuurlijk wel mijn thematiek.” Zij: „Het is heel erg jouw thematiek.” Doortje Smithuijsen (Amsterdam, 1992) studeerde filosofie en journalistiek in Amsterdam. Ze maakt podcasts en tv-programma’s, schrijft columns voor de Volkskrant en publiceerde eerder het boek Gouden bergen, over influencers. Haar pamflet, dat doet denken aan Le Deuxième Sexe van Simone de Beauvoir, eindigt in de Zuidas-vestiging van sportschool Rocycle waar ze ’s avonds na werk tussen andere randstedelijke jonge vrouwen zoals zij – slank, gezond, succesvol, lichtelijk gestrest – keihard aan het spinnen is op muziek van Beyoncé, aangemoedigd door een instructrice die zich een mental coach waant. This is your life. It is your decision what to do with it. You are the one taking decisions. You are the only person in control. Schijncontrole, schrijft ze, in een wereld waarin er zélfs binnen het ‘cultureel elitaire’ en ‘maatschappelijk kansrijke milieu’ waarin zij is opgegroeid vrouwen nog altijd minder te kiezen hebben dan mannen. Ja, ze mogen kiezen hoe hard ze fietsen om hun lichaam in vorm te houden, hoe zwaar de gewichten zijn waarmee ze hun spieren trainen. Maar wat betreft het ‘grotere plaatje’? Het ‘leven zelf’? De wereld lijkt razendsnel te veranderen, schrijft ze, en toch staan bepaalde ontwikkelingen al decennia stil. Vrouwen hebben nu betaalde banen, maar wel vaak de minder goed betaalde banen in de zorg en het onderwijs. Ze verdienen structureel minder dan mannen. Ze besteden meer uren aan huishouden. Vanaf hun dertigste begint iedereen te vragen of ze kinderen willen en het enige sociaal geaccepteerde antwoord is ‘ja’. Zodra het eerste kind geboren is zijn zíj degenen die parttime gaan werken. En sociale media bevestigen die normen, schrijft ze. Van alle kanten worden vrouwen in de mal van ‘sexy vrouw, moeder of sexy moeder’ gedrukt. Jullie zijn allebei uitgesproken mooi en aantrekkelijk. Sander Schimmelpenninck hoest en Doortje Smithuijsen kijkt alsof ze haar geweer wil pakken. „Ik vind dit altijd zo’n ongemakkelijk onderwerp. In interviews begint iedereen erover.” „Waarover?”, vraagt hij. „Hoe ik eruitzie.” „Bij mij gaat het daar nooit over.” „Bij mij altijd. In ieder interview krijg ik weer de vraag of het aan mijn uiterlijk ligt dat ik dit of dat heb bereikt. Wat zég je daarmee? Wat kan een mens daar zinnigerwijs op antwoorden?” In je pamflet verwijs je naar onderzoek… „…waaruit blijkt dat vrouwen die een bepaalde BMI hebben en aan nog een paar andere standaarden voor schoonheid voldoen hogere inkomens hebben, ja. In die zin snap ik het wel dat jullie erover beginnen. Die correlatie is er. Mannen mogen dik en oud zijn, voor wat ze verdienen maakt het niet uit. Wel opvallend trouwens” – ze praat tegen Sander Schimmelpenninck – „dat het bij jou in interviews nooit over je uiterlijk gaat en of je daar je succes aan te danken hebt.” „Bij mij gaat het altijd over mijn achternaam, wat net zo dom en oninteressant is.” Is dat dom en oninteressant? „Ja, vind ik wel.” „Het is allebei vervelend”, zegt Doortje Smithuijsen. „Maar ook relevant. Niet per se als het over mezelf gaat, meer als je ziet – daar is veel onderzoek naar gedaan – hoe onzeker vrouwen ervan worden dat ze altijd op hun uiterlijk worden beoordeeld en hoe het hen op achterstand zet. Ik wil wel graag gezegd hebben dat mijn pamflet over veel meer gaat. Het wordt, hoor ik van allerlei mensen, gezien als een oprechte uitroep van mij over de ongelijkheid tussen mannen en vrouwen en hoe fucking oneerlijk dat is.” De vrolijke spot is even helemaal weg. „What the fuck, ik doe álles goed, alles wat óók van vrouwen verwacht wordt. Ik werk fucking hard, ik verdien mijn eigen geld, ik ben zelfstandig, en als mijn relatie niet goed is, stap ik eruit. En waar word ik op afgerekend? Dat ik zo hard werk. ‘Is dat wel goed voor je?’ Of ik al een nieuwe vriend heb. Dat ik nog geen moeder ben. En op hoe ik eruitzie.” In het kapitalistische systeem, schrijf je, wordt goed geld verdiend aan de onzekerheid van vrouwen. „Onzekerheid door de normen, de conservatieve normen die hun worden opgelegd, ja.” En influencers op sociale media versterken dat. „Absoluut. Influencers bevestigen die normen de hele tijd.” Je vorige boek ging daar ook over. „Bij mij gaat het daar eigenlijk altijd over.” „Gouden bergen”, zegt Sander Schimmelpenninck. „Dat boek heb ik wel gelezen.” „Echt waar?”, vraagt zij. „Ja, en de documentaire die je erover hebt gemaakt heb ik ook gezien. Het raakt helemaal aan de thematiek van het boek dat ik nu aan het schrijven ben.” „O ja?”, zegt zij. „Waar gaat dat over?” „Over de ellende die sociale media veroorzaakt. Ik ben heel erg anti-sociale media en ik erger me enorm aan mensen die de invloed van sociale media bagatelliseren. Het is volkomen duidelijk dat mensen in een fuik worden gejaagd en helemaal doldraaien. De algoritmes van sociale media promoten engagement, want daarmee hou je de aandacht vast. Hoe creëer je engagement? Door te liegen. Door domheid te debiteren. Door complottheorieën te verspreiden. Het is levensgevaarlijk en ik snap niet dat er nog mensen zijn die dat downplayen door complexe verklaringen te verzinnen voor een heel concreet probleem: ondermijning van de democratie door sociale media. It’s right there.” „Ik ben het met je eens”, zegt Doortje Smithuijsen. „En ook weer niet. Ik denk dat sociale media uitvergroten wat al lang gaande was: de tendens dat mensen steeds meer op hun eigen ego gericht raken, en op scoren, maatschappelijk scoren, of het nou om de Cito-toets van hun kinderen gaat of om het aantal likes op hun LinkedIn-profiel. Allemaal je eigen winkeltje, gá ervoor, het is jij tegen de anderen…” Sander Schimmelpenninck knikt. „… en ik zou wíllen dat je dat zou kunnen oplossen door sociale media af te schaffen. Maar ik denk het niet.” Hij: „De snelheid waarmee westerse democratieën richting autocratie koersen zou ondenkbaar zijn zonder sociale media.” Zij: „Ja, maar sociale media zijn niet de oorzaak.” Hij: „Sociale media is capitalism on steroids en het is begonnen in de jaren negentig, toen internet opkwam en de consensus in het Westen was dat het kapitalisme had gewonnen. Dus werd internet vrijgelaten. Gewoon geen regulering en dan kijken we wel wat er gebeurt. Nou, dit dus. Leugens en domheid. Daar gaat mijn nieuwe boek ook over: de domheid, de gespéélde domheid als politieke strategie om de democratie te ondermijnen.” Zij: „Daarom is de online-wereld ook zo seksistisch.” Hij: „Ja.” Zij: „Dat vond ik zo boeiend aan die influencerwereld toen ik me daar in begon te verdiepen. De best verdienende influencers zijn allemaal vrouwen, influencen is misschien wel de enige economische activiteit waarbij vrouwen on top zijn. Het punt is: hoe komt dat? Omdat ze zich totaal conformeren aan een patriarchaal ideaal. En door wie verdienen ze zoveel? Door de producenten van de spullen en de diensten die ze promoten. Door de eigenaars van de tech-bedrijven achter de apps. Schoonheidsproducten, kleren, alles voor je trouwerij, alles voor je zwangerschap en je baby, alles om een goede moeder en echtgenote te zijn. Al die vrouwen met hun volgers op sociale media zijn poppetjes in een systeem dat hen totaal marginaliseert. Het draait alleen maar om het verkopen van spullen en vrouwen bang en onzeker maken, zodat ze nog meer spullen kopen. Bang om niet knap te zijn, bang om de boot te missen, om te falen, om een slechte vriendin of een slechte moeder te zijn. Aan die angst. Het is allemaal rete-traditioneel en ik kijk er graag naar, want” – de spot in haar lach wordt zelfspot – „het is heerlijk om te zien. Heel veel vrouwen vinden het heerlijk om te zien, ontspannend, en daardoor pusht het algoritme het allemaal nog meer omhoog, en zo wordt het een vicieuze cirkel.” Dit is een aflevering van een reeks waarbij twee aan elkaar gewaagde gasten eten met twee redacteuren van NRC Lees hier alle afleveringen Ze heeft wel een betaald abonnement op YouTube genomen, zegt ze, om niet de héle tijd „al die babyshit” op haar telefoon te krijgen. Ze doet de vrouw na die net een Clearblue-test heeft gedaan en met een door dit grote wonder aangedane stem zegt dat ze zwánger is. „En dan maken we ons zorgen om de tradwives, en terecht, want ze hebben veel invloed, en…” Ze onderbreekt zichzelf en vraagt aan Sander Schimmelpenninck of hij weleens naar filmpjes van tradwives kijkt. (Tradwives: vrouwen die een traditioneel huwelijk met een traditionele rolverdeling propageren.) „Ja, ja”, zegt hij. „Maar ik begrijp er niks van.” „Wat begrijp je niet?” „Dat hele tradwifegedoe en hoe vrouwen zich online manifesteren. Ik begrijp het niet en het interesseert me niet.” „O nee?”, zegt ze. „Het zou jou toch moeten interesseren, als je zo anti-sociale media bent.” „Ik weet het, maar het voelt niet echt als mijn strijd, dus ik ben blij dat jij hem voert.” „Bedankt”, zegt ze. „En waarom voelt het niet als jouw strijd?” „Ik heb natuurlijk al vaak genoeg dingen gezegd over vrouwen en gelijkheid en zelfstandigheid en dan toch parttime willen werken, wat ik op systeemniveau een decadent verschijnsel vind, een luxe welvaartsproduct, en eerlijk gezegd…” „Deeltijdprinsesjes. Heb jij dat woord bedacht?” „Nee, maar het wordt me wel altijd in de schoenen geschoven en eerlijk gezegd heb ik gewoon geen zin meer in die discussie. Ik vind tradwives een minder acuut gevaar voor de democratie dan andere vormen van domheid, al zie ik de samenhang echt wel. Maar ik kan niet alles doen.” „Misschien”, zegt ze, „moet je je eens verdiepen in wat vrouwen op systeemniveau in de richting van parttime werken duwt.” Laatst, vertelt ze, stond ze op een borrel met twee mannelijke collega’s van „zeg maar Sanders leeftijd” te praten over geld en die mannen stelden toen voor dat ze elkaar zouden vertellen wat ze verdienden. „Ik probeerde er nog zo’n beetje onderuit te komen”, zegt ze, „maar dat lukte niet, dus oké, en toen bleek dus dat ik veel meer verdiende dan zij.” Sander Schimmelpenninck: „Lékker!” „En weet je wat?”, zegt ze. „Daarna fietste ik naar huis en voelde ik me schuldig.” „Najá!”, zegt hij. „Hoezó?” „Ik denk”, zegt ze, „omdat je als vrouw een soort ingebouwd idee hebt van dat mag niet, dat hoort niet.” „Echt waar?” „Ja, echt waar. Vind je dat gek?” „Ja, heel gek.” „Maar kijk, je staat daar als vrouw tussen die twee mannen in en je zegt hoeveel je verdient en je ziet aan hun gezichten dat ze het echt niet leuk vinden.” „Wat een slappe zakken”, zegt Sander Schimmelpenninck. „Waarom zei je niet: wat is dit voor raar gedoe?” Sander Schimmelpenninck (Hengelo, 1984) studeerde rechten in Rotterdam. Hij maakt podcasts en tv-programma’s, schrijft columns voor de Volkskrant en werkt nu aan een boek over sociale media. Hij woont sinds een paar jaar in Zweden met zijn Zweedse vriendin Lotta, die oesterduiker is en minder verdient dan hij. Is hij weleens met een vrouw geweest die meer verdiende dan hij? „Nee”, zegt hij, „maar ik zou er totaal geen moeite mee hebben als het wel zo was. En ik heb in mijn omgeving nog nooit een man horen zeggen dat hij er wel moeite mee heeft.” „Dat is dus het lastige van praten over seksisme”, zegt Doortje Smithuijsen. „Iedereen doet het zelf altijd goed en heeft altijd wel ergens een neef die het nog beter doet. Dus wat zit ik nou te zeiken? Maar weet je” – ze buigt over de tafel heen naar Sander Schimmelpenninck – „wat zo lekker was aan het schrijven van dat pamflet? Dat ik de statistieken erbij kon pakken, de wetenschappelijke onderzoeken. En daaruit blijkt dat mannen het gewoon heel a-relaxed vinden als hun vrouw meer gaat verdienen dan zij. Sterker, de vrouwen vinden het óók a-relaxed.” „Mijn Zweedse vriendin”, zegt hij, „heeft er grote moeite mee dat zij minder verdient dan ik.” „Ja, vast, maar de samenleving oordeelt anders.” Ze vertelt over een langlopend Amerikaans onderzoek waarbij focusgroepen mogen zeggen wat ze van een zekere Andy en Amy vinden, een verzonnen stel dat wordt gebruikt om hun meningen te peilen. „In het ene scenario”, zegt ze, „werkt Andy het meest en verdient hij ook het meest en Amy is vooral thuis met de kinderen, en dan is het: goed huwelijk, die mensen houden van elkaar, ze hebben heel veel seks. Maar op het moment dat die Amy meer buitenshuis werkt en meer verdient dan Andy, dan is het: wat een dominante bitch, bah, arme man, die twee hebben nooit seks. Echt snoeihard. In Nederland wordt ook snoeihard geoordeeld over vrouwen die fulltime werken en de kinderen vijf dagen per week naar de opvang brengen.” „Dat is zo”, zegt hij. „Maar in Zweden is dat anders. En dat is een voortvloeisel van beleidskeuzes die de sociaaldemocraten er in de jaren zestig en zeventig doorheen hebben gerost. Alle ouders krijgen samen de eerste achttien maanden verlof en daarna is de kinderopvang gratis. Mannen en vrouwen werken allemaal vijf dagen per week en iedereen vindt dat normaal.” „In 1977”, zegt Doortje Smithuijsen, „schreef de PvdA in haar beginselprogramma dat arbeid gelijk moest worden verdeeld tussen mannen en vrouwen. De overheid moest zorg dragen voor de fundamenten die dat mogelijk maakten.” Hij: „Daar is dan weinig van terechtgekomen.” Zij: „Heel weinig, ja, en ik kan me enorm ergeren aan hoe er momenteel gekeken wordt naar de scheve verdeling van arbeid en inkomen tussen man en vrouw. Alsof vrouwen daar uit eigen beweging voor kiezen. Alsof er niet eeuwenoude vooroordelen meespelen. Je weet wat er gebeurt als mannen en vrouwen aan de keukentafel bespreken hoe ze het gaan verdelen als de kinderen komen. Zíj gaat parttime werken, want híj verdient meer. Als je de uren die vrouwen aan huishouden en gezin besteden meetelt, werken ze meer dan de mannen. En ze verdienen minder.” „Een gelijke verdeling”, zegt Sander Schimmelpenninck, „krijg je alleen met maatregelen die voor iedereen gelden en door de overheid worden opgelegd. One size fits all. Dan veranderen de culturele opvattingen vanzelf. In Zweden ben je een slechte ouder als je je kind niet vijf dagen in de week naar de opvang brengt. Of je nou in een goedkope huurflat woont of in een villawijk, iedereen doet het zo. En iedereen moet werken, anders is het niet te betalen. Het is een economisch ingestoken deal waar de hele maatschappij voordeel van heeft.” Je hebt met Lotta samen een dochter. „Een dochter van bijna een jaar, ja. Ze gaat naar de opvang zodra ze kan lopen en tot die tijd moeten we het zelf uitzoeken.” „Wel goed eigenlijk”, zegt Doortje Smithuijsen. „Dat is heel goed, Doortje. Heel goed.” „En eh… hoe hebben jullie het verder verdeeld?” „Ik ben een ontzettende poetser, dus ik maak schoon. En ik ben van het kind laten doorslapen. In Zweden hebben ze andere opvattingen over hoe lang je een kind mag laten huilen. Die komen erop neer dat een kind niet mag huilen. Dus Lotta vindt dat we meteen naar haar toe moeten als ze huilt. En ik vind van niet. Een halfuur vind ik ook te lang, maar vijf minuten mag.” Het is, zegt hij, in hun relatie een terugkerend conflict. En voor Doortje Smithuijsen was het, zegt ze, elke keer dat ze ging samenwonen een terugkerend conflict dat zij degene was die het merendeel van de huishoudelijke taken op haar bordje kreeg. Sander Schimmelpenninck: „Is dat zo?” „Ja, dat is zo.” „Dus jij hebt geen vriendjes die schoonmaken?” „Vind je dat nou ook al gek?” „Heel gek. Dan sla je toch met je vuist op tafel?” „Hm, hm”, zegt ze. „Was het maar zo eenvoudig.”</p>]]></description>
      <guid>https://nrc.nl/nieuws/2024/08/16/doortje-smithuijsen-ik-verdiende-veel-meer-dan-die-mannen-lekker-zegt-sander-schimmelpenninck-a4862763</guid>
      <pubDate>Fri, 16 Aug 2024 06:50:03 +00:00</pubDate>
    </item>
    <item>
      <title><![CDATA[VVD-Kamerlid Ulysse Ellian spreekt zich uit over criminelen, advocaat Vito Shukrula juist niet: ‘Sorry, ik wil niet dood’]]></title>
      <description><![CDATA[<p>Ze hadden elkaar tot vanavond nog nooit ontmoet, maar een aanvaring hadden VVD-Tweede Kamerlid Ulysse Ellian (35) en advocaat Vito Shukrula (35) al wél gehad. We zitten in restaurant Ventuno – Ellian en Shukrula tegenover elkaar – op de 21ste verdieping van een toren in Amsterdam. Shukrula (krijtstreeppak en stropdas) liep iets eerder dan Ellian door de draaideur op de begane grond. Hij zag daarna hoe de politicus (vest en suède loafers) binnen kwam lopen onder begeleiding van meerdere beveiligers. Door de hoge ramen van het restaurant is in de verte de Zuidas te zien. Daar studeerden beide mannen rechten aan de Vrije Universiteit. Shukrula werd strafpleiter, hij doet veel grote moord-, mishandeling-, drugs- en mensensmokkelzaken. Ellian werkte even als civielrechtelijk advocaat. Sinds 2021 is hij Tweede Kamerlid voor de VVD, met als portefeuille justitie. Hij diende allerlei voorstellen in om het criminelen in detentie moeilijker te maken , via het beperken van telefoonverkeer of bezoek voor de zwaarste categorie gevangenen. In 2023 stond Shukrula verdachte Erickson O. bij als advocaat in de rechtszaak over de moord op Peter R. de Vries. O. zou ingeschakeld zijn om de misdaadverslaggever meteen na het misdrijf te filmen. Ellian zei in een serie op Videoland dat het filmen van de neergeschoten Peter R. de Vries past bij de werkwijze van terroristische organisaties. Shukrula stelde in de rechtbank dat de uitspraken van Ellian „niet alleen zorgen voor trial by media, maar ook voor trial by politics”. Volgens Shukrula had het Kamerlid de uitspraken gedaan „ter eer en glorie van hemzelf”. Het was „opportunistisch, politiek gewin ten top”. Een politicus moet zich nóóit uitlaten over een lopende strafzaak, zegt Shukrula nu. „Trias politica: we moeten de dingen gescheiden houden.” Ellian: „Ik vind nog steeds dat ik die uitspraak kon doen als politicus, want het is mijn mening over de werkwijze van de daders. Maar ik snap Vito ook, want het ging over zijn cliënt. Oké, fair enough. Maar dat ‘ter ere en glorie van hemzelf’? Dat is een beetje overdreven.” „Dat vind ik ook”, haast Shukrula zich te zeggen. „Ik heb het nieuwsbericht teruggelezen deze week.” Hij klikt met zijn tong. „En toen dacht ik wel van: nee.” Die woorden neemt hij terug. „Serieus, ik heb nog nooit wat teruggenomen, maar dat neem ik terug.” Ellian kijkt gelijk minder gespannen. Hij twijfelde of hij het gesprek wilde laten doorgaan. Onverwachts moest-ie vanmiddag een ontstoken kies laten trekken – „ik heb een batterij ibuprofen genomen” – en hij vreesde dat hij door de pijn daarna niet scherp genoeg zou zijn tijdens het interview. Hij wilde op „100 procent” zitten, want Shukrula, dacht hij, zou hem misschien een hak gaan zetten, zoals hij vorig jaar in de rechtbank deed. Het restaurant is geïnspireerd op Italiaans-Amerikaanse eetgelegenheden uit de eerste helft van de twintigste eeuw. Het rode fluweel, de kroonluchters, de vloer met zwart-witpatroon: het doet sterk denken aan een setting uit oude misdaadfilms als The Godfather. En, ja: Vito Shukrula is vernoemd naar maffiabaas Vito Corleone, de hoofdpersoon in The Godfather. Shukrula’s ouders vonden Corleone-vertolker Marlon Brando een geweldige acteur. „Dus ik had eigenlijk ook Marlon kunnen heten.” Tijdens het diner zitten Ellians beveiligers een eindje verderop aan de glimmende bar met art-decotafellampjes. Ze hebben genoeg meningsverschillen, zo blijkt gedurende de avond, maar Shukrula probeert Ellian vooral te begrijpen. Hij heeft zich ingelezen in zijn leeftijdsgenoot en stelt hem veel vragen. Ellian leunt vaak achterover terwijl hij vertelt, Shukrula buigt dan naar voren, knikt en „hmmm”-t. In 2010 werkten beiden – kort na elkaar – als student bij de Amsterdamse advocaat Anneke Bierenbroodspot. Hun foto’s staan nog op de website: Shukrula, in een blauwe trui met V-hals, kijkt een beetje timide in de camera. Ellian kijkt bloedserieus, in een pak. „Ik hoorde altijd verhalen over jou van Anneke”, zegt Shukrula. „Een echte intellectueel, zei ze dan.” Ellian glimlacht. Hij heeft thee met honing voor zich staan. Shukrula cola. „Ik heb jou in die tijd op televisie gezien, Vito. Je stelde in College Tour kritische vragen aan Willem Holleeder.” De 23-jarige Shukrula irriteerde de Heineken-ontvoerder toen hij hem impliciet verantwoordelijk hield voor onopgeloste liquidaties in de onderwereld. Hij vroeg: „Ik begrijp u ook wel, u kunt geen bekentenis af gaan leggen over moorden.” Na de uitzending dacht Shukrula: nu ben ik afgestudeerd. „Ik dacht: ‘Als ik opgewassen ben tegen Holleeder, ben ik klaar voor de rechtszaal’.” Ellian is voor vergelding, harder straffen. Shukrula ziet meer in preventie: houd jongens in kwetsbare wijken van de straat. Geef ze een ander doel dan zo snel mogelijk zoveel mogelijk geld verdienen om die dikke Mercedes te kopen. De laatste jaren, vindt Shukrula, heeft de partij van Ellian te veel bezuinigd op ogen en oren in de wijk. „Ik zie dat jongeren met een andere culturele achtergrond gewoon minder kansen krijgen in het leven. En dan krijg je uitwassen: mensen die zich niet gehoord voelen en een soort subcultuur gaan vormen met eigen normen en waarden.” Hij ergert zich daarom aan rechtse partijen die steeds roepen dat er meer geld naar de politie moet. „Op het moment dat je mensen negeert, moet je achteraf niet gaan miepen als het helemaal fout gaat. Niet zeggen: repressie, repressie. Want je hebt het monster zelf gecreëerd.” En dan, sarcastisch: „Wat zei Mark Rutte ook alweer? Je moet je invechten? Nou, ik héb gevochten, om bij mijn kluisje te komen op het gymnasium.” De eerste twee jaar van zijn middelbare school zat Shukrula op het gymnasium in Alkmaar, daarna ging hij naar het vwo op een andere school. Op het gymnasium was hij het enige kind met een donkere huidskleur (zijn vader komt uit Suriname) en dat lieten de andere leerlingen hem voelen. „In de aula gooiden ze afgekauwd snoep naar me en riepen ‘neger’,” zegt hij. En een jongen pakte zijn kleding vast en zei – hij zet een kakstem op: „Wat jij daar aan hebt, is betaald van mijn vaders belastinggeld!” Hij ging ervan uit dat Shukrula’s ouders een uitkering hadden. Vito Shukrula (1989, Amsterdam) groeide op in Alkmaar. Hij heeft zijn eigen advocatenkantoor, Shukrula Advocatuur in Amsterdam. Zijn cliënten zijn voornamelijk verdachten van georganiseerde misdaad. Zijn ouders woonden in een witte wijk, zonder veel criminaliteit, maar zijn oma in een „iets mindere buurt”. Daar voelde hij zich meer thuis. „Het was een melting pot, van alles door elkaar. En bijna iedereen had een side hustle, vaak naast een uitkering: illegaal dvd’tjes branden of wat wietplantjes op zolder.” Daar zag hij hoe criminaliteit overgedragen kan worden van ouder op kind. Hij hoorde een vader van een vriendje eens zeggen: „Mafklapper, je gaat toch niet werken voor de overheid? Ben je gek ofzo? Je moet gewoon drugs gaan dealen, net als ik.” Toch was Shukrula in de wijk van zijn oma ook een buitenstaander. „Dan hadden m’n vrienden een crimineel plan en zeiden ze tegen elkaar: ‘Laat Vito erbuiten, want hij doet vwo.’ Ik heb ervan geleerd dat er altijd een verhaal achter elke verdachte zit.” Ellian groeide op in Tilburg-Noord. „Het grote misverstand is dat, omdat mijn vader hoogleraar [rechtsgeleerde Afshin Ellian] is, ik wel uit een nette wijk zal komen.” Hij lacht. „Iedereen in Brabant kent de reputatie van de Heikant, waar ik opgroeide.” Hij kreeg er minder van mee dan Shukrula. Bovendien verhuisde hij op zijn dertiende naar een rustigere buurt in Almere. En discriminatie? „Nou.. het gekke is… dat weet ik niet precies. De laatste jaren is er meer aandacht voor discriminatie en daardoor ben ik wel gaan terugdenken aan bepaalde voorvallen. Bijvoorbeeld die keren dat ik niet serieus werd genomen in een autoshowroom.” Ulysse Ellian (1988, Kabul) kwam in 1989 naar Nederland. Na zijn studie rechten werkte hij o.a. als civielrechtelijk advocaat. Ellian werd in 2018 VVD-gemeenteraadslid in Almere. Hij is sinds april 2021 Kamerlid. Zijn vader vluchtte voor het Iraanse regime naar Afghanistan. Daar ontmoette hij zijn moeder. Toen Ellian nog een baby was kwam het gezin naar Nederland, als uitgenodigde vluchtelingen. Zijn ouders hebben hem nooit Farsi geleerd, om te voorkomen dat hij „bezig zou zijn met waar hij vandaan komt”. „Ze zeiden: ‘Ga werken, geld verdienen, ga lekker leven.’ Dat is mislukt. Hun verhaal heeft me als mens én politicus gevormd.” Dat zijn vader vluchtte om in Nederland vrij te kunnen zijn, maakt het voor Ellian nog onbegrijpelijker dat mensen in Nederland kiezen voor de criminaliteit. „Mijn neef kwam in Engeland terecht, nadat hij vluchtte uit Afghanistan. Hij had geen moer, maar is na twaalf jaar studeren chirurg geworden. Ik sluit mijn ogen niet voor wat Vito zegt, maar toch: aan het eind van de dag is het wél een keuze die je maakt.” Toch is Ellian het met Shukrula eens dat repressie op zichzelf niet de oplossing is. Maar het antwoord op de vraag hoe je ervoor zorgt dat jongeren zich minder aangetrokken voelen tot de criminaliteit is niet zo simpel, denkt hij. „Nederland zal altijd grote havens kennen en een open economie. We scannen in Rotterdam slechts 1 procent van de containers! Daardoor is georganiseerde misdaad iets wat blijft. Links zegt: je moet de situatie van die families verbeteren. Maar de geldbedragen die jongeren kunnen verdienen in de criminaliteit zijn zó groot… Daar is legaal bijna niet tegenop te boksen.” Een ober neemt de bestelling op. Shukrula kiest als voorgerecht de carpaccio en als hoofdgerecht de ravioli met truffel en champignons. Ellian houdt het bij een steak tartaar – dat eet makkelijk, met zijn pijnlijke mond. Ellian was vijftien jaar toen zijn vader beveiliging kreeg, vanwege zijn kritiek op de radicale islam na de moord op Theo van Gogh. Ellian begreep het toen niet, vertelt hij, als puber. Plotseling kon hij niet meer met hem naar de bioscoop. Was dat het waard? Twintig jaar later heeft hij zélf permanent bewakers om zich heen. In de Kamer is het niet gebruikelijk om in moties en publieke optredens namen te noemen van grote jongens uit de onderwereld. Ellian doet dat wel. Zo zei hij dat de zoon van Ridouan Taghi niet in dezelfde gevangenis als zijn vader moest worden opgesloten. Hij zei ook dat hij het een slechte zaak vond dat topcrimineel Rico de Chileen zou worden overgeplaatst naar een minder strenge gevangenis. Mede door dit soort uitspraken kan hij niet meer zomaar naar de speeltuin met zijn kinderen of boodschappen doen. Ellian: „Taghi is gewoon een heel gevaarlijke grote crimineel. Over het noemen van zijn naam moeten we niet te spannend doen, anders geven we toe aan hem.” Shukrula: „Maar het ís spannend. Sterker nog: het is gevaarlijk.” Ellian knikt. Shukrula: „Jij weet door je vader wat het betekent om met beveiliging te leven. En je bent niet dronken geweest toen je die namen bent gaan noemen. Dat was een bewuste keuze.” Het verbaast hem al jaren dat Ellian zo strooit met criminele namen. Vanavond wil hij erachter komen, écht begrijpen, waarom Ellian dat doet, heeft hij zich voorgenomen. Hij schuift steeds verder naar voren op zijn kruk. „Ben je je écht bewust geweest van de mogelijke gevolgen?” „Dat was ik. Extreme dreiging mag nooit succesvol zijn, maar dat is het nu wel. Het is een slechte ontwikkeling dat de rechters en officieren van justitie vanwege bedreigingen in het proces tegen Taghi anoniem blijven. Ik wil een tegengeluid laten horen. En ik kan zo als politicus beter uitleggen wat het probleem is dan wanneer je in algemene zin over bijvoorbeeld de Mocromaffia praat.” „En je gezin dan? Als jij op pad gaat met je gezin moet er een hele berg mannen mee. Je betaalt wel een hele hoge prijs.” „Dat erken ik meteen. Ik heb het mijn vrouw van tevoren voorgelegd: ‘Deze en deze moties wil ik indienen. Bijvoorbeeld een gevangenisregime naar Italiaans model, waarbij mensen meer worden afgesloten van de buitenwereld.’ Maar ik zei ook: ‘Onze vrijheid kan de prijs zijn.’ Ze antwoordde: ‘Nederland is geen Mexico, maar dat blijft alleen zo als je dit nu gaat doen.’ Ik heb er zelf niks aan, maar ik geloof écht in die voorstellen. Maar natuurlijk breekt mijn ouderhart soms. Mijn zoontje van twaalf zei laatst: ‘Ik wil graag met je voetballen, maar ik weet dat dat niet kan’.” Shukrula: „Ik vind het superprincipieel, heel moedig en tegelijkertijd levensgevaarlijk. Je maakt jezelf een target, én je familie. Had je niet hetzelfde kunnen bereiken zonder die namen te noemen? En wanneer stopt die dreiging? Dit soort criminelen vergeet niet snel.” Dat is waar, zegt Ellian. „Het is een ingewikkelde kwestie. Want grote criminelen die vastzitten hebben veel geduld. Ik weet dat er een aantal van hen extreem boos op me is. Dus is die dreiging ooit voorbij? Dat houdt me soms wakker ’s nachts.” Shukrula noemt in de publiciteit juist zo min mogelijk namen van gevaarlijke criminelen, en hij staat geen kroongetuigen bij. „Uit eigenbelang. Sorry, omdat ik niet dood wil, en mijn familie ook niet.” Het voorgerecht wordt geserveerd. De ondergaande zon laat de Amstel glinsteren. Af en toe lijkt er een vliegtuig op ooghoogte langs te vliegen, doordat we zo hoog zitten. Vanwege idealen – burgers beschermen tegen de overheid – kwam Shukrula in de advocatuur terecht. Maar in de praktijk vallen zijn klanten hem soms zwaar tegen, zegt hij. „Ik had er net nog eentje. Die had ik naar buiten gekregen, is-ie meteen weer wat strafbaars gaan doen. Dan is er geen bedankje hoor, maar gewoon meteen weer een belletje: ik heb je nodig.” Het is soms gewoon erg moeilijk, geeft hij toe, om weerstand te bieden aan de druk uit de top van de onderwereld. „Sommige criminelen geven leiding aan vijftig, zestig ‘soldaten’ – zoals ze die noemen. Ze beschikken over honderden miljoenen euro’s. Die categorie gaat niet zeggen: ‘Meester Shukrula, zou u er over na willen denken?’ Nee, die geven orders. En dan moet je sterk zijn en niet iets doen wat écht niet kan.” Zoals die keer dat ze hem vroegen zijn cliënt iets te laten bekennen, in het belang van de criminele organisatie. „En dat ging met heel veel dreiging, met enorme druk.” Ellian knikt. „Ik vind dat jouw vakgenoten te vaak zeggen: als wij onder druk worden gezet, dan lossen we dat zelf wel op. Maar dat is toch stoere praat, Vito? Wat als één van de grootste criminelen van het land zegt te weten dat je nichtje in Barendrecht op school zit, ben je er dan nog steeds tegen bestand? Je wéét niet hoe je dat gaat oplossen.” Volgens Shukrula is het goed dat de Orde van Advocaten is begonnen met vertrouwensadvocaten, die hij kan bellen als het hem te gevaarlijk wordt. Maar: „Het blijft moeilijk. Tegen mij is toen gezegd: we dreigen niet, we doen. Ik heb dat nooit bij justitie gemeld. Want dan weet ik: dan kan ik mijn toga wel aan de wilgen hangen, want dan ben je een snitch. In die zin heb ik misschien ook wel gedacht: ik los het zelf op.” Bang is hij niet, zegt Shukrula. „Dat hebben Ulysse en ik gemeen.” Hij vertelt over een man – „meer dan twee meter lang” – die hij bijstond, en die hij „wonder boven wonder” vrij kreeg. Maar kort daarna werd de man weer gearresteerd, Shukrula werd gebeld om naar zijn cel te komen. „Hij was helemaal rood en doorgesnoven.” Toen de man vroeg hoe het zat met zijn zaak, zei Shukrula dat er kans was dat hij daar in hoger beroep alsnog voor zou worden veroordeeld. „Hij stormde op me af, pakte me vast, hield zijn vuist vlak bij mijn gezicht en schreeuwde: ‘Nu ga ik je in elkaar slaan, nu ga ik je in elkaar slaan! Kankerlijer, kankerlijer!’” Shukrula drukte op een rode knop, waardoor de bewakers de cel in zouden moeten komen. Maar er gebeurde niks. „Ik kan je vertellen: die halve minuut was de langste uit mijn leven. Ik wist: als ik nu naar die deur ren, slaat-ie me helemaal dood.” Uiteindelijk kwam er een bewaker die vroeg: „Gaat alles goed hier?” Shukrula: „Ik zei: wat denk je zelf? Mijn klant liep weg en zei nog: ‘Als je niet weer vrijspraak regelt, dan maak ik je dood.’” Dat zijn de momenten dat hij denkt: waarom doe ik dit vak? Toch gaat hij door. „Ik vind het een belangrijk vak. En ik geloof dat ik de rechtsstaat uiteindelijk help door wat ik doe.” Het hoofdgerecht komt op tafel en Ellian bestelt alvast een nagerecht, de ‘Limoncello Panna Cotta Droom’ met niet te veel limoncello. We komen opnieuw bij de vraag: harder straffen of niet? „In de tien jaar dat ik advocaat ben”, zegt Shukrula, „heeft nog nóóit een crimineel tegen mij gezegd: ik ga het niet meer doen, want die straffen zijn zo hoog. Ze denken alleen: hoe kan ik het de volgende keer beter doen zodat ik niet word gepakt?” Ellian plukt wat aan zijn baard. „Ik vind het ingewikkeld als je zegt: het helpt niet tegen recidive, dus we moeten het niet doen. Dat is één perspectief in de discussie. Maar je kunt ook kijken vanuit de nabestaanden, of de slachtoffers.” Shukrula: „Ja, maar voor een slachtoffer of nabestaande is het nóóit genoeg. Die wil altijd de hoogst mogelijke straf.” Dit is een aflevering van een reeks waarbij twee aan elkaar gewaagde gasten eten met twee redacteuren van NRC Lees hier alle afleveringen Ellian: „Bij ernstige delicten snap ik dat wel. Er is jou een geliefde ontnomen en die komt nooit meer terug.” „Maar wij zijn al één van de hardst straffende landen in Europa”, zegt Shukrula. „Ik denk dat het vooral belangrijk is dat gedetineerden óók een opleiding kunnen volgen. Dan kunnen ze wat maken van hun leven als ze vrijkomen. Anders is het enige wat ze op zak hebben een diploma van de Universiteit van de Criminaliteit, en een telefoonboekje met criminelen.” Toch is er wat veranderd in hoe Shukrula kijkt naar de aanpak van georganiseerde misdaad. Hij is, zegt hij, door zijn werk „een beetje naar rechts opgeschoven”. Hij zag jongens die steeds bleven terugvallen in de misdaad. „Toen dacht ik: maar nu kies je ervoor. Je kan niet blijven zeggen: ja, mijn moeder, vroeger dit en dat.” Hij schudt zijn hoofd. Oók de ouders hebben een verantwoordelijkheid, vindt hij. „Hoe vaak krijg ik niet moeders aan de lijn: ‘Mijn zoon is voor de tiende keer opgepakt! Racisten, die politie, racisten. En jij bent een slechte advocaat!’ Dan denk ik: wat? Jouw kind is de hele dag in een PostNL-pak oude mensen aan het oplichten. Hoe kan het dat jij niet ziet dat er een PostNL-pak in zijn kast hangt, terwijl hij daar niet werkt? Hoe kan het dat jij duizenden euro’s van hem aanneemt, terwijl hij geen baan heeft? Die ouders moet je ook aanpakken.” Ellian: „Ik ken een burgemeester die een jongen die betrokken was bij explosies ’s nachts met zwaailichten liet ophalen door de politie. Want dan wist iedereen gelijk dat hij iets had misdaan.” Shukrula: „Public shaming.” Ellian: „Inderdaad. Dan schamen die ouders zich kapot.” Shukrula: „Public shaming vind ik wel heel erg. Dat moet je niet doen. Maar een waarschuwing aan de ouders kan wel helpen. Ik krijg weleens ouders aan de lijn die een brief hebben gekregen van de gemeente, dat die hun woning dreigt te sluiten. ‘Dat mag toch niet?’, vragen ze dan aan mij. Dan zeg ik: ‘Nou, wat niet mag, is dat uw zoon een geladen wapen onder het matras heeft liggen.’ Je ziet ze dan toch wel schrikken.” De nagerechten arriveren. Shukrula heeft tiramisu. Heeft hij antwoord op zijn vraag gevonden? Begrijpt hij Ellian nu? „Ik begrijp hem nu exact. Ik had dat ook bij Peter R. de Vries. Ik probeerde te begrijpen waarom hij deed wat hij deed, wetende dat het levensgevaarlijk was. En dan kom je toch uiteindelijk bij één woord: idealen. Idealen waarvoor ze bereid zijn te sterven.” Ellian glimlacht, vindt dat Shukrula het allemaal heel goed verwoordt. „Ik voel me in mijn hoofd en hart vrij, maar eigenlijk ben ik nooit helemaal vrij.” Shukrula zegt dat dat eigenlijk ook voor hemzelf geldt. Hij ziet zichzelf al heel zijn leven als iemand die niet echt ergens bij hoort, en daardoor als vrije geest, autonoom. Toch laat hij zich „muilkorven”. Zegt hij bepaalde dingen niet, omdat die levensgevaarlijk kunnen zijn. Het gesprek is meegevallen voor Ellian, zegt hij. „In Nederland staat de rol die iemand heeft – politicus of advocaat – vaak helaas niet los van wat je van iemand persoonlijk kunt vinden. Ik ben meer dan die ene uitspraak, of dat ene wetsvoorstel. En dat snapt Vito.” Shukrula: „Ik weet dat veel vakgenoten hadden gewild dat ik Ulysse vanwege zijn voorstellen in de Kamer had gevild hier vanavond, maar wat heb je daar aan? Daar gaat het vaak fout. Mensen die zich niet meer willen inleven in elkaar.” Video bovenaan: Roger Cremers</p>]]></description>
      <guid>https://nrc.nl/nieuws/2024/08/02/vvd-kamerlid-ulysse-ellian-spreekt-zich-uit-over-criminelen-advocaat-vito-shukrula-juist-niet-sorry-ik-wil-niet-dood-a4861340</guid>
      <pubDate>Fri, 2 Aug 2024 06:50:04 +00:00</pubDate>
    </item>
    <item>
      <title><![CDATA[‘Russen  niet geschikt  voor democratie? Dat cliché accepteer ik niet’]]></title>
      <description><![CDATA[<p>De NRC-fotograaf staat al op het Scheveningse strand om de fotosessie voor te bereiden. Zijn tienjarige dochter is meegekomen, zij heeft de strandstoelen gedragen waarmee oud-diplomaat Robert Serry (Calcutta, 1950) en hoogleraar internationaal recht Sergey Vasiliev (Oefa, 1981) op de foto gaan. De rode stoel is voor Serry, de blauwe voor Vasiliev. Het uitklappen blijkt nog niet eenvoudig in de harde wind. Serry worstelt met zijn stoel en vraagt zich hardop af of dit soms een verkapte intelligentietest is. „Nee hoor”, lacht de fotograaf, die aankondigt dat er ook nog een videootje moet worden gemaakt. „Voor de socials.” Glimlachend doen de heren – ze kennen elkaar nog niet – wat er van hen wordt gevraagd. We lopen door het zand terug naar het Kurhaus voor het doel van de bijeenkomst: een gesprek over oorlog, conflictbemiddeling, internationaal recht en de moeizame weg naar vrede. Velen gingen hen daarin voor in de hofstad. In 1899 werd op initiatief van tsaar Nicolaas II de eerste Haagse Vredesconferentie gehouden, waar regeringsleiders afspraken over wat wel en niet mag in oorlogstijd. Inspirator voor de conferentie – en de enige vrouw in het gezelschap – was de radicale Oostenrijkse vredesactivist Bertha von Suttner, die indertijd salon hield in een suite van het Kurhaus. Ruim honderd jaar na die Haagse vredesconferenties en twee wereldoorlogen later wordt Europa opnieuw geteisterd door oorlog. Als Oekraïne-kenner komt Serry regelmatig aan het woord in de media. Ook het conflict tussen Israël en Hamas kent hij als geen ander. Als speciaal VN-gezant voor het Midden-Oosten zette hij zich jarenlang in voor een tweestatenoplossing én plaveide hij de weg naar de vredesconferentie van Madrid in 1991. Neergestreken in een van de vergaderruimtes van het Kurhaus steekt Serry van wal over de oorlogservaringen van zijn Oekraïense schoonfamilie. Toen hij in 1992 als eerste Nederlandse ambassadeur in het onafhankelijke Oekraïne kwartier maakte in Kyiv, ontmoette hij daar zijn latere vrouw Irina. „’s Nachts hoor ik regelmatig ‘pingping’ op de familie-app. Dan is het weer mis. Mijn schoonmoeder Isolde is al in de tachtig en iedere keer als het luchtalarm afgaat, vraagt ze: ‘Waarom?’ Maar het leven gaat door. In Kyiv reageren de meeste mensen niet meer op de sirenes.” Waar Serry zijn leven lang naar conflictgebieden reisde, bestudeert Vasiliev het fenomeen oorlog vooral aan zijn bureau. Als expert op het gebied van internationaal strafrecht en transitional justice publiceert hij voor juristen in het internationaal recht en onderzoekers van oorlogsmisdaden. De 43-jarige Rus werd geboren in een artsenfamilie in Oefa, de hoofdstad van de deelrepubliek Basjkirië in het zuiden van de Oeral. Op zijn 24ste kwam hij naar Nederland voor een masterstudie internationaal en Europees recht aan de Universiteit Maastricht. Een promotie volgde aan de Universiteit van Amsterdam, waar hij universitair hoofddocent internationaal strafrecht werd. Onlangs stapte hij over naar de Open Universiteit in Heerlen, waar hij als hoogleraar internationaal recht is benoemd. „Ik ben als jurist een beetje het zwarte schaap in de familie”, glimlacht hij. Vasiliev belt regelmatig naar Rusland voor de laatste nieuwtjes, maar noemt het contact met zijn ouders oppervlakkig. Er worden weinig vragen gesteld. De oorlog is een heikel onderwerp. „Mijn ouders zijn geen voorstanders van de oorlog en hopen dat die snel eindigt. Maar ze geloofden wel dat het Westen Rusland wilde aanvallen en gingen in het begin ook mee in Poetins rechtvaardiging voor de invasie. De Russen willen ergens in kunnen geloven, anders moeten ze toegeven dat ze al zeker tien jaar met iets gruwelijks bezig zijn.” Zijn Vasilievs ouders trots nu hij onlangs hoogleraar is geworden? „Ik vertel niet zoveel over de inhoud van mijn werk en zij vragen er niet naar. Ze zijn al tevreden dat ik veilig ben en een gezin heb, maar veel belangstelling voor mijn vak hebben ze niet.” Hij hoopt dat er een tijd zal komen om met hen over de oorlog en zijn werk te kunnen spreken. „Maar ik begin de hoop wel te verliezen. Als ik denk hoe lang het voor Duitsers heeft geduurd na 1945, hoeveel generaties die nergens over spraken…” Met een Nederlands paspoort, een Braziliaanse echtgenote en twee meertalige kinderen voelde Vasiliev zich meer Nederlander of Braziliaan dan Rus. „Maar sinds de oorlog in Oekraïne voel ik me vreemd genoeg Russischer dan ooit. Ik schaamde me dat mijn land een oorlog was begonnen en voelde een grote verantwoordelijkheid om bij te dragen aan de beëindiging ervan en de bestraffing van de verantwoordelijken.” Dat hij als jongetje al belangstelling kreeg voor internationaal recht, dankt hij mede aan zijn opa, die als soldaat tegen de Duitsers vocht. „Hij vertelde niet veel over zijn oorlogservaringen, omdat die zo traumatisch waren, maar wel over het Neurenberg-tribunaal. Dat interesseerde me. Ik wilde begrijpen hoe gewone mensen gruwelijke misdaden kunnen begaan.” Onder Stalin werd zijn familie vervolgd. Zijn betovergrootvader was fabrieksmanager en werd door de communisten als koelak [welgestelde boer] gezien. Hij werd meerdere keren opgepakt en vrijgelaten, wist te vluchten naar Basjkirië en stierf daar in de gevangenis. Dit is een aflevering van een reeks waarbij twee aan elkaar gewaagde gasten eten met twee redacteuren van NRC Lees hier alle afleveringen Serry hoort belangstellend toe. Zijn verhaal doet hem denken aan dat van zijn schoonfamilie in Kyiv: Oekraïners in hart en nieren die thuis Russisch spreken. „Mijn schoonmoeder Isolde is van Estse komaf, de helft van haar familie is naar de Goelag gedeporteerd en nooit teruggekeerd. Mijn schoonvader Anatoli, een Oekraïner uit Zaporizja, maakte in de Sovjet-Unie carrière in de auto-industrie. Natuurlijk was hij lid van de partij, dat kon niet anders. Isolde was het geweten van de familie.” Over de ellende die het gezin onder Stalin meemaakte, kan Serry „hele verhalen” vertellen. Over de Holodomor bijvoorbeeld, de door Stalin gecreëerde Oekraïense hongersnood. „Maar ze hebben er nooit echt over willen praten, het was te erg. En natuurlijk waren ze totaal gerussificeerd. Wat Sergey al zei: de mensen hadden geen keus, ze werden gewoon gedwongen. En toch vraag ik me af waarom Russen en Oekraïners zo verschillend zijn. Hoe komt dat toch?” Hij kijkt vragend opzij naar Vasiliev, die antwoordt: „Russen zien zichzelf als primi inter pares in hun land en hun taal als de belangrijkste die iedereen moet kennen. Oekraïens werd in Rusland altijd gezien als de taal van het platteland. Als je als Oekraïner in Moskou wilde werken, zeiden ze: doe dat grappige accent maar weg. Ze namen je gewoon niet serieus. Als kind dacht ik dat dat zo hoorde, nu snap ik dat het onderdeel was van het Russische koloniale denken.” Op school kreeg hij weliswaar Basjkiers als tweede taal, maar dat stelde weinig voor. „Kennis van minderheidstalen wordt in Rusland nu eenmaal niet belangrijk geacht. Daardoor gaat een groot deel van de Basjkierse cultuur verloren. Het is goed dat er sinds de invasie een debat over de noodzaak van dekolonisatie op gang is gekomen.” Tegenover dat Russische imperiale denken stelt Serry de onafhankelijkheidsdrift van Oekraïne, dat zich in 1991 losmaakte van de Sovjet-Unie. „Oekraïners koesterden hun onafhankelijkheid, terwijl die voor Russen het verlies van hun rijk betekende. Die tijd was er een van grote verwachtingen, maar ook van onzekerheid. In Oekraïne brak in 2004 de Oranjerevolutie uit. Zoiets lijkt in Rusland ondenkbaar. Hoe komt dat toch?” Weer kijkt hij vragend naar Vasiliev. Die zegt dat Rusland heus niet voorbestemd was een autocratie te worden. „Maar de rechtsstaat, de mensenrechten zijn door Poetin ontmanteld – mede door de westerse gelatenheid. Ook het idee dat Russen zich niet hebben verzet tegen de dictatuur klopt niet. Rusland heeft wel degelijk grote protesten gekend en ook nu spreken veel moedige Russen zich uit tegen de oorlog.” Dat het in Rusland niet is gelukt, komt volgens Vasiliev doordat de Russische oppositie geen eenheid is. „Maar het cliché dat Russen niet geschikt zijn voor democratie, accepteer ik niet.” Zijn betoog haakt aan bij een beroemde frase van de negentiende-eeuwse Russische dichter Fjodor Tjoettsjev, die hij op weg naar de strandfoto citeerde: ‘Rusland kun je met je verstand niet begrijpen, je moet erin geloven’. Deze woorden, die ook Poetin aanhaalt als rechtvaardiging voor zijn handelen, ergeren hem mateloos. „We moeten ophouden Rusland een uitzonderingsstatus te geven en het als een land te zien dat gedoemd is tot totalitarisme en geweld. We moeten het langs dezelfde meetlat leggen die voor andere landen geldt.” Vasiliev is er heilig van overtuigd dat democratie en rechtsstaat ook in Rusland kunnen opbloeien. „Kijk naar mij. Ik studeerde rechten in het Rusland van begin jaren negentig en heb de waarden van democratie en rechtsstaat wél geabsorbeerd. Toen waren die kansen er wel degelijk en werden er instituties opgebouwd.” Maar Poetin speelde in op de gekrenkte trots van veel Russen, wat volgens hem ook een reden is dat de westerse sancties niet werken. „De Russische reactie is: ‘Wij zijn een sterke natie, wij kunnen alles verdragen. Wij hebben onze trots en zullen de economische consequenties dragen.’ Dat geldt in het bijzonder voor de oudere generatie. En dat is bizar. Want juist die generatie geloofde op het eind helemaal niet meer in het communisme. En nu trappen ze in diezelfde val. Ze geloven in idealen die hun worden verkocht door een man die alleen uit is op macht.” Sergey Vasiliev (1981) werd geboren in Oefa en studeerde rechten in Moskou. In 2004 kwam hij naar Nederland. Hij doceerde internationaal strafrecht aan de UvA en is nu hoogleraar aan de Open Universiteit in Heerlen. „Precies!” zegt Serry. „En dat heeft weer te maken met die imperiale geest.” Ook hij kent Rusland van binnenuit. Als jongeman wilde hij er dolgraag heen, maar dat kon in die tijd alleen als diplomaat of journalist. En dus koos hij na een studie politicologie voor de diplomatie. Tussen 1979 en 1982 werkte hij als diplomaat op de ambassade in Moskou, waar hij regelmatig refuseniks ontving: Joodse Russen die naar Israël wilden emigreren, maar daar geen toestemming voor kregen. „Rusland was toen net Afghanistan binnengevallen, ik herinner me nog de nieuwjaarsgroet op het Rode Plein. Om middernacht werd ‘hulde aan het Sovjetleger in Afghanistan!’ gescandeerd. Toen dacht men ook dat de oorlog van korte duur zou zijn.” Zijn echtgenote Irina verwijt hem wel eens een russofiel te zijn. „Ik moet bekennen dat de schellen mij pas van de ogen vielen, toen Rusland de oorlog begon. Eerst in 2014, maar pas echt in 2022. Ik had niet verwacht dat het zo erg zou worden. Mijn schoonfamilie dacht er anders over. Ze zeiden altijd: wij zijn anders dan de Russen, want Russen volgen altijd hun leider.” Nog tot vlak voor de invasie was Serry actief als bemiddelaar tussen Oekraïense en Russische experts, namens het European Institute of Peace. „Doel was om de vastgelopen vredesbesprekingen vlot te trekken. De laatste keer gebeurde dat in januari 2022 in Moskou, vlak voor de invasie. We wilden de rol van de Organisatie voor Vrede en Veiligheid in Europa (OVSE) versterken. Die OVSE-operatie [in Oost-Oekraïne] was de meest zinloze uit mijn loopbaan. Een stel waarnemers, onder wie nota bene ook Russische, telde de schendingen van het staakt-het-vuren en dat was het. Terwijl je de incidenten juist met de strijdende partijen moet bespreken om herhaling te voorkomen. Maar het ergste was nog dat de OVSE het prima leek te vinden dat hun missie niet werkte.” Als bemiddelaar in Moskou probeerde Serry rechtstreeks contact te leggen met het Kremlin, omdat hij wel doorhad dat de Russen met wie hij sprak geen enkele politieke invloed hadden. „Dat mislukte”, zegt hij. „Toch konden zelfs zij zich twee dagen voor de invasie een grote oorlog niet voorstellen. De gevolgen zouden immers catastrofaal zijn!” Dat Serry als diplomaat duidelijk beschikt over een hands-on-mentaliteit en Vasiliev meer een kalme observator is, blijkt tijdens het gesprek voortdurend. Toch zijn ze het over veel dingen eens. Beiden zien 2014, het jaar van de Krim-annexatie en de oorlog in de Donbas, als een kanteljaar. Serry: „Als ambassadeur in Kyiv besefte ik al dat Rusland niet zonder Oekraïne zou kunnen. Tegelijkertijd begreep ik hoe belangrijk Oekraïne voor Europa was geworden om het Russische revanchisme te keren.” Eind 2013 was hij door secretaris-generaal Ban Ki-moon van de VN als speciaal gezant naar Kyiv gestuurd voor gesprekken met president Viktor Janoekovitsj om de Majdan-crisis te helpen de-escaleren. „Maar dat vonden de Russen niets, want het verzoek kwam via de Amerikanen. De Russische minister van Buitenlandse Zaken Lavrov vroeg me later of ik me ‘geamuseerd’ had op de Majdan. Toen wist ik dat het mis was.” Tijdens de late lunch – pompoensoep en broodjes met uitzicht op zee – vertelt Vasiliev over zijn vertrek uit Rusland.. „Het was 2004, ik was 23, voelde mij een wereldburger en wilde elders een leven opbouwen. Dat was voor mij gemakkelijker dan voor de Russen die nu weg willen. Neem de Russische journalisten die in Amsterdam zitten en alles moesten achterlaten. Zij kunnen niet terug.” Hij spreekt over de rouw die hij soms voelt over het land dat Rusland had kunnen zijn, maar nooit is geworden. „Ik zie mijn generatie, van dertigers en veertigers, als een lost generation. Ze zijn na de val van de Sovjet-Unie opgegroeid, hebben in Rusland gestudeerd en hun eerste baan gekregen. Mensen als Aleksej Navalny [de in gevangenschap gestorven oppositieleider] en zijn medestanders. Zij zouden nu eigenlijk de macht in Rusland moeten hebben om een toekomst te bouwen voor zichzelf en hun kinderen.” Serry: „Sergey, jij hebt het over een verloren generatie. In Oekraïne zie ik die ook, maar op een totaal andere manier. Ik ken niemand meer die niet iemand in de oorlog heeft verloren. Het hakt er in. Gelukkig bloeit de civil society er als nooit tevoren. Door de oorlog is het land een hechte natie geworden. Daarom zijn jonge Oekraïners geen verloren generatie, al hebben ze het the hard way moeten leren.” Na de lunch maken we een strandwandeling. Serry vertelt over zijn vader die bij de Stoomvaart-Maatschappij Nederland werkte, een rederij die op Nederlands-Indië voer. Hij was chef van het kantoor in Calcutta, maar het gezin verhuisde al snel naar Singapore. Pas veel later ontdekte Serry dat zijn vader Joods was. „Mijn moeder kwam uit een streng gereformeerd gezin. Om met haar te kunnen trouwen, moest hij afstand doen van zijn Joods-zijn en protestant worden.” Hoewel Serry zich nooit heeft laten voorstaan op die Joodse achtergrond, is hij er „best een beetje trots op”. Terug in het Kurhaus vertelt Serry hoe graag hij de Krim bezocht als ambassadeur. Maar hij beleefde er ook benauwde momenten. Toen hij er in 2014 tijdens de annexatie op VN-missie was, werd hij prompt aangehouden door Russische ‘groene mannetjes’. Grote vraag is of Oekraïne de Krim ooit terugkrijgt. Vasiliev: „Dat zal niet eenvoudig zijn, hoewel het recht duidelijk is: de bezetting en annexatie zijn illegaal. Er zal een referendum moeten worden gehouden, eentje zonder wapens en dwang.” Geregeld heeft hij contact met Oekraïense collega’s. Van wantrouwen vanwege zijn Russische wortels zegt hij niets te merken. „Mijn positie is altijd helder geweest en ik toon veel empathie met het Oekraïense volk in deze vreselijke omstandigheden. Uitnodigingen voor congressen accepteer ik altijd, maar niet voor ik weet dat ook Oekraïense juristen zijn gevraagd en vertegenwoordigd.” Aan het einde van zijn ambassadeurschap in Kyiv, in 1996, zei Serry tegen zijn schoonmoeder Nederland maar saai te vinden. „Ze keek me met grote ogen aan en zei: ‘Saai?! Geef mij alsjeblieft een stukje van jouw saaiheid!’” Hij merkt dat de aandacht voor Oekraïne verslapt. „Ik word nu vaker als spreker gevraagd over Gaza dan over Oekraïne.” Robert Serry (1950) werd geboren in Calcutta. Als diplomaat werkte hij o.a. in Moskou, Kyiv, en Jeruzalem. Voor de VN was hij begin jaren 90 speciaal gezant voor het Midden-Oosten en in 2014 voor Oekraïne. Serry reist nog regelmatig naar Oekraïne, onder andere voor de Nederlandse hulporganisatie Open Door Ukraine, waarin ook voormalig minister van Defensie Joris Voorhoeve en oud-ambassadeur Kees Klompenhouwer actief zijn. De organisatie werd in 2019 opgericht en richt zich sinds de invasie op hulpverlening en (vroege) wederopbouw. „We begonnen met het repareren van kapotgeschoten daken. Een dak is zo essentieel, zeker voor arme mensen die vaak niet kunnen vluchten. We doen nu twintig projecten in Oekraïne, daar ben ik best trots op.” Maar hij ziet ook hoe moeilijk het is om als kleine organisatie serieus genomen te worden door de grote spelers die de wederopbouw moeten uitvoeren. „Er is een enorme kloof tussen wat er wordt gezegd en beloofd, en wat er werkelijk wordt gedaan. De vraag is niet of de Oekraïners de strijd volhouden, maar of het Westen zijn beloftes waarmaakt.” Toch is een lange adem voor het Westen cruciaal, meent Vasiliev. „Oorlog is voor Poetin de enige manier om de macht te behouden. Als hij zijn troepen uit Oekraïne terugtrekt, is de kans groot dat hij moet opstappen en uiteindelijk voor de rechter komt, in eigen land of elders. Het systeem is lang niet zo stabiel als je denkt. Kijk naar de opstand van Wagner-baas Prigozjin, een jaar geleden, en de huidige machtsstrijd tussen de Russische veiligheidsdiensten en het ministerie van Defensie. In het beste geval komt er na Poetin een voorlopige regering die de macht kan overdragen aan een democratisch gekozen regering. In het slechtste wint Poetin de oorlog en zet hij een marionet in Kyiv neer.” Hij noemt het van groot belang dat de internationale gemeenschap zich houdt aan het arrestatiebevel tegen Poetin. „De Oekraïense oorlogsinspanningen worden ondermijnd door het westerse getwijfel. Zo zou het Westen Poetins presidentschap niet moeten erkennen. Dan verliest hij in eigen land zijn status als sterke leider. Je kunt hem dan isoleren en verzwakken. En dan kan er een einde aan de oorlog komen, omdat Poetins vazallen hem laten vallen.” Serry denkt dat de oorlog op zijn vroegst in 2025 zal worden beëindigd. „Poetin zal de oorlog moeten winnen of zo lang mogelijk rekken. De Oekraïners kunnen niet anders dan in de overwinning blijven geloven. Ze zullen niet berusten in het verlies van een derde van hun land. Poetin zal vrijwel zeker de verkiezing van Trump willen afwachten om dan mogelijk een afgedwongen staakt-het-vuren in eigen land als ‘overwinning’ uit te kunnen leggen.” Volgens Serry doen de Oekraïners er goed aan zich voor te bereiden op een plan-B, als de overwinning op Rusland uitblijft. „Ook al wil de Oekraïense regering er nu nog niet aan, dat plan zal dit jaar nog met Oekraïne besproken moeten worden. Veel hangt natuurlijk af van de Europese standvastigheid. Er moet nagedacht worden over een beëindiging van de oorlog en hoe Oekraïne zich zal kunnen verdedigen tegen nieuwe Russische agressie. Als het NAVO-lidmaatschap er niet in zit, dan moet het maar zoveel mogelijk veiligheidsovereenkomsten sluiten met individuele landen. Pas als van Oekraïne voldoende afschrikking uitgaat, zal Poetin het wel uit zijn hoofd laten een nieuwe oorlog te beginnen.” Serry denkt dat met serieuze veiligheidsgaranties en het Oekraïense EU-toetredingsproces ook Zelensky een staakt-het-vuren aan zijn volk zal kunnen verkopen. „Vrede met Rusland zal nog jaren op zich laten wachten. Oekraïners zullen het verlies van hun geannexeerde gebieden nooit accepteren.”</p>]]></description>
      <guid>https://nrc.nl/nieuws/2024/07/26/oorlog-is-voor-poetin-de-enige-manier-om-de-macht-te-behouden-maar-je-kunt-hem-isoleren-en-verzwakken-a4860636</guid>
      <pubDate>Fri, 26 Jul 2024 06:50:04 +00:00</pubDate>
    </item>
    <item>
      <title><![CDATA[De biograaf van  Ischa Meijer tegen de biograaf  van Theo van Gogh: ‘Hoe wist Theo waar al die minnaressen van Ischa woonden?]]></title>
      <description><![CDATA[<p>Het is zomer 1984, Theo van Gogh heeft net zijn tweede film gemaakt, Een dagje naar het strand, en Ischa Meijer, de man die erom bekendstaat dat hij mensen meer laat zeggen dan ze willen, interviewt hem voor weekblad Vrij Nederland. Na afloop blijven ze hangen in het café, ergens in Amsterdam, en zetten het op een drinken, waar ze allebei bijzonder goed in zijn. De volgende ochtend heeft Theo van Gogh spijt. „Verschrikkelijke spijt”, schrijft Annet Mooij in haar biografie van Ischa Meijer. En Jaap Cohen schrijft in zijn biografie van Theo van Gogh dat Van Gogh zich „enorme zorgen” maakt. Hij weet niet meer precies wat hij allemaal heeft verteld, hij was te dronken. En nu denkt hij dat Meijer – Joods, geboren in februari 1943 en vier maanden daarna met zijn ouders naar Bergen-Belsen gedeporteerd – hem gaat ‘pakken’ op zijn elitaire Wassenaarse jeugd. Van Gogh was trots geweest dat ‘de grote interviewer’ hem had uitgenodigd, ‘alreeds op mijn zesentwintigste’. Hij had erover opgeschept tegen vrienden en vriendinnen. En nu dit. Annet Mooij, in restaurant de Kas in Amsterdam: „Theo ging naar Ischa toe en vroeg of hij het stuk voor publicatie mocht inzien.” Jaap Cohen, tegenover haar aan tafel: „Hij was eerst bij verschillende minnaressen van Ischa langsgegaan om te kijken waar hij was.” „Dat schrijf je, ja”, zegt Annet Mooij. „Hoe wist hij waar al die minnaressen woonden?” „Dat soort dingen wist Theo”, zegt Jaap Cohen. Ischa Meijer wordt woedend als hij hoort bij wie Theo van Gogh allemaal heeft aangebeld. Inzage in zijn stuk? Dat kan hij vergeten. „Terwijl Ischa dat normaal wel deed, inzage geven”, zegt Annet Mooij. „Hij was ook best bereid om dingen aan te passen.” Maar deze keer dus niet. En dan doet Theo van Gogh iets waar beide biografen zich over blijven verbazen. De man die vond dat alles gezegd moest kunnen worden, en die twintig jaar later zou worden doodgestoken omdat hij volgens zijn moordenaar met zijn film Submission de islam had beledigd, díé man laat zijn advocaat een brief naar Vrij Nederland sturen om te zeggen dat hij publicatie van het interview verbiedt. Nog verbazingwekkender vinden ze het dat Van Gogh zijn zin krijgt. Vrij Nederland dat een stuk niet plaatst omdat het de geïnterviewde niet bevalt: een unicum. Annet Mooij en Jaap Cohen kennen elkaar als vakgenoten, ze hebben elkaars (recent verschenen) biografieën gelezen en hij heeft tijdens zijn onderzoek aan haar gevraagd of zij misschien de bandopname van het gesprek in Ischa Meijers nalatenschap had aangetroffen. Maar nee, geen bandopname. Een uitgetikte versie misschien? Ook niet. Annet Mooij vertelt aan tafel in de Kas dat Ischa Meijer geen archief had en nooit wat bijhield, daar leidde hij een te slordig leven voor. Bij zijn talloze verhuizingen, van de ene vriendin naar de volgende, liet hij gewoonlijk zijn spullen achter en die vriendinnen waren dan niet altijd in de stemming, zegt ze, om die netjes te bewaren. Ze is weleens jaloers geweest op de bergen biografisch materiaal die Cohen tot zijn beschikking had. „Twintig verhuisdozen vol”, zegt Jaap Cohen. „Ze zijn allemaal naar het Internationaal Instituut voor Sociale Geschiedenis gegaan.” Theo van Gogh was ook geen opruimer en door zijn plotselinge dood had hij geen gelegenheid gehad om dingen die hij misschien liever geheim had gehouden weg te gooien. Zijn huis lag vol brieven, agenda’s, notities, foto’s en kladjes, en Cohen kon alles zonder enige beperking of voorwaarde gebruiken, de familie vond het goed. Maar in die twintig dozen zat dus niets dat kon verklaren waarom dat interview uit 1984 niet gepubliceerd mocht worden. Hij vond wel iets in het archief van Heere Heeresma, de schrijver van de roman Een dagje naar het strand waarop Van Gogh zijn film had gebaseerd: een brief die hij kort na het interview aan Heeresma had geschreven. Cohen: „In de brief zegt Theo dat Ischa ‘veel kwaad’ in Theo’s moeder zag, hoe vaak Theo ook geroepen had dat hij een ‘fantastische jeugd’ had gehad.” Mooij: „Bij Ischa ging het altijd over de vader en de moeder. ‘Hoe was het vroeger thuis? Pappie? Mammie?’ Hij zal er zeker over begonnen zijn.” Zou Theo van Gogh aan Ischa Meijer hebben verteld dat hij op zijn zeventiende seks had met zijn moeder? Cohen: „Ja, dat kan. Hij verkondigde dat toen al wel tegen mensen in zijn omgeving. Het kan ook dat hij Ischa heeft verteld over de verhoudingen die zijn moeder met vrienden van hem zou hebben gehad.” Annet Mooij: „En Ischa zou dat zeker hebben opgeschreven.” Echt gebeurd? Verzonnen? Daar komen we nog op terug. Eerst een volgende confrontatie tussen Ischa Meijer en Theo van Gogh, acht jaar later, in Meijers radiotalkshow in café Eik &amp; Linde op de Plantage Middenlaan in Amsterdam. Van Gogh heeft net de zoveelste rel veroorzaakt met zijn ongekend grove grappen over Joden – er was voor de tweede keer een rechtszaak tegen hem aangespannen – en daar wil Meijer het met hem over hebben. Meijer: ‘Bent u nou een antisemiet?’ Van Gogh: ‘Jazeker.’ Meijer: ‘Ah, oké, dan is het goed. Maar u roept steeds dat u het niet bent, in de krant.’ Van Gogh: ‘Dat is ook zo, natuurlijk.’ Meijer zegt dat hij dat ‘natuurlijk’ niet begrijpt en dan zegt Van Gogh: ‘Zoals je weet…’ Meijer: ‘Zoals je weet?’ Van Gogh: ‘Mag ik dat niet zeggen? Je gaat toch niet kinderachtig doen?’ Meijer: ‘Jawel, absoluut. Daar verdien ik mijn brood mee.’ Van Gogh lacht en laat per ongeluk (schrijft Jaap Cohen) een knorrend geluid horen, alsof hij een varken is. Meijer: ‘Ja, je bent niet koosjer, maar zó erg…’ „In de hele uitzending”, zegt Cohen, „laat Ischa geen woord vallen over de streek die Theo hem geleverd had met dat interview voor Vrij Nederland. Terwijl je dat wel zou hebben verwacht.” Mooij: „Bij ieder ander zou Ischa erover begonnen zijn.” Cohen: „Ischa probeert Theo de hele tijd te ontregelen en misschien neemt hij op die manier wraak. ‘Wat begint u nou te zweten ineens.’ Maar daar blijft het bij.” Annet Mooij (Den Haag, 1961) is onderzoeker en schrijver. Ze promoveerde in 1993 in de sociale wetenschappen en schreef de biografieën van Mina Kruseman en Gisèle van Waterschoot van der Gracht. Na de zomer gaat ze aan het werk als zij-instromer in het basisonderwijs. Dus blijven de beide biografen zitten met de vraag wat er voor erge of gênante dingen gezegd zijn in dat interview in 1984. Die slag lijkt Ischa Meijer toen te hebben verloren, maar verder, zeggen ze, was hij ongeveer de enige die tegen Theo van Gogh op kon. Theo van Gogh was zenuwachtig als hij tegenover Ischa Meijer zat en hij was eerlijk genoeg om dat toe te geven. Hij bewonderde Meijer, ook vanwege diens eigen harde grappen over Joden en concentratiekampen. Meijer had in een theatershow opgetreden in het uniform van een SS’er. Hij had gezegd dat de Joodse filmmaker Frans Weisz ‘de Mickey Mouse van de Holocaust’ was. Dat ging, zei hij in Eik &amp; Linde tegen Meijer, toch ook niet te ver? En dan zegt Meijer tegen hem dat híj het „en petit comité” had gezegd. ‘En bovendien weten twee Joden wat een bril kost.’ (Staande uitdrukking voor: Ze kunnen elkaar niets wijsmaken.) Dan moet er, zegt Van Gogh, maar een wet worden aangenomen waarin staat dat niet-Joden geen grappen over Joden mogen maken. ‘Dan zijn we klaar.’ „Maar Theo vindt het een hellend vlak”, zegt Cohen. „En Ischa vindt dat Theo met zijn foute grappen het pad effent voor de verspreiding van antisemitische sentimenten. Als je zijn columns niet héél goed leest en niet héél veel gevoel voor humor hebt… Kortom, ze komen er niet uit.” Er is geen winnaar, er is geen verliezer. De bolle Gogh heet Jaap Cohens biografie van Theo van Gogh. Zo ondertekende Theo van Gogh zijn brieven vaak: ‘een dikke kus van de bolle Gogh’. Annet Mooijs biografie van Ischa Meijer (gestorven in februari 1995, op zijn tweeënvijftigste verjaardag, aan een hartinfarct) heet Alles gaat op vroeger terug, een citaat uit een van de weinige bewaard gebleven brieven van hem, aan zijn vriendin Marreke Prins. „Een heel mooie brief”, zegt Annet. „Voor Ischa’s doen zeldzaam openhartig en heel triest.” Meijer schrijft onder andere: ‘Vanaf het moment dat ik me realiseerde geen kind meer te zijn, heb ik me volledig verlaten gevoeld en daar komt maar geen einde aan, aan die fundamentele zekerheid dat ik alleen ben en dat ook altijd zal blijven.’ De twee boeken verschenen afgelopen winter kort na elkaar, kregen goede tot zeer goede recensies en tonen elk op eigen wijze een tijd waarin mannen als Ischa Meijer en Theo van Gogh konden floreren. In hun levensloop zitten een paar opmerkelijke overeenkomsten. Ze studeerden allebei rechten, maar maakten die studie niet af. Ze wilden iets zijn waarvoor ze niet waren opgeleid (Meijer acteur en toneelregisseur, Van Gogh filmregisseur) en deden dat met wisselend succes. Ze ontwikkelden zich tot ‘de beste interviewers’ van hun generatie, volgens hun bewonderaars uit diezelfde generatie. Ze rookten en dronken hele periodes in hun leven excessief veel, slikten valium (Meijer), snoven cocaïne (Van Gogh) en flirtten met heroïne (Van Gogh). Mooij: „De hoeveelheden valium die Ischa als jonge man slikte waren ongelooflijk. Handenvol pillen, hij spoelde ze weg met drank. Tot hij zijn eerste hartinfarct kreeg.” Hij was toen 42. Daarna dronk hij minder. Van de valium was hij eerder al afgekickt. Cohen: „Roken deed Theo vooral als hij in beeld was.” Mooij: „Je maakt een grap, hè?” Cohen: „Nee, nee. Het was een groot deel imago. Op televisie rookte hij drie keer zo veel.” Van Gogh liet ook de wallen onder zijn ogen donkerder schminken als hij op tv kwam. Hij trok zijn groezelige en toch al te korte T-shirt nog wat hoger op, zodat zijn blote buik er maximaal onderuit puilde. Ze experimenteerden allebei met seks met mannen en hadden talloos veel relaties met vrouwen, maar Ischa Meijer ging ook naar de hoeren en dat deed Theo van Gogh niet. Hij kreeg gratis seks van hem verder onbekende vrouwen die zich bij hem kwamen aanbieden. De bewijzen daarvan vond Cohen in Van Goghs agenda’s en in brieven. Daarbij had Van Gogh een speciale belangstelling voor vrouwen met een handicap. Rolstoelafhankelijkheid – hij vond het verrukkelijk. Een groter verschil nog tussen deze mannen: hoe ze met hun kinderen omgingen. Meijer had er twee, met twee vrouwen: Jeroen (1963) en Jessica (1984). Van Gogh had er één: Lieuwe (1991). Mooij: „Bij de vrouwen van Ischa kun je nog zeggen: het kon erg zijn zoals hij tegen ze deed, maar ze hebben allemaal óók een leuke tijd met hem gehad. Maar hoe Ischa zich tegenover zijn zoon gedroeg vind ik veel erger. Verwaarlozen, vernederen, afspraken niet nakomen. Toen Jeroen rechten studeerde” – hij maakte het wél af – „zette Ischa opeens zijn toelage stop, 100 procent zeker met de bedoeling om hem te saboteren. En Jessica – hij verliet haar moeder toen die hoogzwanger was. Van de ene op de andere dag was hij verdwenen.” Cohen: „Theo was een goede vader. In het kwetsen en obsessief achternazitten van mensen ging hij veel verder dan Ischa, maar hij was een goede vader, betrokken. Hij dronk niet als Lieuwe bij hem was. Hij zorgde een paar dagen per week voor hem en was loyaal aan Lieuwes moeder. Lieuwe en zij mochten niets tekortkomen.” En ja, voor een verklaring moeten we naar de kinderjaren. „Theo’s ouders”, zegt Cohen, „hebben hun zoon altijd gesteund. Volgens zijn moeder was hij als klein jongetje lief en gemakkelijk. Hij werd lastig in de puberteit. Schreeuwen, troep maken, tegen alles en iedereen ingaan. Zijn ouders waren het vaak helemaal niet eens met wat Theo zei en deed, en toch bleven ze hem steunen. Ze waren ruimdenkend, liberaal.” En hij, zegt Cohen, was later aardig voor zijn ouders en zijn twee zussen, voor de hele familie. Met kerst en op verjaardagen was hij er altijd. Maar dan Ischa Meijer. „Die eerste twee jaar van zijn leven alleen al”, zegt Mooij. „De vervolging, de deportatie, het kamp, de spookreis met het verloren transport.” In april 1945 werden duizenden gevangenen van Bergen-Belsen in goederentreinen naar Theresienstadt gestuurd, waar snel nog een nieuwe gaskamer was gebouwd. Na een dodenrit van dertien dagen werden ze bij Tröbitz bevrijd door de Russen. Mooij: „En dan de terugkeer in Amsterdam met die ontwortelde, getroebleerde ouders – zo’n jeugd houdt je je hele leven gevangen.” In haar boek vertelt ze het verhaal van Nora Roos, die begin 1946 bij de familie Meijer thuis op bezoek ging en zeer verontrust was door wat ze daar zag. Nora was een oud-leerling van Ischa’s vader, die voor de oorlog geschiedenisleraar was geweest op het Joods Lyceum. De kleine Ischa, bijna of misschien net drie, zat de hele middag op zijn knietjes voor het raam en schreeuwde af en toe iets in het Duits, iets dat klonk als een bevel. Verder zei hij niets. Hij keek niet één keer naar zijn vader of naar Nora. Het angstaanjagendst vond Nora nog dat Ischa’s vader, Jaap Meijer, ook helemaal niets tegen zijn zoon zei. Geen enkele reactie, geen enkel contact. Later zou Ischa Meijer zijn ouderlijk huis vergelijken met een concentratiekamp, zijn ouders waren de beulen. Ze kregen na de oorlog nog twee kinderen en zouden hen uiteindelijk alle drie verstoten. Ze wilden hen niet meer kennen, niet meer spreken, niet meer zien, zelfs niet op hun sterfbed. Ze gooiden de hoorn op de haak als kun kinderen het nog weleens waagden om hen te bellen. „Begrijpen is een groot woord”, zegt Mooij, van wie de overgrootouders van moederskant in de oorlog vermoord zijn. „Maar ik heb geprobeerd om invoelbaar te maken hoe zoiets werkt. Ischa’s ouders sloten zich op in hun eigen cocon waar verder niemand bij mocht en er geen enkele belangstelling was voor andere mensen.” Je schrijft dat Ischa Meijer zijn zoon aandeed wat zijn vader met hem had aangedaan. „Er zat zeker een vorm herhalingsdwang in, ja.” Die totaal andere jeugd van Ischa Meijer en Theo van Gogh leidt tot hetzelfde alle grenzen overschrijdende gedrag. Dit is een aflevering van een reeks waarbij twee aan elkaar gewaagde gasten eten met twee redacteuren van NRC Lees hier alle afleveringen „Ja, en hoe kan dat. Bij Theo vind ik het eigenlijk een groter raadsel dan bij Ischa. Waarom deed hij zo?” „Ik denk”, zegt Jaap Cohen, „dat die wereldberoemde achternaam wel een rol heeft gespeeld. Daar moest hij tegenop. En genetisch was er misschien ook wel wat. Zijn overoudoom Vincent van Gogh was voortdurend in conflict met iedereen. Hij had ook die manische werkdrift. Soms denk je als je de brieven van Vincent leest: is deze niet van Theo?” En dan was er nog oom Theo, naar wie Theo van Gogh vernoemd was: een verzetsheld die twee maanden voor de bevrijding gefusilleerd werd. In zijn boek beschrijft Cohen dat de familie oom Theo elk jaar op 4 mei herdacht en dan stond Van Gogh oog in oog met de grafsteen waarop zijn naam stond (voluit Theodoor van Gogh), met daaronder: ‘moedig en onverschrokken voor de vrijheid.’ Van Gogh zag dan ‘de wangen van zijn vader nat worden’ en later schreef hij dat dat hem nog altijd vervulde met schaamte, al wist hij niet waarom. Hij schreef ook dat zijn ‘brave vader’ op 4 mei ‘krokodillentranen’ pleegde te plengen over de moffen ‘tegen wie hij nimmer een vinger uitstak’. De mensen van de ‘herdenkingscomités en de herinneringscentra’ noemde hij ‘terroristen van de 4 mei-industrie’. Ze exploiteerden het leed van de oorlog uit eigenbelang en bepaalden wat er wel en niet over gezegd en geschreven mocht worden. „Hij vond ze hypocriet”, zegt Cohen. „En als hij ergens maar een vleugje hypocrisie of leedexploitatie dacht te ruiken, kwam hij in actie, liefst zo provocerend mogelijk.” Jaap Cohen (Leiden, 1980) is onderzoeker en schrijver. In 2015 promoveerde hij cum laude op De onontkoombare afkomst van Eli d’Oliveira. Een Portugees-Joodse familiegeschiedenis. Denk je dat hij een stoornis had? „De vraag voor een biograaf is altijd hoe ver je moet gaan in het psychologiseren en bij Theo – ik weet het niet.” In je boek citeer je een psychiater die ‘psychopathische kenmerken’ bij hem bespeurde. „Aleks Korzec, ja, Theo was bevriend met zijn broer, politicoloog en schrijver Michel Korzec. Aleks voelde zich vrij om over zijn gesprekken met Theo te praten, want er was geen behandelrelatie geweest. Dat psychopathische zag hij vooral in Theo’s behoefte om continu te kwetsen en de gewetenloosheid waarmee hij dat deed.” Je schrijft dat Theo hem ook vertelde over de verhoudingen die zijn moeder met zijn vrienden zou hebben gehad. „Aleks dacht dat het verzinsels waren, tot ik tegen hem zei dat er misschien een kern van waarheid zat in die verhalen. Theo’s moeder heeft tegenover mij erkend dat er één keer iets was voorgevallen met een vriend van Theo. Die was toen al meerderjarig en studeerde. Een andere vriend van Theo heeft me een vergelijkbaar verhaal verteld, over zichzelf, en dat is niet iemand die een reden had om daarover te opscheppen. Als dat zo was, zei Aleks Korzec, dan moet dat een grote impact op de ontwikkeling van Theo’s persoonlijkheid hebben gehad. Wat je in je jeugd meemaakt ervaar je als normaal. Dat grensoverschrijdende gedrag zou bij hem dan in zijn adolescentie genormaliseerd zijn.” En de seks met zijn moeder? „Hij heeft het verhaal aan tientallen mensen verteld, maar zijn moeder ontkent het, ik heb het haar gevraagd. Het is zijn woord tegen het hare. Ik denk persoonlijk dat hij het verzonnen heeft. Hij construeerde wel meer verhalen waarin hij de actor was, terwijl hij die rol in werkelijkheid helemaal niet had.” Zijn juf van de lagere school schreef in zijn rapport dat hij een ‘enorm minderwaardigheidscomplex’ had. „Volgens haar probeerde hij dat te verbergen door flink te doen. ‘Hij is o zo bang om zijn gezicht te verliezen’. Theo’s moeder vond het onzin, maar ik denk dat zijn juf hem goed kende.” Een vriendje van Theo van Gogh uit die tijd vertelde Jaap Cohen dat ze samen bij de juf op bezoek gingen, ‘een schat van een mens’. Zelf schreef Van Gogh later aan een vriendin dat hij alléén bij haar op bezoek ging. Dan wandelden ze met haar sint-bernardshonden door de bossen bij Duinrell. Ze rook naar dennennaalden en hij herinnerde zich ‘de weemoed in haar ogen’ als ze hem gedag kuste. ‘Op school kuste ze me nooit.’ Was Theo van Gogh blijven leven, zegt Jaap Cohen, dan was hij de koning van Twitter geworden, van X. „Dat was helemaal zijn medium geweest. In 1998 was hij de eerste met zijn opiniewebsite De Gezonde Roker, een soort GeenStijl avant la lettre. Daar had hij al een enorm bereik mee.” Door sociale media, denkt hij, zou Van Gogh een nog veel groter publiek gekregen hebben. „En hij zou een podcast hebben gehad.” En nee, hij denkt niet dat hij zou zijn gecanceld vanwege provocerende uitspraken. „Johan Derksen wordt toch ook niet gecanceld? Theo zou dagelijks zijn aangeschoven bij Vandaag Inside.” En Ischa Meijer? Zou hij gecanceld zijn? Annet Mooij zegt eerst dat ze niet zo bezig is geweest met die vraag, maar aan het eind van het gesprek komt ze erop terug. „Zoals hij zich gedroeg tegen de mensen met wie hij werkte, dat zou niet meer getolereerd worden.” Een van de medewerkers bij I.S.C.H.A, de televisietalkshow, zei tegen haar dat ze bij de onthullingen over Matthijs van Nieuwkerk dacht: ‘nou, dat kan nog wel een graadje erger’. Ischa Meijer, schrijft Annet Mooij, schreeuwde en stelde onmogelijke eisen. Zelf noemde hij zijn regime voor de grap ‘het kampmodel’: hij de nazi, zijn medewerkers zijn gevangenen, zijn slaven.</p>]]></description>
      <guid>https://nrc.nl/nieuws/2024/07/19/de-biograaf-van-ischa-meijer-tegen-de-biograaf-van-theo-van-gogh-hoe-wist-theo-waar-al-die-minnaressen-van-ischa-woonden-a4859841</guid>
      <pubDate>Fri, 19 Jul 2024 06:50:05 +00:00</pubDate>
    </item>
  </channel>
</rss>
