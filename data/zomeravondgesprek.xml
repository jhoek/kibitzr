<?xml version="1.0" encoding="utf-16"?>
<rss version="2.0">
  <channel>
    <title>Zomeravondgesprek</title>
    <link>https://www.nrc.nl/rubriek/zomeravondgesprek/</link>
    <description>Zomeravondgesprek</description>
    <item>
      <title>‘Als je nu dood neervalt, zal ik je dan reanimeren?’</title>
      <description><![CDATA[Maarten ’t Hart (76) staat in zijn keuken, bleek en vermagerd, de rug gekromd. Hij kijkt om zich heen. Waar is de theepot? Op het aanrecht een bakje met aarde, een bakje met salie, een bakje met kiwi’s. Op tafel lege potten en flessen, heel veel lege potten en flessen, zorgvuldig schoongespoeld, de deksels en doppen er weer opgedraaid. „Dat doet Hanneke”, zegt hij. „Hanneke bewaart alles.” Hanneke is zijn vrouw. De bel gaat, Frank Visseren (55) komt binnen, lang en slank, zongebruind. „Dag Maarten.” Hij lacht, maar aan zijn ogen is te zien dat hij schrikt. Hij wist dat Maarten ’t Hart ziek was geweest, dat hadden we hem verteld. Maar zo ziek? De theepot is in de bijkeuken. Maarten ’t Hart neemt hem mee naar het plaatsje buiten en daar gaan we zitten. Om ons heen een wildernis van bloemen en struikgewas. De bomen zijn tot vreugde van de tjiftjaf en het winterkoninkje ook in geen tijden gesnoeid. „Dat lukt niet meer”, zegt hij. Nog even en het huis – een voormalige kostschool – is overwoekerd. Frank Visseren vraagt: „Heb je nog een groentetuin? Ik herinner me je groentetuin.” „Nee”, zegt Maarten ’t Hart. „Die was ook niet meer bij te houden.” Nu fietst hij voor zijn groente naar de biologische winkel in Leiden. Maar die is toch minder lekker. „Alles wat je zelf teelt is lekkerder.” Hij maakt het doosje amandelcakejes open dat we hebben meegenomen van een chique patissier in Amsterdam. Hij stopt er meteen een in zijn mond. Daarna nog een. De kersen smaken hem zo te zien ook prima. Frank Visseren is internist en hoogleraar in het UMC Utrecht, gespecialiseerd in de bloedvaten, hoe die te lijden hebben onder hoge bloeddruk, verkeerd cholesterol en te veel vet rond de organen in de buik. In 2008 schreef hij er een serie columns over in  NRC  en tot besluit daarvan gingen we een avondje met hem eten bij Maarten ’t Hart thuis, in Warmond. Die had toen net zijn boek  Het dovemansorendieet  gepubliceerd, waarin hij schreef dat eten maar het best vies kon zijn. Dan at je nooit te veel en bleef je altijd slank. Linzen, grutten, bonen, erwten, kiwi’s mét schil. „Overal mag ik in bijten, mits ik daarvan flink ga schijten.”  Op de heenweg destijds maakte Frank Visseren zich wel wat zorgen. Wat kreeg hij straks op zijn bord? Maar het viel mee. „Ik dacht dat ik het maar niet te erg moest maken”, zei Maarten ’t Hart toen we aan tafel zaten. We kregen spinaziesoep die had staan stoven op de houtkachel en een quiche van volkoren meel met broccoli en selderijknol. En zes tenen knoflook, voor een lagere bloeddruk. Voor toe was er zelfgemaakte yoghurt met stoofperen. De twee mannen vertelden elkaar wat de omvang van hun buik was en Maarten (78 centimeter) zei tegen Frank (92 centimeter): „Je hebt best een flinke taille.” En: „Als je straks mijn leeftijd hebt, kun je best dik zijn.” En: „Veel beweging heb je vast ook niet.” Foto Annabel Oosteweeghel   In februari 2021 stuurden we Maarten ’t Hart een mailtje: dat door Covid-19 weer eens bleek hoe ongezond het is om te dik te zijn, en was het een idee om nog een keer met Frank bij hem te komen eten? Dan konden we daarover praten. Hij mailde terug dat hij getroffen was door een herseninfarct. In juni mailde hij weer: het ging beter, maar een maaltijd bereiden, daar was hij nog niet aan toe. „Hanneke ziet er ook tegenop, met een patiënt in huis die toch al zoveel zorg behoeft.” Een kopje thee dan, stelden we voor. Namen wij een rol biscuitjes mee. Toen was het goed. Hij vroeg nog wel waar het gesprek over zou gaan. Ouderdomsperikelen? Andere medische problemen? Jazeker, schreven wij. En over de dood natuurlijk. Wat mensen allemaal doen om die uit te stellen. Hanneke is er vandaag niet en dat hoeft ook niet. Maarten redt zich weer. Frank Visseren buigt een beetje naar hem toe en vraagt: „Hoe gaat het met je?” Maarten ’t Hart : „Eigenlijk heel goed. Tot vorige week zou ik gezegd hebben: kan niet beter. Maar toen kreeg ik te horen dat er door de operatie wat vocht in het hartzakje terecht is gekomen. Daar ben ik nu wel bezorgd over.” Frank Visseren : „Operatie? Ik weet niet wat je hebt meegemaakt.” Maarten ’t Hart : „Eerst dat herseninfarct, in januari. Daar ben ik goed van hersteld, alleen deze” – hij schudt met zijn rechterhand – „voelt nog alsof hij slaapt. Terwijl ik toch helemaal verlamd ben geweest en even niet kon praten. Voor dat herseninfarct  had de cardioloog al tegen me gezegd dat ik twee lekkende hartkleppen had. En toen heb ik in april een openhartoperatie ondergaan. Daar ben ik ook goed van hersteld, geweldig. Behalve dat vocht dus.” Met de trots van een man die van het slagveld is teruggekeerd kijkt hij naar ons. „Ik heb twee keer op de IC gelegen.” Op een nacht in januari was hij uit bed gestapt om naar de wc te gaan. In de gang viel hij voorover. Bám. Hanneke belde 112 en in het ziekenhuis, het UMC in Leiden, werd een scan gemaakt. In zijn hoofd was niets te zien, in zijn longen des te meer. Daar zat een flinke ontsteking. Geen Covid-19, geen koorts, hij had niets gemerkt. In de tweede of derde nacht, hij weet het niet meer precies, zakte het zuurstofgehalte in zijn bloed naar een gevaarlijk laag peil. „En toen”, zegt hij, „begonnen ze te vrezen dat ik dood zou gaan.” Dóód? „Ja, dood. Om vier uur zei de arts: we moeten je vrouw maar bellen, dan kan ze afscheid komen nemen. Dat vond ik zo vreselijk akelig. Niet voor mezelf, maar voor haar. Het was koud en dan midden in de nacht naar het ziekenhuis. Ik zei: doe dat nou niet, laat haar nou rustig slapen.  Ze deden het toch. Alleen hoorde Hanneke de telefoon niet. De telefoon staat beneden” – hij wijst in de richting van de woonkamer – „en we slapen boven. Het verbazingwekkende was dat ik niet bang was. Totaal niet. Nou ja, dacht ik, dan ga ik dood. Hoef ik die openhartoperatie ook niet te ondergaan.” Nee, hij had geen ogenblik aan God gedacht. De man die een oeuvre heeft gewijd aan de afrekening met zijn gereformeerde jeugd in Maassluis bleef ook op wat mogelijk zijn laatste moment  was consequent in zijn ongelovigheid. Een vrolijk weerzien met zijn moeder in de hemel? Nee hoor. Foto Annabel Oosteweeghel „Hm, hm”, zegt  Frank Visseren . „Even over de oorzaak van dat herseninfarct. Was het atherosclerose?” Dat is aderverkalking door opeenhoping van cholesterol, ontstekingscellen en kalk in de vaatwanden. Er kan een stukje van losschieten en  verderop een slagader verstoppen. Maar nee, Maarten ’t Hart denkt dat het een stolseltje vanuit zijn hart was, door atriumfibrilleren, een onregelmatige hartslag. „Dat heb ik al sinds 1993.” Frank Visseren : „Dat zei je de vorige keer, ja. Je had ook een hoge bloeddruk. Slikte je daar toen medicijnen tegen?” Maarten ’t Hart : „Ja, en nu nog steeds. Dat atriumfibrilleren is er ook nog steeds. Niet heel heftig, hoor. Ik heb er helemaal geen last van. Van dat vocht in het hartzakje ook niet. Helemaal niet. Maar daar maak ik me wel zorgen om.” Hij ritst de kraag van zijn trui omlaag en laat zijn litteken zien. „Nog een keer zo’n operatie, dat zou ik wel heel akelig vinden.” Frank Visseren , die zelf nog nooit een operatie heeft ondergaan en nooit in het ziekenhuis heeft gelegen, vraagt of Maarten ooit heeft overwogen om geen medicijnen te slikken. Die mensen zijn er en hij begrijpt ze best. Medicijnen kunnen vervelende bijwerkingen hebben en je kan ook denken: dat heb ik er niet voor over. Maarten ’t Hart : „Ik doe het toch maar wel. Een hoge bloeddruk is heel erg schadelijk, dat lees je overal.” Frank Visseren : „Het is de grootste killer die er bestaat, in de hele wereld. En heb je iets qua leefstijl gedaan? Minder zout? De meeste mensen krijgen veel te veel zout binnen, 11 of 12 gram per dag. Het advies is 6 gram.” Hij wijst naar de amandelcakejes. „Daar zit het ook in.” Maarten ’t Hart : „Zout is moeilijk. Ik at altijd graag een stukje kaas. Maar dat doe ik niet meer. Zout in het eten deed ik toch al nooit. Verder kan ik niets bedenken. Ik heb geen auto, dus ik fiets veel. De laatste jaren ben ik gaan wandelen en zwemmen. Nou ja, zwemmen doe ik nu ook niet meer.” Frank Visseren : „Bij sommige mensen gaat een hoge bloeddruk samen met overgewicht en dan kan het helpen om dat omlaag te brengen. Maar dat speelt bij jou niet.” Maarten ’t Hart : „In het ziekenhuis ben ik 5 kilo afgevallen. Ik weeg nu 70 kilo. En jij, Frank? Hoeveel weeg jij?” Frank Visseren  heeft zich voor dit gesprek nog gewogen: 89 kilo, bij een lengte van 1 meter 92.  „O?”, zegt  Maarten ’t Hart . „Dat vind ik best zwaar.” Frank Visseren : „Een BMI van nog geen 25, hoor.”  En zijn buikomvang? Die weet hij niet. Terwijl hij in 2008 al zei dat je beter een meetlint kan pakken dan de weegschaal. Wij hebben een meetlint bij ons en Frank meet eerst Maartens buik: 92 centimeter. Daarna zijn eigen buik: 97. Ruim onder de normwaarde voor mannen, 102 centimeter, maar wel meer dan in 2008. Mannen, stelt hij vast, krijgen in de loop van hun leven een dikker middel, wat ze ook doen. En wij stellen vast dat Maarten alles in zijn leven heeft gedaan om geen welvaartziekten te krijgen, en kijk wat ervan komt. Atriumfibrilleren. Hoge bloeddruk. Lekkende hartkleppen. Hoe kán dat? Een extra pilletje werkt. Een andere leefstijl ook, als je het volhoudt. Maar ze houden het niet vol Frank Visseren Maarten ’t Hart : „Zit in de familie. Mijn vader is aan een hartinfarct overleden, op zijn zevenenvijftigste. Maar die rookte als een ketter en dat heb ik nooit gedaan. Hij werkte ook met van die rare vergiften, parathion en zo. Hij was grafdelver en hij had geen zin in schoffelen, dus spoot hij parathion op het onkruid.” Bij mensen tast dat het zenuwstelsel aan, met name de hersenen.  De vader van Frank Visseren, scheikundig ingenieur, maakte in de jaren zestig zijn pijp schoon met benzeen. Dat was heel gewoon. Benzeen kan kanker veroorzaken, met name leukemie. Maar Franks vader leeft nog. Hij is 81. „Ik denk niet dat ik dat herseninfarct had kunnen voorkomen”, zegt  Maarten ’t Hart . „Die lekkende hartkleppen ook niet. Ik zou niet weten hoe. Mijn moeder is 92 geworden. Ze stapte op een zondagmorgen uit bed, trok haar kleren aan, nam een hap van een stukje kaas en toen is ze in elkaar gezakt. Nooit wat gehad.” „Dat zal ook iets met het hart of de vaten geweest zijn”, zegt  Frank Visseren . „Een zegenrijke dood.” Zelf had hij een grootmoeder die op haar honderdvierde overleed aan een herseninfarct. Daarvoor had ze nooit wat gehad. Maarten ’t Hart : „Na mijn moeders dood bedacht ik dat ik 75 zou worden. Die 92 jaar van haar bij die bijna 58 jaar van mijn vader en dat door tweeën gedeeld. Nou, daar ben ik dus al overheen. Eigenlijk moet ik me helemaal geen zorgen over dat vocht in het hartzakje maken. Het vergroot mijn kans op een zegenrijke dood.” Frank Visseren zegt dat tegenwoordig nauwkeurig berekend kan worden wat je risico is om te overlijden aan een hart- of vaatziekte, en op welke leeftijd. Je stopt gegevens in een model – leeftijd, geslacht, al doorgemaakte hart- en vaatziekten, diabetes, roken, bloeddruk, cholesterol, nierfunctie – en daar rolt dan een getal uit. Geen percentage, maar het aantal te verwachten gezonde levensjaren, heel concreet. „Het kan mensen helpen om beslissingen te nemen”, zegt hij. „Kijk, als we je bloeddruk en je cholesterol omlaag brengen, dan krijg je er twee of drie gezonde levensjaren bij. Dus neem je dat extra pilletje? Of verander je liever je leefstijl?” Dat wordt dus een extra pilletje, zeggen wij. „Vaak wel ja, want dat werkt gegarandeerd. Leefstijlverandering werkt ook, als mensen het volhouden. Maar ze houden het niet vol. Of maar tijdelijk. Of een beetje.” „Of het maakt geen donder uit”, zegt  Maarten ’t Hart . „Kijk naar mij.” „Dat weet je niet”, zegt  Frank Visseren . „Anders had je dat herseninfarct misschien al op je zevenenvijftigste gehad.” Foto Annabel Oosteweeghel Maarten ’t Hart vertelt over een vriendin van hem die net is overleden aan longkanker. Ze was een oud-studente van hem, uit de tijd dat hij nog aan de universiteit werkte, als bioloog. Ze woonde ook in Warmond. „Een schat van een meisje, echt ontzettend aardig. Ze rookte fanatiek en ik heb haar zo vaak gewaarschuwd. Je moet stoppen, je gaat eraan. En nu is ze dood, 63 jaar.”  Frank Visseren : „Roken is een ramp.” Maarten ’t Hart : „In januari mailde ze me dat er iets met haar longen was, in juli kreeg ze euthanasie. Zo snel. Ze kon me heel goed uitleggen wat het mooie van roken was. Iedereen kijkt altijd vooruit, zei ze, en de toekomst is vol onzekerheden. Maar als je rookt, zei ze, kijk je maar naar één ding: het moment dat je je volgende sigaret mag opsteken.” Frank Visseren : „Heel overzichtelijk. Maar met roken moeten we echt ophouden. Het verbaast me dat maar een of twee politieke partijen het in hun programma hebben staan. Per week overlijden er driehonderd mensen aan. Twee vliegtuigen vol.” Een andere vriendin van Maarten – ze had haar paard bij de buren staan en ze maakten bijna elke dag wel een praatje – is ook net overleden. Ze bleek een hersentumor te hebben, een glioblastoom graad IV. Agressiever kan niet. „Ze besloot meteen dat ze euthanasie wilde. Ik vond het heel snel, maar wie ben ik om me erover uit te spreken?” Ze was 63. Als je veel beweegt, leef je langer. Maar dat langere leven moet je wel besteden aan veel bewegen Maarten ’t Hart Wat doet Frank Visseren om gezond te blijven? Hij fietst naar het ziekenhuis. Hij probeert twee keer per week hard te lopen. Hij is het afgelopen jaar minder vlees gaan eten.  Processed meat , worstjes en hamburgers, eet hij sowieso niet meer. Te vet, te zout. Hij was twaalf dagen veganist, uit nieuwsgierigheid. Zijn vrouw, ook arts, deed mee. De kinderen deden ook mee, op afstand. Ze studeren en zijn de deur uit. En? „Best een klus. Ik vind koken leuk, maar alleen plantaardige dingen in de pan – er gebeurt zo weinig. Het leuke van dierlijke eiwitten is dat ze stollen en plakken. Je kunt ze mooi bakken. En ik miste het zuurtje van zuivel. Dat kun je met soja niet vervangen. Vegan mayonaise vond ik wel superlekker. Dat is een blijvertje.” „O ja?”, zegt  Maarten ’t Hart . „Is die lekker? Kun je die gewoon bij Albert Heijn kopen?” Eet hij mayonaise dan? Haha, nou, nee. We vragen hoe het zit met cholesterol, het slechte cholesterol dat zich kan ophopen in de bloedvaten. De optimale normwaarde daarvoor is 2,5 millimol per liter, voor mensen met een vaatziekte of diabetes 1,8. Frank Visseren verwacht dat die normwaarde naar 1,4 gaat, en binnen tien jaar naar onder de 1,0. Zo laag, dat heeft helemaal niemand. Ja, pasgeboren baby’s. En dieren. Bij dieren is het altijd onder de 1,0 en ze hebben nooit atherosclerose. Hoe is het bij hem? „Iets van 3,0. Bij mijn vader, weet ik toevallig, is het exact hetzelfde. We zitten rond het gemiddelde.” Maarten ’t Hart weet niet hoeveel cholesterol hij in zijn bloed heeft, maar vraagt voor de zekerheid wat je moet doen om het te verlagen. „Heel veel lopen”, zegt  Frank Visseren . „Wat mensen vroeger deden. Dan zakt het heel hard.” In 2009 heeft hij het onderzocht bij mensen die de pelgrimsroute naar Santiago de Compostela liepen, 30 kilometer per dag. Sommigen noemden de tocht een kroegentocht, alleen lagen de kroegen wat ver uit elkaar – zoveel werd er onderweg gedronken. En elke avond was het vlees met friet en taart na. Toch bleken hun cholesterolwaarden bij aankomst gemiddeld met 30 procent te zijn gedaald. „Net zo hard als met een pilletje. Waanzinnig.” „Ja, maar je krijgt wel wat ik het Scherder-effect noem”, zegt  Maarten ’t Hart . Hij bedoelt Erik Scherder, de neuropsycholoog, onder andere bekend van het boek  Laat je hersenen niet zitten . „Als je veel beweegt, leef je langer. Maar dat langere leven moet je wel besteden aan veel bewegen. Wat denk jij, Frank? Moeten we allemaal aan dat pilletje geloven?” „Twee miljoen mensen in Nederland slikken het”, zegt hij. „Als de oorzaak van je herseninfarct atherosclerose was geweest, zou ik het je zeker aanraden. Nu zou ik zeggen: is het zinvol?” Hij kijkt naar Maarten alsof ze in de spreekkamer zitten. „Dat is het mooie van dat model waar ik het over had. Het is niet meer  one size fits all . Het gaat naar precisie, naar persoonlijk, naar hoeveel winst er bij jou valt te boeken. Je kan die informatie gebruiken om te beslissen of je wel of niet iets aan je cholesterol of bloeddruk wil doen. Op latere leeftijd is de winst vaak beperkt. Maar Maarten, als zou blijken dat je er met dat pilletje een of twee gezonde levensjaren bij krijgt, doe je het dan?” „Ja, natuurlijk.” Ook, zeggen wij, als hij na die vier gezonde levensjaren kanker krijgt? Of naar een verpleeghuis moet? „Nou, nee. Als ik naar een verpleeghuis moet, heb ik liever die pil van Huib Drion.” Slikt Frank Visseren iets? Maarten ’t Hart : „Dat heeft hij niet nodig.” Frank Visseren : „Ik heb dat risicomodel ook voor mezelf gebruikt en daar komt uit dat ik tot mijn negentigste geen hart- en vaatziekte hoef te verwachten.” Maarten ’t Hart : „O!” „Dat vind ik acceptabel, dus nee, ik slik niets.” We vragen aan Maarten ’t Hart hoe het verder moet met dat enorme huis, trap op, trap af, en die enorme tuin. Hebben ze hulp? „Nee hoor”, zegt hij. „We doen alles zelf en ik kan alles weer. Niks aan de hand. Alleen dat vocht in het hartzakje, daar maak ik me dus zorgen over.”  Als je nu dood neervalt, zal ik je dan reanimeren? Frank Visseren „En een operatie?”, vraagt  Frank Visseren . „Als dat veel effect zou hebben op je welzijn, zou je het dan toch doen? Je wilt ook niet dat de hartspier er ineens mee ophoudt.” „Nou, of wel. Een plotselinge hartstilstand lijkt me niet zo heel erg. Ik zou er niet zoveel van merken, denk ik.” „En als het nu zou gebeuren?” „Nu? Op dit moment?” „Als je dood neervalt, Maarten, wil je dan dat ik je reanimeer?” „O, haha. Doe toch maar wel, ja.” Maar dan graag wel goed. Dat hij niet door hoeft als kasplantje. O, haha, doe toch maar wel ja, en graag goed Maarten ’t Hart Maarten ’t Hart is nog met een nieuw boek bezig. Maar sinds hij in het ziekenhuis heeft gelegen heeft hij er niets aan gedaan. Hij weet niet goed hoe hij verder moet. Hij zit een beetje vast. Waar gaat het over? „Over een jongen die een vrouwenstem heeft en daar als zanger furore mee maakt. Iedereen vindt zijn stem zo prachtig. Hij komt in een raar dilemma terecht. Alleen maar vrouwenrollen vertolken, dat kan eigenlijk niet.” We vragen of hij zelf goed kon zingen. „Nee, niet geweldig.” Frank Visseren – die op de middelbare school voor Nederlands een werkstuk over Maarten ’t Hart heeft gemaakt – vraagt of die jongen een medisch probleem heeft. „Nee, hij heeft gewoon een vrouwenstem. Het gaat terug op een jeugdherinnering. Ik was negentien en zag in boekhandel Donner in Rotterdam een ontzettend aardig meisje. Ik was helemaal weg van haar. Een vriendin van mij werkte daar en ze bracht me met haar in contact. Later zei dat meisje tegen die vriendin: hij is leuk, maar hij heeft een vrouwenstem. Ik had me nooit gerealiseerd dat zoiets over mijn stem gezegd kon worden. Je had nog niet de mogelijkheid om je eigen stem te horen. Toen ik dat kort daarna wel kon dacht ik: ze heeft misschien wel gelijk. Hij was toen hoger dan nu.” Autobiografisch dus. „Ja, zoals altijd.” Maarten ’t Hart  (Maassluis, 1944) is schrijver en bioloog. Zijn bekendste roman is  Een vlucht regenwulpen  (1978). Er werden 2,5 miljoen exemplaren van verkocht.  Frank Visseren  (Lieshout, 1965) is internist, epidemioloog en hoogleraar in het UMC Utrecht. Zijn onderzoek richt zich op preventie van hart- en vaatziekten. Dit is de slotaflevering van een reeks zomeravondgesprekken: twee aan elkaar gewaagde gasten die tafelen met twee  NRC -redacteuren. Het afsluitend duo: internist Frank Visseren en schrijver Maarten ’t Hart. Afleveringen van deze zomer staan op nrc.nl/dossier/ zomeravondgesprek2021 met o.a. schrijvers Lale Gül en Franca Treur.  Foto’s  Annabel Oosteweeghel .]]></description>
      <guid>https://www.nrc.nl/nieuws/2021/08/27/frank-visseren-als-je-nu-dood-neervalt-zal-ik-je-dan-reanimeren-maarten-t-hart-o-haha-doe-toch-maar-wel-ja-en-graag-goed-a4055988</guid>
      <pubDate>Fri, 27 Aug 2021 00:00:00 +00:00</pubDate>
    </item>
    <item>
      <title>‘Ik haat het, dat ik me zo bewust ben van mijn kleur’</title>
      <description><![CDATA[Een presentator moet áltijd ‘aan’ staan.  Sosha Duysker (29): „ Jij  bent het visitekaartje van dat moment. Jij vertelt het verhaal. Jij bepaalt de stemming.” Edson da Graça (39) verheft zijn stem, vouwt zijn handen als een megafoon voor zijn mond: „ Let’s have some fun !” Sosha : „Ik ben een spring-in-’t-veld. Ik vind het leven gewoon leuk. Overal waar ik binnenkom is het” – strekt armen – „PAF!” We zijn net vertrokken bij Bar Boon op het Mediapark, waar heel ‘Hillywood’ koffie drinkt, en lopen over de ’s-Gravelandseweg, een drukke straat met aan weerszijden villa’s, naar het M-gebouw verderop, waar Sosha Duysker en Edson da Graça regelmatig opnames en werkbesprekingen hebben. Op deze vierkante kilometer is hun carrière het afgelopen jaar in een stroomversnelling geraakt. Sosha  springt opzij voor een scooter, gilt. „Is het jullie opgevallen dat hier gewoon geen fucking stoep is?” Edson  zet een kakstem op en wappert met zijn handen: „Stoepjes, daar doen we hier niet aan.” Sosha : „Oeh kijk, een Bentley! Of een Rolls-Royce. Wat is het?” Edson , nog steeds bekakt: „Kijk dat gepeupel! Ze  lopen ! Anne-Fleur, kijk nou toch!” „Laten we oversteken,” stelt  Sosha  voor, „dan zien we het verkeer tenminste aankomen.”   Edson , die zichzelf op een vluchtheuvel in veiligheid brengt: „ I don’t want to die ! Ja hoor, dat was het dan. Volgende week in  NRC : postuum interview met Sosha en Edson.” Jonge Nederlanders kunnen niet meer om deze twee heen: zij is al vier jaar een gezicht van kinderklassieker  Het Klokhuis , hij presenteert sinds twee jaar  Willem Wever , waarin hij vragen van kinderen beantwoordt. Beide presentatoren werken op freelance-basis voor verschillende omroepen.  Edson maakte onlangs  Gewoon Bloot , waarin kinderen vragen stellen aan blote  volwassenen – zijn geruststellende presentatiestijl werd alom geprezen. Kritiek was er ook: honderdduizend mensen ondertekenden een petitie omdat ze al dat naakt in het bijzijn van kinderen veel te ver vonden gaan. Edson is meermaals bedreigd met de dood. Toen hij in mei in Assen was om een ‘vrijheidscollege’ te geven, werd hij door twee jongens op een scooter „kankerpedo” genoemd. Hij is trots op het programma, dat volgens hem maatschappelijk belang heeft. Dat geldt ook voor  Goed Fout , de Powned-show waarin hij panellid was, en waarin aan de hand van televisiefragmenten wordt besproken wat humor is en wat echt niet meer kan. Op dit moment schrijft Edson aan zijn tweede avondvullende comedyshow.  Sosha maakte onlangs de documentaire  Opstand op de Neptunus  (NTR) over een ontsnappingspoging van slaven die eindigt in een bloedbad. Daarvoor reisde ze naar Ghana, waar ook haar voorouders werden verhandeld. Bij een rivier waar mensen voorafgaand aan de verkoop werden gewassen, liet ze het water door haar handen gaan. De televisierecensent van NRC: „Je kunt in die paar minuten een heel scala aan emoties van het gezicht van Duysker scheppen: woede, walging, verbijstering, strijdbaarheid, verslagenheid, machteloosheid en verdriet – het is een film op zich.”  Edson en Sosha worden steeds vaker  herkend. In hun streven uit de „kinderhoek” (Edson) te raken  zitten ze in een „transitiefase” (Sosha)  naar volwassenentelevisie. Ze willen laten zien dat ze méér kunnen.  Hun baan vreet energie, na een werkdag zijn ze vaak gesloopt.  Sosha : „Ik ga nu echt tijgerend naar mijn vakantie toe.  Jij kan ook wel een slaapje gebruiken hè, Edson?” „Als ik thuiskom van een klus blijf ik altijd nog even beneden”, zegt Edson. „Dan moet ik landen.”  Sosha laadt op in de natuur, zegt ze. „Ik heb soms zin om me op het gras te laten vallen en al die aardse krachten op te zuigen.” Foto Annabel Oosteweeghel   Twee uur eerder gaven de presentatoren elkaar een elleboog bij aankomst in Bar Boon, een kleine kantine aan de rand van het Mediapark.   Edson, éénmeterachtennegentig, vouwt zich in de kleine terrasstoel. Hij heeft last van een „steek” in zijn been, zijn vriendin denkt aan een hernia. „Ik ga af en toe staan,” kondigt hij aan, „dat jullie niet denken dat ik gek ben”. „Het is ook een beetje mijn eigen schuld”, zegt hij. „Ik onderhoud het niet. Ik heb wel een sportschoolabonnement maar ik vind er niks aan.” Sosha gaat drie keer per week, vertelt ze – yoga, zumba, keiharde cardio. „ Good for you ”, lacht Edson. Hij had zich zorgen gemaakt of hij wel genoeg te vertellen had voor dit gesprek.  Zijn vriendin Maud waarschuwde ons al: Hij heeft de neiging zichzelf te  downplayen . De presentatoren kennen elkaar niet. Ze hebben wel enthousiast ge-appt van tevoren. Sosha plukt zorgzaam een mier van zijn kale hoofd. Op het terras neemt Edson meteen de leiding. Schrijven jullie al mee, vraagt hij ons. En dan, tegen Sosha: „Waar ben je opgegroeid?” Zij: „Bovenkarspel, Grootebroek, Enkhuizen, die regio.  West-Friesland, makkelijker gezegd.” Jij? Edson : „Amsterdam. Ik heb daar straks nog wel wat vragen over voor je hoor.”  Ze heeft goede herinneringen  aan de buurt waar ze opgroeide. Ze had een hechte vriendengroep, van wie de meesten net als zij nog altijd in en rondom Enkhuizen wonen.  Haar ouders, beiden afkomstig uit Suriname,  hebben nooit aandacht besteed aan hun afkomst. Dat hun beider achternamen plantagenamen zijn, werd niet besproken. De documentaire over de Neptunus die ze dit jaar maakte, kantelde Sosha’s beeld van „VOC-stad Enkhuizen”, vertelt ze, die haar rijkdom onder meer dankt aan de slavenhandel. „Overal waar ik loop, denk ik nu: slavengeld, slavengeld, slavengeld.” Edson  tegen Sosha: „Maar als je dat ziet, wat denk je daar dan van?”  „Iedereen denkt: wij wonen hier, dus dit is onze straat, maar we zijn ons niet bewust van het verhaal erachter.” „Sterker nog,” zegt Edson, „jij wordt in die straten waarschijnlijk raar aangekeken?” „Ja, maar ik weet niet of dat komt door wat ik doe of door mijn kleur. Dat is een beetje de paranoïa…” „En vroeger dan? Als ik denk West-Friesland… kijk, in Amsterdam zien we vaker andere gezichten, maar ik weet niet hoe het daar is?”  „Het is gewoon heel erg ons-kent-ons.” Ik hoor hier, dat was ik even vergeten Edson da Graça Sosha heeft altijd het gevoel gehad dat ze erbij hoorde, zegt ze. Pas met de blik van nu ziet ze dat dat niet altijd zo was. Bijvoorbeeld op de fiets naar de middelbare school. „Een groepje jongens riep dingen als ‘kankernikker’ of ‘alle nikkers moeten dood’. Maar wij waren ook niet op ons mondje gevallen. Wij scholden terug.”  Edson groeide op in Amsterdam-Noord, in de Vogelbuurt. Een diverse plek, waar hij zich desondanks niet altijd gewenst voelde. Zíjn moeder drukte hem juist  op het hart: ‘gedráág je als je bij witte mensen bent’.  In de Vogelbuurt, zegt Edson, „was het altijd hommeles”. Mensen die in het centrum  voor overlast zorgden, moesten in Noord gaan wonen. „Arbeiders uit de Jordaan werden met al hun kinderen uit de stad gekieperd.” In die tijd kwamen er ook gastarbeiders uit Marokko en Turkije. „Een leipe cocktail. Niemand begreep elkaar. Als je de tuin van mijn onderbuurman zag: de brandnetels stonden tot aan ons balkon.”  Zijn vader, net als zijn moeder geboren en opgegroeid in Kaapverdië, had altijd gewerkt bij Eurometaal, een munitiefabriek, maar was door zijn hernia arbeidsongeschikt geraakt en zat somber thuis. Zijn moeder werkte zich met twee banen een slag in de rondte. „Ik werd eigenlijk door de televisie opgevoed”, zegt Edson. Als hij geen tv keek, speelde hij buiten. „Met Dennis en met Ibrahim. Het was gewoon: je bent tof of je bent niet tof.”  Met de jaren  veranderde  de buurt. De benedenbuurman schold zijn Marokkaanse buren uit en gooide kippenbotten naar binnen. „Op de eerste dag dat ik met mijn grote tas naar de middelbare school ging, kwam er zo’n gast naar me toe en die zegt: ‘vuile kankerlijer, ik heb met jou gevochten bij het kleine winkelcentrum’. Ik dacht: kleine winkelcentrum? Ik vecht wel, maar dát is niet mijn arena. Zei hij: ‘Kan me niks schelen, jullie lijken toch allemaal op elkaar’.” De jongen trok een mes, maar werd  teruggefloten door zijn vrienden.  In zijn vaste grappenrepertoire als comedian refereert Edson vaak aan zijn ervaring als „straatrat”.  Laatst ook weer, toen hij een liveshow presenteerde in een glimmende studio in hetzelfde Amsterdam-Noord: „Jullie denken zeker dat ik hier kom voor mijn taakstraf?” De zaal – „alleen maar witte mensen” – viel stil. „Vroeger werkte die grap want toen droeg ik zo’n petje en alles. Maar nu: ik stond daar in mijn tenue de ville, een pak en verse schoenen.  Het was een soort reflex. Ik hoor hier, en dat was ik even vergeten.” Sosha slaat met haar vuist op tafel, valt Edson bij: „Wij horen hier!” Foto Annabel Oosteweeghel Edson , even later: „Ik haat het, dat ik me zo bewust ben van mijn kleur.” Heeft Sosha ook de neiging om zichzelf te stereotyperen? „In  een blog voor  Viva  schreef ik eens: ik ben Sosha en ik ben een bounty.  Wit van binnen en zwart van buiten. Mijn vrienden zeiden dat ook altijd tegen mij. Nu denk ik: waarom? Ik weet nu dat het een vorm van micro-agressie is.   Het betekent: jij bent één van ons, ondanks je kleur. Maar toen vond ik dat  echt een compliment.” Edson : „Er is een label op je geplakt. Jij was gewoon Sosha, maar iemand heeft gezegd: maar wacht even, jij eet geen pom (Surinaams gerecht), nu ben je een bounty.” Sosha : „Het gekke: je bevraagt het niet, het is jouw werkelijkheid op dat moment en dat is prima.  Pas als ik er met de ogen van nu op terugkijk…” Sosha denkt even na. „Iemand zei laatst in  comments  onder een video van mij: ‘wow,  deze meid is ‘vertattaliseerd’ (verhollandst).” Luid: „ Oh my god , WIE ben ik dan? Dus het is nooit goed.”  Sosha is rustig opzoek naar een koophuis. Dat moet eigenlijk wel in een diverse wijk zijn. „Ik zou het heel vervelend vinden als mijn toekomstige kinderen zich zwart voelen in een witte buurt. Aan de andere kant wil ik in de buurt van Enkhuizen blijven, en daar wordt dat moeilijk. Misschien moet ik ze dan op een andere manier bewustzijn bijbrengen.” Nadat Edson zijn witte vriendin ontmoette, kwam hij op veel meer „witte events” dan voorheen. Er ging een wereld voor hem open waarin mensen dubbele namen hebben, een uitzet krijgen van hun ouders, gaan studeren en zes maanden gaan backpacken in Ecuador. „In die wereld heb ik het gevoel dat mensen naar me kijken. Ik wijk af, en die afwijking is negatief. Ik ga anders praten. Dat gebeurt in mijn hoofd, hè. Ik heb altijd het idee dat ik iets moet goedmaken.” Sosha : „Er ligt een etterende laag van onderdrukking onder.” Edson : „Ik ben kankeraap genoemd, bijna neergestoken omdat ik bruin ben. Alles wat er gebeurt gaat in je zitten.” In de ruim vijf uur dat het gesprek duurt, is de toon overwegend luchtig, ook als de onderwerpen serieus zijn. „Als we niet alles  zouden filteren door de bril van humor zouden we ter plekke neervallen”, zegt Sosha. Ze is heel geïnteresseerd, zet stemmetjes op en heeft er lol in om de sfeer te bepalen. Edson is adrem, expressief, en heeft de neiging pijnlijke dingen weg te lachen.  Nu het gesprek al wat langer over kleur gaat, een thema waar ze steeds op uit komen, verdwijnt de luchtigheid wel even uit het gesprek. Het zit Sosha bijvoorbeeld dwars dat de „huidkleurige” microfoons niet haar huidskleur hebben.   In  Goed Fout  is op de snijtafel een cruciale toevoeging van Edson gesneuveld, waar hij zich nog heel kwaad over kan maken. In het programma werd een sketch getoond van een witte acteur die  zwart was geschminkt en ‘Nikker Simon’ moest voorstellen. Na het fragment keek iedereen in de studio naar Edson, maar zijn uitleg over waarom dit echt niet kan, werd uit het programma geknipt. „Nu kom ik over als een soort  uncle Tom  toch, zo’n goedlachse bruine man die met alle grapjes meelacht. Het was verschrikkelijk.” In de Goed Fout-appgroep heeft hij zijn onvrede gedeeld. Presentatrice Katja  Schuurman kwam hem later persoonlijk vertellen dat ze ook vond dat het niet kon. „Dat was heel lief van haar, maar het was mooi geweest als het ook in die approep gezegd was.”  Ik ga nooit een jurk aandoen zodat jullie grapjes over mij kunnen maken Edson da Graça Het is hem vaker overkomen dat mensen hem niet publiekelijk steunden. Toen hij als enige „bruine jongen” een sketch voorbereidde met collega’s wilden ze dat hij een jurk aan deed. Fel: „Dat doe ik niet. Het gaat misschien wat ver, maar het heeft een oorsprong in het ontmannen van zwarte mannen.  Elke zwarte man in Hollywood heeft wel eens een jurk aan moeten doen om groot te worden. Kijk maar naar Martin Lawrence.” Sosha : Eddie Murphy.”  Edson : „Het is de kracht weghalen bij de zwarte man. Ik ga nooit een jurk aandoen zodat jullie grapjes over mij kunnen maken.” Sosha : „Het is ook helemaal niet nodig  so WHY would you .”  Edson : „Je moest ze zien toen ik zei dat ik het niet wilde. ‘Vinden je vrienden in de Bijlmer’ dat niet leuk’, zeiden ze. Ik zweer het, ze begonnen over mijn  street credibility . Tegen een andere man die nog geen rol had zei ik: waarom doe jij het niet. Hij voelde zich er ook niet goed bij, en toen hij dat zei bleef het gewoon stil. Ik was helemaal overstuur. Het onrecht was zo diep voelbaar. Ik moest huilen.”  De regisseur, die binnen niets zei, sprak hem later buiten aan. „‘Ik vind het heel goed dat je je grenzen hebt aangegeven’, zei hij. Dat had hij  dáár moeten zeggen. Hij gaat  weer naar binnen, dan hoort hij weer bij die groep. En dan zeker zeggen ‘wat een leipo, die Edson’.” Hij zucht. „Ik ben moe, man. Ik ben 39. Mensen nog steeds uitleggen hoe het werkt. Hoe ver zijn we nou?” Sosha : „Ik weet wel dat ik er niet de hele dag mee bezig kan zijn. Het vreet je helemaal op. Ik ben heel blij dat we vorig jaar met z’n allen een statement hebben gemaakt met de demonstratie op de Dam na de dood van George Floyd. Zijn dood raakte me zó. Voorheen lachte ik nog weleens dingen weg, als er grapjes werden gemaakt.” Edson geeft een voorbeeld: „‘Oh,  ze  zijn weer te laat hoor’.”  Eind vorig jaar kreeg Sosha de Philip Bloemendal Prijs voor jonge talentvolle journalistieke presentatoren, die ze volgens de jury mede dankte aan een video die ze op Instagram had gepost. In ‘Hoor wie klopt daar kinderen’, een video van ruim tien minuten, vertelt Sosha op Klokhuis-achtige wijze waarom Zwarte Piet racistisch is, en waarom dat  niet meteen betekent dat mensen die Zwarte Piet leuk vinden ook racistisch zijn. „Er is onlangs heel veel gebeurd in mijn carrière”, zei ze bij het in ontvangst nemen van de prijs met een betraand gezicht. „Er is een soort pionier in mij aangewakkerd waarvan ik niet wist dat die er zat.”   Voorheen lachte ik nog weleens dingen weg Sosha Duysker In de zomer van 2020 mocht ze op gesprek komen bij premier Rutte, die haar vertelde dat hij door haar video anders naar de Zwarte Piet-discussie was gaan kijken. Als er nu een racistische grap wordt gemaakt lacht Sosha niet meer, met een uitgestreken gezicht kijkt ze net zo lang tot de ander zich ongemakkelijk voelt. „Zo. En nu mag jij met dit rotgevoel dealen.” Even later valt er een stilte. Edson vraagt zich hardop af of het gesprek nu niet veel te lang over kleur gaat. „Het is belangrijk, maar ik wil ook gewoon…” Sosha : „…Edson kunnen zijn.” Edson : „Ik ben ook gewoon presentator, vader. Dus ik hoop wel dat we in dit gesprek ook de switch kunnen maken naar wie wij zijn.” Sosha vraagt ons bezorgd of het thema ‘kleur’  moet zijn. We zeggen dat het aan hen is waar ze met elkaar over praten, en dat het  bijna als vanzelf veel over dit thema gaat. Omdat het belangrijk voor hen is, raak je al snel in een gepassioneerd betoog, zegt Edson.   Sosha springt op uit haar stoel. „Ik heb het fucking heet!” Edson wijst op zijn pijnlijke been: „Ik moet bewegen.” Dat is het moment dat we ons van Bar Boon  naar het M-gebouw verplaatsen. Foto Annabel Oosteweeghel Het M-gebouw, net buiten het Mediapark, huisvest de omroep KRO-NCRV. Sosha neemt er weleens podcasts op, Edson komt er voor  Willem Wever . We gaan zitten in een kleine vergaderzaal met uitzicht op een parkeerplaats met grind en een tuin.  Sosha  tegen Edson: „Ik hoop echt dat we collega’s worden! Jij gaat toch naar de KRO?” „Er waren even gesprekken, maar het ging toch niet door.” „Mij is dat ook wel eens overkomen. Ik hou niet van dat vage gedoe.” „Ik vind het jammer dat het niet doorging, maar ik heb nu wel alle vrijheid om bijvoorbeeld commerciële dingen te doen”, zegt Edson. „Een schnabbeltje hier of daar.”   Terwijl het nu hun werk is om de sfeer te dragen en nadrukkelijk aanwezig te zijn, hebben ze allebei een periode gehad waarin ze zich naar binnen keerden. Toen Sosha elf jaar was overleed haar moeder na een ziekbed. Ruimte om over dat verlies te praten was er nauwelijks. Er hing geen enkele foto van haar moeder in huis. „Mijn vader bleef met drie kinderen achter en wilde doorpakken. Hij moest wel. Maar ik werd hard daardoor. Ik kon geen omhelzingen  meer verdragen, ging op slot.” In 2015 ging Sosha in therapie, vertelt ze. Ze leefde toen al langer zonder dan met haar moeder, en voelde  veel verdriet. Ze zat vast, haar relatie verliep stug.  Inmiddels voelt ze zich goed, vrij. „Door die therapie ben ik herrezen als een feniks uit de as.”  Edson bleef na een succesvolle maar korte muziekcarrière, waarin hij onder meer een hit voor Ali B. produceerde,  achter met grote schulden. Zijn manager was er met veel geld vandoor gegaan. Edson  meed mensen om zijn problemen  te verbergen en raakte in een jarenlange depressie. Pas na zes jaar nam hij een collega op de MBO-opleiding  waar hij werkte in vertrouwen.  Edson : „Alles is afgelost. Maar de grootste opluchting zat hem in beginnen met praten over mijn schulden. Ik voelde me kilo’s lichter.” Edson wil weten of Sosha later wel veel met haar vader heeft gesproken over de tijd  nadat haar moeder overleed.  Sosha : „Ja… zeker. Die gesprekken voeren we nog steeds, het heeft gewoon zoveel impact gehad.” Edson heeft in zijn donkere periode niet met zijn ouders over zijn problemen gepraat, vertelt hij. „Dan zouden ze me gaan helpen, terwijl ze het al zwaar genoeg hadden.” Sosha : „Wàt een last zeg, sjezus.” Edson is tien jaar geleden ook in therapie geweest, vertelt hij na enige aarzeling. „Ik ben zó blij dat jij gewoon zegt dat je in therapie bent geweest. De psycholoog werd bij ons wel echt  heavy  gevonden hoor: dan ben je wel echt koekoek, knettergek. Raar toch?  Iedereen gaat naar de sportschool om zijn lichaam te onderhouden, maar  niemand heeft het erover om je brein te onderhouden.” Sosha : „Je geest man! Ga naar de fucking  mind gym . Heb je het gevoel dat die therapie geholpen heeft?” Edson : „Honderd procent. Hon-derd procent. Er werd niet geoordeeld, ik kon vrijuit praten.” Sosha : „Dat is zó lekker.” 	Als we niet alles zouden filteren door de bril van humor zouden we hier ter plekke neervallen Sosha Duysker Waarom trekt de televisiewereld hen eigenlijk zo aan? Sosha vindt het „fantastisch” om mensen aan het lachen te maken. Dat had haar moeder ook. „Een vrouw met ontzettend veel charisma.”    En Edson? „Eerlijk? Ik vind het geweldig dat mensen naar me kijken. Toen ik voor het eerst  The   Fresh Prince of Bel-Air  zag dacht ik: wow, die gast… is alles wat ik wil zijn. Will Smith liet zien dat je ook cool kan zijn als je aardig bent en lief, en positief ingesteld.  Dat je niet per se stoer hoefde te doen.  Hij maakte dat in één klap cool.”  Edson stuurde talloze auditiefilmpjes naar  Het Klokhuis , maar werd nooit geselecteerd. Uiteindelijk brak hij door nadat hij door  optredens als comedian terecht kwam bij  De Slimste Mens , waar hij het tot de finaleweek schopte. Ze realiseren zich allebei dat ze „ up and coming ” zijn, ze horen de hele dag hoe geweldig ze het doen, maar hopen dat het hun niet naar het hoofd stijgt. Sosha: „Ik vind het superleuk, en ik leg mijn hele ziel en zaligheid erin. Maar als die kansen niet komen ga ik echt gewoon potten bakken in de polder.”  Edson : „Ik ben echt niet de beste. Alleen: ik heb de kans gekregen en ik zorg dat ik mijn plek niet afsta.”  Als ze kindertv straks echt achter zich laten, zullen ze het wel gaan missen. „Mensen op die redacties zijn anders, losser”, zegt Sosha.  Edson : „Bij volwassenen in televisieland denk ik soms echt:  loosen up guys . Ik vind het heel grappig dat mensen in de tv-wereld zichzelf zo serieus nemen.”  Sosha : „Óntzettend.” Edson : „En het is niet eens hun schuld want mensen buiten tv doen dat ook. Als ik ergens ben gaat het altijd over mij. Wat doe je? Waar ben je mee bezig…”  Sosha : „Oh ja, het hemd van het lijf, dat het de hele tijd daarover moet gaan.” Edson : „Je gaat geloven dat het interessant is, als iedereen zo tegen je doet.”  Bij het afscheid vragen we of we een taxi voor hen  kunnen bellen (nee) en of ze nog iets anders nodig hebben Sosha , wijst lachend naar het koffiekarretje: „Een zakje suiker?”  Edson : „Een lekkere creamer voor onderweg!” Ze zijn benieuwd naar het artikel, zeggen ze.  Edson , met een brede glimlach: „Twee bruine mensen die de media vertegenwoordigen, nou dan worden ze hier in Hilversum he-le-maal gek.” Sosha , proestend: „Twee is te veel hoor! Dan zijn we oververtegenwoordigd.”  Sosha Duysker  (1991) groeide op in  Bovenkarspel en studeerde  Media, Informatie & Communicatie. Ze liep stage bij het RTL-programma  Telekids . Sinds 2017 presenteert ze  programma’s voor de NPO, waaronder  Het Klokhuis . Onlangs maakte ze de documentaire  Opstand op de Neptunus  over een ontsnappingspoging van slaven.  Edson da Graça  (1981), geboren en getogen  in Amsterdam, is stand-up comedian en tv-presentator.  Dit jaar  presenteerde hij o.m.    Gewoon Bloot , met kinderen die vragen stellen aan blote volwassenen. De komende drie weken heeft hij  een  ochtendshow op 3FM.    Dit is aflevering drie  van een reeks zomeravondgesprekken. Twee aan elkaar gewaagde gasten tafelen  met twee  NRC -redacteuren. Dit weekend: Sosha Duysker en  Edson da Graça.   Volgende week:   Sterrenkundige Amina Helmi en journalist Frank Westerman Foto’s  Annabel Oosteweeghel .]]></description>
      <guid>https://www.nrc.nl/nieuws/2021/07/23/ik-haat-het-dat-ik-me-zo-bewust-ben-van-mijn-kleur-a4051993</guid>
      <pubDate>Fri, 23 Jul 2021 00:00:00 +00:00</pubDate>
    </item>
    <item>
      <title>‘Ik ben aan niemand verplicht om dun te zijn. Zelfs niet om gezond te zijn’</title>
      <description><![CDATA[Ze hebben ruzie gehad op Twitter en nu zitten ze in de tuin van Grand Hotel Karel V in Utrecht: Asha ten Broeke (38), schrijver en wetenschapsjournalist, en Janneke Wittekoek (52), cardioloog. De acacia bloeit, de merel zingt, de voorspelde donderbui laat op zich wachten. Ze luisteren naar elkaar, argument zus, argument zo, en soms zijn ze het zelfs met elkaar eens. Maar meestal niet.  Het twistpunt is obesitas, of dik-zijn, zoals Asha ten Broeke (BMI 40+) het noemt. Ze vindt ‘obesitas’ onnodig medicaliserend. Overgewicht vindt ze ook geen goed woord. Het impliceert dat er een gewicht is dat je zou horen te hebben, waar je onder of boven kunt zitten, en dat is er volgens haar niet. Dik is neutraal, zegt ze, net als dun, of lang, of kort. En het is allemaal oké. „Ik ben 100 procent voorstander van het normaliseren van dik-zijn”, zegt ze. En  Janneke Wittekoek (BMI 24) zegt: „Ik 100 procent niet.” Het begon met een column van Asha ten Broeke in  de Volkskrant  waarin ze schreef dat dikke mensen zelden dun worden. Hoog tijd dat artsen dat gaan accepteren en dikke patiënten niet meer wegsturen met de opdracht eerst af te vallen. Dat is geen goede geneeskunde. En toen twitterde @DokterJanneke dat ze het „volledig oneens” was met @ashatenbroeke. „Alles uit de kast om overgewicht terug te dringen.” En: „Terwijl de zorgkosten de pan uitrijzen moeten wij maar achteroverleunen en ons niet meer druk maken over overgewicht? […] Hoe kun je dat zeggen?!!”  Janneke Wittekoek studeerde gezondheidswetenschappen in Maastricht, promoveerde in Amsterdam op de biologie van de vaatwand –  verkeerd cholesterol en andere risicofactoren op vaataandoeningen – en studeerde intussen geneeskunde. Sinds 2013 is ze eigenaar van HeartLife-klinieken in Leidsche Rijn: behandeling en preventie van hart- en vaatziekten, met speciale aandacht voor het vrouwenhart. Dat werkt in sommige opzichten anders dan het mannenhart. Ze schrijft boeken en columns, onder meer in  De Telegraaf , treedt op in televisieprogramma’s en noemt zichzelf activist. „Preventieactivist.” Ze heeft er zelfs een politieke partij voor opgericht, NLBeter, maar die kreeg bij de verkiezingen te weinig stemmen voor een zetel in de Tweede Kamer. Asha ten Broeke – zij studeerde psychologie en communicatiewetenschappen aan de Universiteit Twente – noemt zichzelf ook activist: een anti- fattism -activist. Dan ben je tegen het stigmatiseren en discrimineren van dikke mensen, en al  helemaal als dokters dat doen. Daar gaan we het zo over hebben, eerst vragen we naar een paar dagelijkse gewoontes. Wat hebben ze tot nu toe gegeten? Foto Annabel Oosteweeghel   Wittekoek : „Geen ontbijt en tussen de middag een bruine boterham met gebakken ei en tomaat.”  Ten Broeke  aarzelt en zegt dan: „Ik ben een on-avontuurlijk gewoontedier, dus ik heb ontbeten met een volkoren broodje met hagelslag, dat doe ik al sinds mijn vierde. En vanmiddag een restje groente met volkoren noedels.” „Twee keer volkoren”, zegt  Wittekoek . „Daar zit vast een gedachte achter.” Ten Broeke : „Anders kan ik niet poepen.” Wittekoek : „Jaja, vezelrijk. Goed voor je cholesterol ook.” Ten Broeke : „Ik eet gezond, ja, en toch aarzelde ik om dat te zeggen, want je bent al snel de  good fatty , de brave dikkerd die alles goed doet om maar sociaal acceptabel te blijven.” Scherp: „Ik ben aan niemand verplicht om dun te zijn. Zelfs niet om gezond te zijn.” In hun studententijd, zeggen ze, waren ze heel wat minder gedisciplineerd; Wittekoek vanwege lang leve de lol en Ten Broeke omdat ze in de zomer na haar eindexamen met seksueel geweld te maken had gehad. Ze was al dik en ze werd nog dikker: een laag vet ter bescherming. „Daarbij moest ik omschakelen naar een leven in de stad en dat is lastig voor iemand die autistisch is, zoals ik.” Wat doen ze aan lichaamsbeweging?  Wittekoek : „Ik heb een streng ochtendregime: halfzeven op, vijf kilometer rennen, zomer en winter zwemmen in het water voor ons huis” – ze woont in Maarssen – „en dan een work-out. Nu vind ik het heerlijk, maar ik heb het mezelf echt moeten opleggen. Ik werd zwaarder” – ze pakt haar heup beet –  „en zei tegen mezelf wat ik ook in mijn spreekkamer zeg: ga iets doen wat je kunt inpassen in je dagelijkse routine.” Dat was niet zoiets als fietsen naar haar werk? „Had ik kunnen doen, maar even in dat autootje met een kopje thee en BNR Nieuwsradio, dat vind ik zo heerlijk. En dan begint om negen uur mijn spreekuur.” Het verbaast haar elke keer weer, zegt ze, dat veel  van haar patiënten nauwelijks bewegen. „Misschien zijn ze daarom dus wel patiënt.” En Asha ten Broeke? Wat doet zij aan lichaamsbeweging?  „Elke dag acht  tot tien  kilometer lopen, anderhalf tot twee uur per dag.” Wittekoek : „Méér dan tienduizend stappen.” Elke vrijdag patatdag? Vind ik veel. Te veel Janneke Wittekoek Ten Broeke : „Ik rijd geen auto, ik doe alles lopend of op de fiets. Ik tuinier en ik weef, dus bewegen doe ik genoeg. En sinds ik wandel ben ik gaan ervaren hoe fijn het is om in je lichaam te zijn, zonder je bewust te zijn van hoe je eruit ziet, heel lastig voor vrouwen.” Ze heeft het syndroom van Sjögren, een reumatische auto-immuunziekte die leidt tot een cascade aan klachten, van een droge mond en neus en droge ogen tot pijn in de spieren en gewrichten, beschadigingen aan het zenuwstelsel en ernstige vermoeidheid. Voordat de diagnose werd gesteld, zegt ze, is ze vijf keer weggestuurd door artsen. Eerst afvallen. En wat zei zij dan? „De eerste keer was ik uit het veld geslagen. Ik kon geen vijf stappen meer lopen, maar misschien, dacht ik, stelde ik me toch aan. De tweede keer zei ik: onderzoek in elk geval íets. De ontstekingswaarden in mijn bloed bleken hoog te zijn, maar mijn hart was goed en ik kreeg het advies om meer te bewegen. Uiteindelijk kwam ik terecht bij een immunoloog, een lieve man,  open-minded , en ik vroeg: welke onderzoeken zou je doen als ik dun was geweest? Toen kwam eruit dat ik sjögren had, en mijn nieren werkten niet goed. Ik ben op medicatie gezet en ben zelf gaan oefenen om weer in beweging te komen. Dat is nu anderhalf jaar geleden. De lockdown heeft me geholpen, want ik heb twee pubers” – meisjes van veertien  en tien – „en die waren opeens de hele dag thuis. Dan moet je wel af en toe de deur uit.” Janneke Wittekoek knikt. Zij heeft een zoon van twintig en een dochter van net zeventien. Wat zegt zij tegen patiënten die zo dik zijn als Asha? Wittekoek : „Ik ga altijd aan de slag met overgewicht. Altijd, want het draagt bij aan het risico op hart- en vaatziekten, en op allerlei andere ziekten. Mensen komen bij mij met klachten als druk op de borst en hartkloppingen, ze maken zich zorgen, en het eerste wat ik doe is vaststellen of die klachten voortkomen uit een ziek hart. Zo nee, dan zijn die klachten een reactie van een gezond hart op de omgeving – stress, cafeïne, Red Bull, hormonen – en die kan zeer invaliderend zijn. Dus voor mij is het dan niet afgehandeld. Ik wil mensen beter maken en vooral bij vrouwen zie ik veel discriminatie. Bij jou is het je gewicht, Asha, maar vrouwen krijgen ook vaak te horen dat ze het maar wat rustiger aan moeten doen. Of: ach ja, je zit in de overgang. Prima verklaring, maar help ze daar dan mee. Bedenk iets.” En dat is? „Voeding, beweging, leefstijl.” En afvallen? „Ook afvallen.” Foto Annabel Oosteweeghel Nu komt Asha ten Broeke  er weer in en ze zegt wat ze ook al in die column schreef: dat 95 tot 98 procent van de pogingen om af te vallen mislukt, en dat mensen daarna meestal dikker  worden dan ze waren. En: „Bij mensen zoals ik, met een BMI van boven de 40, is de kans 0,15 procent dat ze ooit een zogenaamd gezond gewicht gaan behalen.” Zogenáámd gezond? „Of je een gezond gewicht hebt hangt van veel meer af dan alleen je BMI. Het is ook niet zo dat alles in orde is zolang je BMI onder de 25 is.” Met dat laatste is Wittekoek het helemaal eens, en soms moet je ook accepteren dat mensen niet afvallen. „Voor mij is het veel gemakkelijker om te zeggen: hopeloos geval, hier heb je pillen, succes ermee. Maar dat vind ík dus geen goede geneeskunde. Ik ga geen enkele uitdaging uit de weg en gewichtsreductie kan erg helpen bij het verlichten van de klachten.” Waar ze het ook over eens zijn: dat we in een wereld leven waarin we gemakkelijk dik kunnen worden, met overal fastfood en goedkope frisdrank vol suiker en 9 procent btw op groente en fruit in plaats van 0. Janneke Wittekoek vindt dat kinderen op de basisschool al moeten leren hoe ze gezond kunnen blijven en overgewicht kunnen voorkomen. En: alle dagen twee keer een halfuur bewegen onder leiding van een gediplomeerde docent. Asha ten Broeke zegt: „Als ik de koningin van het land was, zou ik overal wandel- en fietspaden laten aanleggen, en parken, heel veel parken, en we zouden allemaal veel meer groente en fruit eten, want die zou ik heel goedkoop maken.”  Tot je twaalfde ga je naar de schoolarts. Waarom houdt dat daarna op? We gaan toch ook elk halfjaar naar de tandarts? Janneke Wittekoek En snacks zou ze verbieden? „Nou, nee.” Ze glimlacht. „Wij hebben thuis één dag per week frietdag.” „Eén dag per week?”, zegt Janneke Wittekoek. „Dat hoor ik vaak hè, in mijn spreekkamer. Vrijdag patatdag. Vind ik veel. Te veel.” We vragen aan Asha of ze er, toen ze ziek werd, niet alles voor over had om weer gezond te zijn, desnoods afvallen. „Niet alles”, zegt ze. „De liefde niet bijvoorbeeld. Echt niet, hoor. Sterker, al die dingen waar je voor leeft slepen je door zo’n periode van ziekte heen.”  En als sjögren gerelateerd was aan gewicht? „O, dat is het vast wel, enigszins, ergens. Het valt niet uit te sluiten. Ik kwam bij een arts in het UMC Utrecht, een echte sjögren-expert, en die zei: het komt allemaal door je gewicht. En hij zei: ik ga niets voor je doen, behalve je het telefoonnummer van een bariatrisch chirurg geven.” Die zou haar maag kunnen verkleinen. „Ik heb er vijf minuten over nagedacht, maar nee.” Want? „Het is een ingrijpende operatie. Ik ken vijf vrouwen die het hebben laten doen: twee voelen zich prima, een is altijd moe, een is altijd misselijk en een is dood. Metabool ben ik gezond, dus waarom zou ik? Ik verzet me tegen het snijden in een gezond lichaam. En na een maagverkleining moet je heel precies gaan opletten hoeveel je eet, anders word je misselijk. Verschrikkelijk. Ik wil veel kunnen eten als ik daar zin in heb.” Als Janneke Wittekoek de macht had, dan zou ze preventiebussen naar de wijken sturen. Iedereen meten en wegen. Cholesterol, bloeddruk, glucose, buikomtrek. Vragen stellen. Over drank, drugs en roken. Over geldzorgen, huiselijk geweld en eenzaamheid. „Met je baby ga je naar het consultatiebureau”, zegt ze. „Tot je twaalfde ga je naar de schoolarts. Waarom houdt dat daarna op? We gaan toch ook elk halfjaar naar de tandarts? Het punt is: je wordt niet meteen ziek. Maar wel op je vijftigste. Ik zie de gevolgen van overgewicht en bewegingsarmoede elke dag in mijn spreekkamer, élke dag. En draai het dan nog maar eens terug. Van alle hart- en vaatziekten is 80 procent gerelateerd aan leefstijl. Diabetes type 2, dat is al een epidemie. Daarom zeg ik: alles op alles om te voorkomen dat mensen chronisch ziekte worden.” „Hm, hm”, zegt  Asha ten Broeke . „Mag ik je een vraag stellen?” Wittekoek : „Jazeker.” „Ik wil graag weten waarom die bus nou je eerste maatregel zou zijn. Het is zo gericht op het individu, op de individuele verantwoordelijkheid van mensen. Waarom geen maatregelen waar iedereen van profiteert en  die níet stigmatiserend zijn?” Wittekoek : „Eh…” „Ik bedoel, fietspaden en natuur en gratis sport en gezonde schoollunches, waar jij ook een voorstander van bent – daar heeft iedereen wat aan, dik en dun, rijk en arm, jong en oud. Met al dat meten en wegen, hoe goed bedoeld ook, geef je dikke mensen, en dikke kinderen wel 	een boodschap, hè. Hoe jij eruit ziet, is fout. Hoe jij bént, is fout.” Wittekoek : „Nee, niet fout. Je loopt een groter risico op ziekte.” „Maar het vóélt als fout.” Ze begint over het liedje dat haar kinderen op de kleuterschool leerden. ‘Hap, hap, hap, slik, slik, slik. Eet niet te veel, want dan word je dik.’ „Dat gaat niet over gezondheid. Dat is  shaming . Het kan pestgedrag uitlokken.” Laatst hoorde ze van een brugklas waarin kinderen tijdens een les over gezondheid werden gewogen. Alle BMI-waarden – de verhouding tussen gewicht en lengte – werden in een grafiek op het bord gezet. „Hoe denk je dat dat is voor kinderen met een zogenaamd te hoge BMI?” Met al dat meten en wegen, hoe goed bedoeld ook, geef je dikke mensen, en dikke kinderen, wel een boodschap, hè. Hoe jij eruit ziet, is fout. Hoe jij bént, is fout. Asha ten Broeke Wittekoek is even stil en zegt dan: „Overgewicht begint vaak al in de kindertijd. Daar niet over mogen praten  vind ik medisch-ethisch onverantwoord.” Ze is lid van een landelijke werkgroep van experts die de overheid adviseert over beleid rondom overgewicht en obesitas. Zit Asha ten Broeke daarbij? Ten Broeke : „Nee.” Wittekoek : „De patiëntenfederatie is wel vertegenwoordigd.” Ten Broeke : „Ah, ja. De patiëntenfederatie. Dat is iets anders dan de anti- fattism -beweging.” Het zou waardevol zijn, zegt Asha ten Broeke, als die mensen ook in zo’n werkgroep zouden zitten. „Wat dikke mensen níet nodig hebben is weer een campagne waarin zij het probleem zijn en hun omvang wordt gezien als een epidemie. Je hébt dat lichaam, daar is geen wilsbesluit aan vooraf gegaan – ik ben zo geboren, mijn ouders zijn allebei heel dik. Je moet het ermee doen. Ik vraag me af of dunne mensen of beleidsmakers zich weleens voorstellen hoe het is om je door de wereld te bewegen in de wetenschap dat de overheid jouw lichaam fout vindt, dat artsen je niet willen helpen als je niet eerst afvalt, dat je niet in de stoel van de bus of het vliegtuig past, dat je puur door het feit dat je bestaat slecht bent voor de portemonnee van andere mensen.” Ze praat steeds sneller. „En dan krijg ik op  social media  te horen: ‘Ik moet meer premie betalen omdat jij de hele dag met je vette reet bij McDonald’s zit.’ De afkeer en de walging van anderen, de zelfhaat die dat bij dikke mensen oproept – het is echt verschrikkelijk.”  Foto Annabel Oosteweeghel Laatst liep ze langs de IJssel en stopte even om haar legging op te hijsen. Er kwam een fietser voorbij, die gaf haar een duw en zei: ‘Vet varken, met je gore legging’. „En ik ben dan nog medium dik, er zijn mensen die nog veel dikker zijn, die worden voortdurend op straat uitgescholden.” Wittekoek is weer even stil en zegt dan: „Dat wil je allemaal voorkomen en dus moeten we erover praten.” „Maar hóé”, zegt  Asha ten Broeke . „Als een individueel probleem van dikke mensen? Of als een maatschappelijk probleem dat om structurele oplossingen vraagt? Het zou me een groot genoegen doen als we wat meer over kapitalisme en de macht van de industrie zouden praten in het obesitasdebat.” We vragen of zij haar kinderen naar die preventiebus van Janneke Wittekoek zou laten gaan. „Nee. We gaan ook niet meer met ze naar de schoolarts. Op een gegeven moment hebben mijn man en ik dat besloten. Er werd op een heel nare manier met gewicht omgegaan.” „O, je hebt wel veel vervelende dokters gehad”, zegt Janneke Wittekoek.  „Die ervaring heb ik helemaal niet. Mijn dochter dreigde toen ze wat jonger was boven de curve uit te komen…” „Dréígde”, zegt  Asha ten Broeke . „Dreigde, ja.” Ze merkt niet dat Asha het een misplaatst woord vindt. „Ik vond het fijn dat de GGD-arts daar wat van zei. ‘Joh, meid, let op, wat eet je?’ Ze gaf haar adviezen en folders mee en mijn dochter is ermee aan de slag gegaan. Het gaat nu heel goed.” Ten Broeke : „Goed als in: niet meer boven de curve? Of: ze voelt zich goed?” Wittekoek : „Ze voelt zich goed.” Ten Broeke : „Toch vind ik het ergens verdrietig om dat met een kind te doen. Ik zou het ook niet waarderen, die folders. Mijn kinderen zijn supersportief. Het zijn waterpoloërs en scouts en skaters. Ze staan de hele dag op wieltjes en anders hangen ze ergens aan op hun kop. Zolang ze dat doen en zich fijn voelen kan geen curve of grenswaarde me wat schelen.” Wittekoek : „Je bedoelt dat je nooit wat moet meten bij kinderen?” Ten Broeke : „Dat bedoel ik. We meten niks thuis, alleen hun lengte, op de deurpost, omdat ze dat leuk vinden. We hebben geen weegschaal. Ik wil dat ze blij zijn in hun lichaam, om wat het kan, hoe sterk het is, hoe snel, hoe lenig. Zeker bij kinderen die aanleg hebben voor molligheid is het superbelangrijk om een positief lichaamsgevoel te hebben. Veel belangrijker dan het bewaken van een of andere grenswaarde.” Wittekoek : „Daar denk ik dus anders over. Ik denk dat het heel nuttig is om je cijfers te kennen, ook die van je kinderen. Dat hoeft niet ten koste te gaan van hun geluk. Doe je aan gezondheidseducatie, Asha? Je vindt vier patatdagen per week vast geen goed idee. Zeg je dat tegen ze?” Ten Broeke : „Ik leer ze over het belang van vezelrijk eten, van macro- en micronutriënten, en van eiwitten, omdat ze zoveel sporten en uit ideologische overwegingen vegetariër zijn. Ik vertel ze over het nut van bewegen en we hebben het ook over mentale gezondheid, dat je moet opkomen voor jezelf en voor anderen.” „Hm”, zegt  Janneke Wittekoek . „Jij kan dat, jij hebt de kennis en de vaardigheden, maar veel ouders hebben die niet. Daarom wil ik die preventiebus.” Dik zijn dring je niet terug door te discrimineren Asha ten Broeke We vragen aan Asha of de stoelen in het vliegtuig groter moeten worden. „Ja”, zegt ze. „We zijn het beste af als de samenleving voor iedereen toegankelijk is en dus ook voor heel dikke mensen.” En Janneke? Die weet het zo net nog niet. Bij presentaties, zegt ze, laat ze weleens een foto van Woodstock zien, het legendarische muziekfestival, in 1969. Iedereen was slank. En dan een foto van Dance Valley 2019. Iedereen  chubby . „Wat vroeger small was als kledingmaat is nu extra small. Hoe ver moet je gaan in het normaliseren? Dus nee, geen grotere stoelen.” Ten Broeke : „Je dringt overgewicht echt niet terug door te discrimineren.” Wittekoek : „Het is geen discrimineren.” Ten Broeke : „Gebrek aan toegang is discrimineren.” Wittekoek : „Toegang?” Ten Broeke : „Toegang tot een passende vliegtuigstoel. Je gebruikt discriminatie om een preventiedoel te bereiken. Dat werkt nooit. Mensen worden echt niet dun als je de stoelen klein houdt.”  De taxi van Asha ten Broeke staat  te wachten, de foto’s moeten nog worden gemaakt. Wij vragen of ze hun uiterlijk belangrijk vinden.  Wittekoek : „Ja, ik ben ijdel. Ik vind het fijn als mijn haar goed zit, make-up, mijn nagels.” Botox? „Doe ik ook.” Ze wijst tussen haar ogen. „Anders kijk ik de hele dag boos. En o ja, ik heb een ooglidcorrectie gehad.”  En Asha? „Mijn haar was wat langer, er kwamen bij het wandelen steeds beestjes in. Dus toen heb ik de tondeuse erop gezet.” Ze draagt geen make-up, scheert haar benen niet. „Het kost veel tijd, ik wil ook nog lezen, in de tuin de plantjes doen.” Voor vandaag had ze een panty klaargelegd met doodskoppen erop, maar het was te warm. „Ik kies stelselmatig voor comfort, niet voor er mooi uitzien. Het is koppigheid, dwarsigheid en activisme. Vrouwen moeten zich vrij voelen om eruit te zien zoals ze willen. Ik ben principieel gemakzuchtig.”  Asha ten Broeke  (1983)  is schrijver en columnist. Vorig jaar verscheen  Calm. The. Fuck. Down.  met columns uit  de Volkskrant, Opzij, Trouw  en  UT-nieuws . Eerder schreef ze  Het idee m/v  over man-vrouwbeelden en  Eet mij , over eten en diëten. Ze groeide op in Groningen en woont in Deventer. Janneke Wittekoek  (1969) is cardioloog en gezondheidswetenschapper. Ze opende in 2013 in Utrecht de HeartLife-kliniek, gericht op hart- en vaatziekten bij vrouwen. Daarnaast schrijft ze boeken en columns, onder meer in  De Telegraaf . Ze werd geboren in Geldrop en woont in Maarssen. Dit is aflevering twee van een reeks zomeravondgesprekken. Twee aan elkaar gewaagde gasten tafelen  met twee  NRC -redacteuren. Dit weekend:  Asha ten Broeke en Janneke Wittekoek.   Volgende week : Presentatrice en actrice  Sosha Duysker en comedian  Edson da Graça  Foto’s  Annabel Oosteweeghel .]]></description>
      <guid>https://www.nrc.nl/nieuws/2021/07/16/je-bent-al-snel-de-good-fatty-de-brave-dikkerd-die-alles-goed-doet-om-maar-sociaal-acceptabel-te-blijven-a4051108</guid>
      <pubDate>Fri, 16 Jul 2021 00:00:00 +00:00</pubDate>
    </item>
    <item>
      <title>‘Ik had succes bereikt over de rug van mijn familie, zeiden ze. Dat vond ik moeilijk, omdat het natuurlijk ook zo is’</title>
      <description><![CDATA[               In deze laatste dagen van het jaar deelt  NRC  verhalen die iets zeggen over 2021. Van het vertrek van Donald Trump als president tot het klimaatakkoord van Glasgow.  Mo, de vaste taxichauffeur van schrijver Lale Gül (23) parkeert voor de ingang van het statige pand van Parc Broekhuizen in Leersum. Gül kan niet met het openbaar vervoer reizen sinds haar boek  Ik ga leven  in februari verscheen. Ze deed aangifte van zo’n zestig ernstige bedreigingen. Een avond eerder had ze schrijver Franca Treur (41) geappt. Die moest toch ook in Parc Broekhuizen zijn?! Zou ze niet even met Mo langsrijden om haar op te pikken? Ze hebben dezelfde uitgever (Prometheus) en hadden elkaar al eens op een etentje ontmoet. Mo opent de achterdeur en Franca Treur stapt uit, gevolgd door haar vriend met hun zoontje van achttien maanden. Van tevoren had Treur gemaild dat haar zoon door de pandemie nog geen nacht zonder haar was geweest. „Hij kan in paniek raken als ik niet thuiskom. Kunnen mijn zoon en vriend mee naar het hotel?” Het duurt even voordat ze samen plaatsnemen op het terras van bistro Lof. Eerst moeten ze om beurten op de foto. En samen. Lale Gül doet het soepel en geroutineerd. Ze is de afgelopen maanden honderden keren gefotografeerd. Franca Treur heeft er minder mee. „Je moet altijd zoveel van jezelf laten zien. Waarom is je hoofd niet genoeg? Waarom ook je lichaam, je huis en je dierbaarste spullen? Bij vrouwenbladen moet je kleding uit een nieuwe collectie aan als je wordt geïnterviewd over je boek. In het begin zei ik dat ik geen paspop was, maar het is de deal als je aandacht voor je boek wil.” Vandaag – in haar eigen blouse en met de ongedwongen, en hooggehakte, Lale naast zich – is er voor het paarse doek van de fotograaf geen spoor van ongemak. Nu zitten ze op het terras, de twee schrijfsters die veel reuring veroorzaakten met hun bestseller-debuutromans waarin ze beiden afscheid namen van het religieuze milieu waarin ze opgroeiden. Franca Treur debuteerde twaalf jaar geleden met de roman  Dorsvloer vol confetti , over een bevindelijk gereformeerd gezin in Zeeland dat leeft in de wetenschap dat iedereen verdoemd is – op een enkele uitverkorene na. Het verhaal wordt verteld door de dertienjarige Katelijne, middelste tussen zes broers. Foto Annabel Oosteweeghel   Lale Güls roman gaat over Büsra, die opgroeide in een Turks-Nederlands gezin met strikte religieuze en culturele regels, die ze als verstikkend ervaart. Güls boek sloeg in als een bom, ze wordt overstelpt met steunbetuigingen van jonge vrouwen die zich ook bekneld voelen in een islamitische cultuur waarin meisjes weinig vrijheid hebben en van jongens juist veel door de vingers wordt gezien. Ze kreeg ook lange mails van homo’s, vertelt ze. Met name van islamitische homo’s, maar ook van christenen, die niet uit de kast durven komen uit vrees voor het harde oordeel. Güls roman veroorzaakte ook veel woede en verdriet. In de eerste plaats bij haar ouders, waardoor ze het huis moest verlaten. En ook ‘de gemeenschap’ voelde zich bezoedeld door het buiten hangen van de vuile was. Ze woont nu op een geheim adres. „Ik mis alleen mijn jongste zusje”, zegt ze. „Verder heb ik vrede met de situatie.” Van anonieme studente is ze plotsklaps een bekende Nederlander geworden die in talkshows aanschuift en door vrijwel elke krant en tijdschrift is geïnterviewd. Het is precies wat Franca Treur twaalf jaar eerder overkwam. Lale tegen Franca: „Ik heb het opgezocht. Jij schreef het best verkochte boek van Nederland. 300.000 exemplaren toch?” Het was destijds het best verkochte  debuut , zegt Franca. „En geen 300.000, maar rond de 160.000.” Oh, zegt Lale. „Ik zit nu op de 130.000.” (Inmiddels 150.000.)  Franca : „Nog een paar interviews en je haalt me in.” Het succes overviel beiden.  Lale : „Ik had Prometheus gemaild omdat ze ook Eus [Özcan Akyol] en Mano Bouzamour uitgeven.” Met een blik op Franca. „En jou. Ik heb op de middelbare school een spreekbeurt gehouden over jouw boek.” Franca kreeg geen doodsbedreigingen, maar er trok wel een schokgolf door de reformatorische wereld. Haar ouders hebben haar nooit verstoten toen ze ongelovig werd.  Franca : „In die tijd wilde ik zelf wat afstand nemen, ik vertrok naar België. Maar precies in die tijd ging het heel slecht met de jongste broer van mijn moeder. Hij had het syndroom van Down en woonde bij ons op het erf. Ik ging dus juist vaak naar huis om hem te zien. Het was ongemakkelijk. Je deelt iets belangrijks niet langer. Dan gingen we aan tafel en zei iemand, toch weer in shock: ‘Bid je dan helemaal niet meer voor het eten?’. Nu is iedereen eraan gewend, maar toen moesten we er nog een weg in vinden.” Lale kan zich niet voorstellen dat het ooit nog goedkomt tussen haar en haar familie. „Tenzij ik me weer schik naar hun regels.” Haar vader belde alleen nog om haar uit te schelden als ze in de media is geweest, zegt ze. „Inmiddels heb ik zijn nummer geblokkeerd. Het werd me te agressief. Mijn ouders worden aangesproken op wat ik zeg. Of op de manier waarop ik op een foto sta. Dat vind ik naar voor hen, maar ik kon niet langer zo leven.” De wereld die ze achter zich liet, werd snel vervangen door een nieuwe. Via haar uitgever Mai Spijkers maakte ze kennis met schrijvers en hun partners. „Mai doet niets liever dan eten met zijn auteurs en dan appt hij: ‘Zin om aan te schuiven?’ Vorige week at ik bij Herman Brusselmans en zijn vriendin in Gent. Heerlijke avond.” Ik vond het moeilijk dat ze zeiden dat ik mijn succes had bereikt over de rug van mijn familie. Omdat het natuurlijk ook zo is. Franca Treur Ha, zegt  Franca . „Dat ging bij mij precies zo! Ik ben ook met Mai bij Herman Brusselmans geweest. Ik vond dat een leuke periode. Er gebeurde zoveel.” Tegen Lale: „Wat ik wel moeilijk vond, is dat mensen zeiden dat ik mijn succes over de rug van mijn familie had bereikt. Omdat het natuurlijk ook zo is.” Lale : „Die kritiek krijg ik ook. Het gaat alleen nog maar over mij. In de moskee, in de buurt. Ze leven in een collectivistische cultuur. Dan maakt het uit wat de buurvrouw en de slager van je vinden. Ik wou dat ze begrepen dat je dat ook dikke bullshit kunt vinden.” De wereld van hun ouders vonden ze beiden beklemmend, maar ieder op een ander niveau. Lale werd „knettergek” van de vele regels. . „Geen make-up, niet mijn gezicht als profielfoto op WhatsApp, niet naast een jongen lopen die geen familie is, geen bijbaan in de horeca. Vijf keer per dag bidden vanaf de dag dat je ongesteld wordt.” Franca : „Dat is zo’n interessant startpunt van alles. Jij hebt het nog een jaar verborgen weten te houden, toch?” Lale : „Klopt. Toen ontdekte mijn moeder het. Vanaf dat moment moest ik een hoofddoek op en bidden. Vijf keer per dag! Weet je hoeveel tijd dat kost? Vooraf moet je de wassing verrichten – je armen, je voeten, je gezicht, achter je oren. En als je telefoon ineens gaat, moet je helemaal opnieuw beginnen. Als vrouw moet je je ook bedekken, dus ik had altijd extra kleding bij me. Na al die voorbereidingen moet het gebed nog beginnen. Het is niet zoals christenen doen.” Ze slaat snel een kruisje. Franca schiet in de lach: „Ik vond de innerlijke beleving moeilijker dan de regels. Altijd een rok moeten dragen en altijd maar Bijbellezen en bidden vond ik niet per se leuk, maar ik wist niet beter. Zwaar was het doemdenken. Elke dag leven met de gedachte dat je niks bent dan zonde, dat je toekomstperspectief gruwelijk is en dat je daar niks aan kunt veranderen. Refo’s gaan gebogen door het leven.” Lale : „Mai [de uitgever] zegt dat je een leuke vader hebt.” Franca : „Is ook zo. Ondanks alles een positieve man, opgeruimd, hardwerkend. Hij staat best open in het leven.” Lale : „Poeh, dat zou je niet meteen denken bij een bevindelijk gereformeerde.” Franca : „Ook een gelovige heeft nog een eigen karakter.” In haar boek krijgt Katelijne steeds meer moeite om zich neer te leggen bij de bijbelse antwoorden die ze krijgt op haar vragen. Veel lezers denken dat zij Katelijne is, maar het is een geconstrueerd verhaal, zegt ze, hoewel ze het dicht bij zichzelf heeft gehouden.  Franca : „Dat vond mijn familie lastig. Ik beschrijf een boerderij die veel op de onze lijkt – het plastic over het ingekuilde gras hielden ze bij ons op z’n plek met betonblokken, andere boeren deden dat met autobanden. Door dit soort details lazen de mensen in het dorp het verhaal alsof alles precies zo bij ons was gebeurd. Maar in het verhaal spelen ook niet-autobiografische personages een rol. Daarmee wilde ik voor de Zeeuwen duidelijk maken dat het om fictie gaat. Aan het einde weet je als lezer niet hoe het afloopt met Katelijne. Ik wilde dat openhouden.” Tegen  Lale : „Jij liet minder aan de verbeelding over. Je bent veel explicieter in wat de lezer ervan moet vinden. Het is bijna een pamflet.” Lale : „Ik heb mijn leven beschreven zoals het voor mij was. Ik dacht niet aan de lezer. Pas later hoorde ik hoe die reageerden. Veel mensen vinden het te grof. En docenten op vmbo-scholen zeggen dat het taalgebruik te complex is voor hun leerlingen. Jongeren die de Randstedelijke, islamitische cultuur kennen, zullen niet schrikken maar een oudere lezer uit Sassenheim denkt wellicht: oh, wat grof en hard.” Franca : „Ik vind het juist stoer dat jij zo’n lef hebt.” Lale : „Grof taalgebruik verwachten mensen van een man, niet van een vrouw. Ik vind belediging een mooi stijlmiddel. En ik ben graag lekker expliciet. Er zijn in Nederland maar weinig vrouwen die seksscènes beschrijven zoals ik heb gedaan. Heleen van Royen alleen.” Franca : „Dát deel van het verhaal is ook lastig voor veel moslims. Je hebt alle moslimmannen afgewezen omdat ze koranvaste lullen zijn. En je laat zien dat je het niet bij woorden houdt.” Lale lacht. „Koranvaste lul, ik vind dat zo’n leuke term.” Veel lezers willen weten hoe het is afgelopen met Freek, haar vriendje in het boek. „Ik vond het verschrikkelijk dat het uitging. Hij was mijn eerste liefde, ik had echt liefdesverdriet. Nu is hij gelukkig met een ander. En ik ook.” Sinds een paar weken heeft ze een nieuwe liefde, een „heel knappe” cv-ketelinstallateur van 24 uit Deventer. „Ik was niet van plan om weer een relatie te beginnen, ik dacht: dit is er weer eentje om mee te chillen, maar alles klopt tussen ons.” Foto Annabel Oosteweeghel De ober deelt de kaart uit.  Lale : „Ik volg het keto-dieet, dus ik eet geen koolhydraten. Geen pasta, geen aardappelen, geen bloem, geen zuivel.” De ober stelt haar gerust: de bistro heeft een eigen moestuin en veel gerechten hebben groenten als basis. Lale neemt als voorgerecht de tomaat gevuld met Hollandse garnalen. Ze bestelt een latte met havermelk voor erbij, Franca rode wijn. Zullen we een fles doen? Nee, nee. Franca wil maar één glas en Lale heeft het niet zo op alcohol, „alleen de goede rode wijnen die Mai schenkt vind ik lekker”. Ze wil wel friet met mayonaise bij het hoofdgerecht. Spreken ze nog mensen met wie ze op de basisschool zaten, willen we weten. Nee, niemand meer. Lale : „Ik was de enige uit mijn klas die naar het vwo ging.” Franca : „Toen ik vwo-advies kreeg, wist ik niet eens wat het was. Een nicht deed havo en zij ging in onze familie door voor hoogbegaafd.” Lale : „Ik moest thuis uitleggen wat het verschil is tussen vwo en vmbo. In jip-en-janneke-taal zei ik: ‘Met vwo word je dokter of advocaat, met vmbo word je vuilnisman’.” Hebben ze nog vrienden uit de tijd van de middelbare? Lale : „De mensen met wie ik op het vwo omging, zijn boos dat ik hun namen en gesprekken heb gebruikt in mijn boek.” Lale heeft sinds haar debuut een totaal nieuwe vriendengroep. Ook Franca’s vriendengroep veranderde compleet, toen ze ongelovig wegging bij de reformatorische studentenvereniging. Lale draait aan haar goudkleurige ringen, om bijna elke vinger zit er eentje. Nieuwe vrienden maken is niet moeilijk hoor, zegt ze. „Via Instagram raak ik aan de praat en als ik iemand leuk of grappig vind, spreken we af.” Ze heeft dus weer een vaste vriend, maar daarvoor had ze een paar jaar „losvaste relaties”: goede vrienden met wie ze af en toe ook seks had. „Ja, ik ben daar heel open in. Als je het leuk hebt met elkaar, waarom dat er dan niet bij? Ik vind het een ideale constructie: je hebt vriendschap en seks, maar niet het gedoe van elkaars ouders ontmoeten en mee naar verjaardagen.” Nu ze weer een relatie heeft, ziet ze weinig andere vrienden. „Ik heb genoeg aan hem.” Franca : „Zie jij jezelf als een solitair persoon?” Lale : „Ik ben introvert, ik hou van alleen zijn. Alleen wandelen, alleen podcasts luisteren. Ook in mijn vrije tijd heb ik de drang om iets nuttigs te doen.” Franca : „Met vrienden kletsen in de kroeg kan ik heel lekker vinden.” Lale : „De kroeg… Ik zou niet weten wat ik daar zou moeten doen.” Missen jullie ook weleens de geborgenheid van een religieuze gemeenschap? Behalve bevrijdend is het wellicht eenzaam soms, zonder veilige basis?  Franca : „Tot een religieuze groep behoren geeft een heel sterke identiteit. Toen dat wegviel, heb ik me lang gedefinieerd als iemand die iets heeft verloren. Mijn hele identiteit was refo. Inmiddels zijn er andere identiteiten: schrijver, moeder, geëmancipeerde vrouw, Amsterdammer, veertiger. Maar zo’n duidelijke, alomvattende groepsidentiteit vind je alleen maar in het geloof, en vooral bij de fundamentalistische versies.” Lale : „Er komt zo veel voort uit religie: normen en waarden, feestdagen, bruiloften, begrafenissen.” Franca : „Ik denk dat onze verhalen daarom zo aanslaan. Er zijn veel mensen die dat achter zich laten. Daarna ontstaat er behoefte om uit te zoeken of het een bevrijding is en wat er voor in de plaats komt.” Lale : „Wat vinden jouw ouders van de paus?” Franca lacht: „Dat is een ander geloof.” Foto Annabel Oosteweeghel Lale maakt een foto van het hoofdgerecht. Franca zegt: „Weet je wat best bizar is? Ik ben van mijn 18de tot mijn 26ste nog bijna elk weekend naar huis gegaan om de vloeren te dweilen.” Lale : „Pfff, dat wij vrouwen eeuwig maar moeten schoonmaken… En thee zetten. Ik moest de visite altijd bedienen. Koekjes bakken. Dweilen. Blij dat ik daar vanaf ben.” Franca : „Ik vind het wel fijn dat ik goed ben gebleven met mijn familie, ook met mijn opa en oma.” Lale : „Zou dat ook zo zijn als je homo was? Daar krijg ik veel berichtjes over.” Franca : „Ja, daarover zijn ze ook van gedachten veranderd. Dat lag vroeger ingewikkelder dan nu.” Lale : „Dus als jouw broer een vriend zou hebben, zouden ze dat accepteren?” Franca : „Ik denk het wel.” Lale : „Dat vind ik eigenlijk heel vrijdenkend. Doet jouw familie aan vaccineren?” Franca : „Sommigen wel, sommigen niet.” Lale : „Ik verheug me op de versoepelingen. Deze zomer wil ik voor het eerst in bikini naar het strand.” Franca : „In plaats van in een boerkini, bedoel je.” Lale : „Ik moet er nog eentje kopen. Best spannend, een bikini is toch behoorlijk bloot. Een hemdje met spaghettibandjes en een kort broekje vind ik ook heftig. Dat is toch diep ingesleten. Een decolleté is wel mooi, maar ik voel me er ook ongemakkelijk bij. Sletterig.” Franca : „Je kunt steeds een grotere rand van je boerkini wegknippen?” Het is tien uur in de avond, met de coronamaatregelen – het is begin juni ten tijde van dit interview – moeten we van tafel. Franca checkt haar telefoon: haar zoontje is goed gaan slapen. „Hopelijk houdt-ie het rustig vannacht, ik moet er meestal zo’n zes keer uit”, zegt ze. We spreken om negen uur af aan het ontbijt. Op het terras de volgende dag, aan de vijver vol met lelies, krijgt Lale van de bediening een deken nadat ze heeft geïnformeerd of we ook binnen kunnen zitten. Ze heeft het koud, ze wikkelt zich in, bestelt een haverlatte en gepocheerde eieren met zalm. Haar kauwgom plakt ze op de placemat naast haar bord. Franca : „Toen jij een spreekbeurt hield over  Dorsvloer , was dat aanleiding voor een discussie over het geloof? Daarvoor is mijn boek op zwarte scholen vaak gebruikt. Als ik daar dan een lezing hield, wilden de leerlingen allemaal weten wat mijn ouders ervan vonden. De witte mensen op de voorste rij stelden vragen over het schrijfproces.” Lale : „Nou, het was in 5-vwo en van tevoren sprak ik met klasgenoten af dat ze geen vragen zouden stellen. Dat deed iedereen toen, we spraken af het elkaar niet moeilijk te maken en anders ga ik je klappen.” Ze maakt een snijbeweging langs haar keel. Ze grinniken beiden. Franca : „En waarom had je mijn boek gekozen?” Lale : „Ik was benieuwd naar het christelijke leven en of dat op het mijne leek.” Franca : „En?” Lale : „In veel opzichten wel. Buiten het zicht blijven was voor mij ook een continue strijd. Toch heb ik het gevoel dat jouw ouders net iets minder strak op de regels waren dan die van mij.” Franca : „Toen mijn ouders trouwden, waren ze hartstikke jong. Ze gaven ons de opvoeding die ze zelf hadden gehad. De reformatorische zuil van de kerk waar zij bij zaten, werd in die tijd opgetuigd. Het hoogtepunt van de zuil, met eigen scholen, schoolboeken, kranten en bladen, viel precies samen met mijn jeugd. De kerkelijke regels werden steeds strenger en algemener nagevolgd. Mijn ouders gingen daarin mee, maar hadden misschien niet door dat wij er op school en op de zang en tijdens de catechisatie en de club óók in werden gemarineerd. Zij gingen zelf alleen op zondag naar de kerk en leidden verder op de boerderij hun eigen leven.” We bestellen nog één koffie en Lale appt taxichauffeur Mo of hij over een uurtje of zo in Leersum kan zijn. Grof taalgebruik verwachten mensen niet van een vrouw. Ik vind belediging een mooi stijlmiddel. Lale Gül Vindt ze het vervelend dat ze niet meer met het openbaar vervoer kan? Lale : „Ik word overal herkend, ook als ik zonder make-up gehakt uitzoek in de supermarkt. Het is nu meestal leuk als iemand me aanspreekt, maar ik ben bang dat ik straks veel gezeik krijg als de film uitkomt.” Lale is in gesprek met meerdere partijen die haar boek willen verfilmen. „Ik ken geen films waarin een hoofddoekdragende persoon allerlei dingen doet die niet mogen. Ik weet niet wat dat teweeg gaat brengen. Laatst at ik bij een bekende cabaretier, hij wilde me graag ontmoeten. Hij zei: ‘Je weet niet waar je aan begint met die film. Je gaat zoveel shit over je heen krijgen.’ Ze draait met haar vingers rondjes om een pluk haar. „Een boek is nog best abstract, maar beeld begrijpt iedereen, dus als dat internationaal aandacht krijgt, kan een gek met twee spliterwten in het hoofd het ook begrijpen en op je afkomen. Voor Ayaan Hirsi Ali was de film [ Submission , uit 2004] de concrete aanleiding om te vluchten.” Franca : „Weet je zeker dat je het wil, als het die prijs heeft?” Lale : „Soms ben ik bang voor de consequenties. Maar ik weet zeker dat ik het wil. Het is een bekroning op mijn werk. Of zie jij dat niet zo? Dan heb je een film op je naam!” Franca : „Je boek is verfilmd, maar het is het werk van iemand anders.” Lale : „Mensen kopen kaartjes om jouw verhaal in de bioscoop te zien.” Franca : „ Dorsvloer  was de opening van het filmfestival toen. Dat was geweldig, en eervol, maar ik zou er niet alles voor over hebben. Achteraf voel ik me niet zo verbonden met de film. Het is niet ontsproten uit mijn geest. Iemand anders heeft hem gemaakt. Hij is mooi, prachtig camerawerk, de actrice doet het steengoed, maar hij is niet van mij. Ik heb er niet aan bijgedragen.” Lale : „Dat vind ik wel, anders zouden ze de rechten toch niet bij jou kopen? Mijn verhaal is uniek, het bestaat niet op Netflix. Er waren twintig filmproducenten die het wilden. Ik heb er vijf geselecteerd en nu zijn de belangrijkste keuzes: wil ik een film of een serie? En Nederlands of Engels?” Franca : „Toch nog even deze vraag. Als je de rest van je leven in een safehouse moet wonen, is het dat waard?” Lale : „Dat zie ik niet snel gebeuren.” Misschien moet ze er nog eens met een deskundige over praten? Iemand van de AIVD bijvoorbeeld? Lale : „Niemand kan inschatten wat de gevolgen voor mij zullen zijn.” Franca : „Kan je een keer met Ayaan praten?” Lale : „Die zal het me wel afraden, gezien haar ervaring. Ik wil per se betrokken zijn bij de film, vanwege het gevaar voor mij persoonlijk. Dan kan ik de scherpe randjes ervan afhalen.” Franca : „Lastig. Je kan bepaalde afspraken vastleggen in het contract, maar er zijn uiteindelijk veel mensen die meewerken aan een film. Als de één jou een belofte doet, kan iemand anders die zomaar niet nakomen. Als je tekent voor een film, geef je veel uit handen.” Ze leunt achterover. Lale : „Zou jij het doen, als je mij was?” Franca : „Ik zou er niet de rest van mijn leven voor over hebben. Je bent nog zo jong en je wilt kinderen. Die gun je toch een veilig leven? Man, waar begin je aan.” Franca Treur   (1979) is schrijver van romans, essays en columns. Ze groeide op in een Zeeuws, bevindelijk gereformeerd boerengezin. Haar debuut  Dorsvloer vol Confetti  (2009) werd een bestseller en maakte veel los in gereformeerde kringen. Lale Gül  (1997) groeide op in een traditioneel Turks-islamitisch gezin in Amsterdam-West. Ze debuteerde dit jaar met de autobiografische roman  Ik ga leven , een bestseller over de ontsnapping aan dat milieu. Dit is de eerste aflevering van een reeks zomeravondgesprekken. Twee aan elkaar gewaagde gasten tafelen met twee journalisten. Dit weekend de schrijvers Franca Treur en Lale Gül, over het afwerpen van het juk van hun religieuze jeugd. Volgende week : Cardioloog Janneke Wittekoek & journalist Asha ten Broeke Foto’s  Annabel Oosteweeghel .]]></description>
      <guid>https://www.nrc.nl/nieuws/2021/07/09/vijf-keer-per-dag-bidden-hoeveel-tijd-dat-kost-ik-vond-vooral-het-doemdenken-zwaar-a4050315</guid>
      <pubDate>Fri, 9 Jul 2021 00:00:00 +00:00</pubDate>
    </item>
  </channel>
</rss>
