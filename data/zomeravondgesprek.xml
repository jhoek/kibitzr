<?xml version="1.0" encoding="utf-16"?>
<rss version="2.0">
  <channel>
    <title><![CDATA[Zomeravondgesprek]]></title>
    <link>https://www.nrc.nl/rubriek/zomeravondgesprek/</link>
    <description><![CDATA[Zomeravondgesprek]]></description>
    <item>
      <title><![CDATA[‘Mensen op machtige posities zeggen: jullie generatie gaat het oplossen. Nee, júllie zitten daar’]]></title>
      <description><![CDATA[<p>Pas als Steven van der Heijden (63) aan het vertellen is over zijn hobby, buigt hij naar de fles rode wijn die naast zijn stoel staat. Hij was ermee het terras op komen lopen, maar had er nog niets over gezegd. Nu gaat het erover dat hij  naast zijn werk als topman van reisbedrijf Corendon ook met andere dingen bezig wil zijn. Om te voorkomen dat hij na zijn pensionering in een zwart gat valt. Wijn is een van die dingen. „Ik heb een flesje wijn meegebracht uit je geboortejaar”, zegt hij tegen Hannah Prins (26), activist bij Extinction Rebellion. „Echt waar? Wat ontzettend leuk!”  „Ja, er hoort ook een verhaaltje bij.” Hij laat het etiket op de fles zien: Gaja Langhe Costa Russi 1997. „Gaja is een vrij bijzonder domein in de Barolo, in Noord-Italië. Dat is groot gemaakt door Angelo Gaja – die is nu dik in de tachtig – en later door zijn dochter. Die twee hebben bij de opvolging een heftige discussie gehad over wel of niet biodynamisch worden.” Prins’ geboortejaar was „een heel bijzonder wijnjaar” in die streek, weet Van der Heijden. „Maar bij wijnen van 26 jaar weet je nooit zeker of een fles nog goed is. Hij ligt al heel lang in mijn kelder.”  „Dank je wel. Ik heb heel weinig verstand van wijnen, dus ik proef het waarschijnlijk niet. Weet je hoe het nu gaat in dat wijngebied?”  „Het is nu volledig biodynamisch.” „En is het er droog?” „Nee, dat valt  wel mee. De nebbiolo-druif  die in Barolo wordt gebruikt, werd eigenlijk nooit helemaal rijp.  Maar klimaatopwarming heeft het positieve effect dat hij nu wel rijp wordt. En dus nog betere wijnen produceert.” „Nou, alles stort in, maar we hebben straks nog wel rode wijn!” Van der Heijden verwacht vanavond met Prins in conflict te raken, een beetje zoals het generatieconflict tussen vader en dochter Gaja. In dit geval: het conflict tussen goedkope vliegvakanties versus een leefbare wereld. Maar dan wel onder het genot van de meegebrachte rode wijn, die hij straks tijdens het diner samen wil opdrinken.  Even daarvoor hebben Prins en Van der Heijden ontspannen kennisgemaakt. Beiden blijken met de fiets naar het hotel gekomen, Landgoed Duin &amp; Kruidberg in Santpoort, het voormalige buitenverblijf van ABN Amro tussen Haarlem en IJmuiden. Zij vanuit het huis van haar moeder in Haarlem, hij op de speed pedelec uit Amsterdam-Zuid, waar hij woont – zo’n 25 kilometer. Wel blijft Prins Van der Heijden steeds per ongeluk ‘u’ noemen, hoewel hij liever ‘je’ wil zijn.  „Ik kende u niet, sorry”, zegt ze op de vraag of ze voor deze uitnodiging weleens van elkaar hadden gehoord. „Nou ik jou wel, dat is onontkoombaar!”  Onderweg naar het hotel had hij nog een podcast met Prins beluisterd, de Zelfspodcast van Sander Schimmelpenninck en Jaap Siewertsz van Reesema. Hij is daar zelf ook een keer te gast geweest, vertelt Van der Heijden. „Dat ging nergens over. Jij hield ze bij de les!” Prins is in korte tijd uitgegroeid tot het gezicht van Extinction Rebellion (XR) in Nederland. Op tv, sociale media en tijdens acties verzet ze zich tegen alles wat ‘fossiel’ is: overheidssubsidies, de financiers en grote vervuilers als Shell, Tata Steel en Schiphol. Met haar opgeruimde humeur, welbespraaktheid en verzorgde krullen, sieraden en make-up verraste ze het publiek.  Ze was niet wat men verwachtte bij XR. Inmiddels wordt de internationale club van klimaatactivisten ook in Nederland steeds breder omarmd. Bij de laatste blokkade van de A12 in mei waren duizenden mensen aanwezig, onder wie bekende actrices  als Carice van Houten en Katja Herbers, vooraanstaande hoogleraren en advocaat Bénédicte Ficq. Je kan je beter afzetten tegen iemand die niet op je lijkt Steven van der Heijden  Van der Heijden vindt dat Prins mensen zoals hij „een extreme spiegel” voorhoudt. „Door op ons te lijken. Dat is ongemakkelijk. Je kan je beter afzetten tegen iemand die niet op je lijkt.” Haar vrienden moesten ook wennen, vertelt Prins, die naast activist ook masterstudent strafrecht is. „Die hadden zoiets van: waarom laat je je oppakken op de Zuidas? Terwijl zij daar werken. Nu vinden ze het heel nice.” Ook bij de Zuidas blokkeerde XR weleens een weg. Niet lang na de kennismaking komt Prins ter zake. De gesprekken – bij de borrel, tijdens het diner en de volgende ochtend aan het ontbijt – zullen wat haar betreft niet alleen luchtig zijn. Ze heeft zich ook in hem verdiept. Of beter gezegd, in Corendon, dat jaarlijks  700.000 vakanties verkoopt en  643 miljoen euro omzet behaalde in 2022. „Ik heb jullie site bekeken. Op de duurzaamheidspagina staat dat duurzaam vliegen nog niet mogelijk is. Dan denk ik: gaat dat ooit wel mogelijk zijn? Ik zag ook die Formule 1-reizen en die cruisereizen. Dan denk ik: móét dat nou?” „Dat snap ik. Als je de duurzaamheidslat hoog legt, dan hebben we sowieso geen enkel bestaansrecht.”  „Nee.”  Ook Van der Heijden maakt zich „heel erg zorgen” over het klimaat, zegt hij. „Ik zie dat het al totaal is veranderd. Ik kom al lang in landen als Spanje. Daar is het nu 43 graden. Dat gaat natuurlijk niet goed.”   Prins: „We hebben te lang onze ogen gesloten.”  „En dat kan ook! Kijk om je heen!” Van der Heijden gebaart naar het lommerrijke bos en de vriendelijke vijver waaraan het terras grenst. „Het lijkt nog alsof er niks aan de hand is.”  Prins begint ook  over „deportatievluchten” die Corendon uitvoert, waarmee het bedrijf „uitgeprocedeerde vluchtelingen terugstuurt naar onveilige gebieden”. Ze heeft het nagevraagd bij een advocaat, zegt ze. „En dat hóéven jullie dus niet te doen.”   „Dat doen wij niet, hè”, reageert Van der Heijden. „Dat doet de overheid. Die huurt een vliegtuig van ons. Na de coronajaren waren we bijna failliet,  we konden niet zo kieskeurig zijn. Maar dit is niet mijn lievelingsvorm om geld te genereren.” Prins zucht. „Het lijkt me zó pijnlijk.” Van der Heijden merkt op dat deze kwestie weinig met het klimaat te maken heeft, maar Prins vindt dat de komst van vluchtelingen „diep verbonden” is met het klimaatprobleem. Nu al. „Er gaan gewoon miljoenen mensen hierheen komen, daar moeten we mee dealen.” Dan raakt ze afgeleid door een mier die tussen de kruimels van de vegetarische bitterballen wandelt. Ze doet haar best hem op haar vinger te laten kruipen. „Ik wil hem redden.” Van der Heijden kijkt mee. „Als je hem gewoon laat lopen, kan hij zichzelf redden.” Prins krijgt hem niet te pakken. Steven van der Heijden
 Voor het diner frissen de twee zich even op in hun hotelkamer. Als Van der Heijden beneden komt, heeft hij   zijn groene Lacoste-polo verruild voor een geruit overhemd. De mouwen losjes opgestroopt. Het is niet koud, maar Prins heeft een grote donkere fleecetrui aangetrokken over haar  zomerjurk. „De foto is nu toch al gemaakt.”  Hoe ze overkomt is belangrijk, heeft Prins gemerkt. Als publiek figuur ligt ze onder een vergrootglas: van vakantiefoto’s op Instagram werd een collage gemaakt – kijk eens hoeveel deze hypocriete activist gevlogen heeft! Vliegen heeft ze inderdaad niet helemaal afgezworen. „De laatste keer was naar Amerika, daar woont mijn vader. Twee jaar geleden.”  Maar zelfs een foto waarop ze stond met een stopcontact werd uitgelicht, vertelt Prins. „Moet ik dan in een hut gaan wonen?”  De online haat valt haar tegen. „Elke dag willen mensen me wel vermoorden of verkrachten. Het is echt diepe vrouwenhaat. Dit gebeurt  nooit bij mannelijke klimaatactivisten.”  Tijdens het voorgerecht vertelt ze  over de strategie achter de acties van XR. Behalve de blokkades van de A12 zijn de activisten bekend van de schilderijenplakkers in musea, het vastketenen aan privévliegtuigen op Schiphol-Oost en de bezetting van Tata Steel. „De A12 is  soort van mainstream geworden, dus nu kunnen we weer een stapje verder.”  Vanaf september willen ze dagelijks de toegangsweg tot Den Haag blokkeren, tot de overheid stopt met het fiscaal bevoordelen van de fossiele industrie.  Acties kunnen Prins niet ontwrichtend genoeg zijn.  „Millennials zijn nooit ergens de straat voor opgegaan. Nu zie je een nieuwe generatie die zegt: nee, we gaan geen handen meer schudden en in overleg met Shell. Dit zijn onze eisen. En anders plakken we ons dus vast aan de straat.” Het enige wat ons nog van de ondergang kan redden: massale burgerlijke ongehoorzaamheid Hannah Prins  Houdt ze rekening met de publieke opinie? „Ja, maar het moet wel op het randje zijn van wat mensen oké vinden. Mensen waren woest toen er tomatensoep over die schilderijen werd gegooid. Maar op een snelweg staan was toen niet meer zo radicaal.” In mei stonden er zevenduizend mensen op de A12, zegt Prins. „Ik durf nu best te dromen van twintigduizend mensen. Dat is het enige wat ons nog van de ondergang kan redden: massale burgerlijke ongehoorzaamheid.” Van der Heijden speelt met zijn zilveren tafelmes en hoort het gloedvolle betoog van Prins met wisselende gelaatsuitdrukkingen aan. Soms glimlacht hij, soms schudt hij het hoofd.  Dan staaft Prins haar stelling, niet voor het eerst in het gesprek, met een beroep uit losse pols op wetenschappelijk onderzoek. Daaruit blijkt, zegt ze, „dat als 3 procent van de bevolking meedoet aan grootschalige burgerlijke ongehoorzaamheid, dat dán revoluties, of grootschalige veranderingen, nog nooit zijn mislukt. Oh, het is 3,5 procent by the way.” Ze somt voorbeelden op: de burgerrechtenbeweging in Amerika, de onafhankelijkheidsstrijd in India, het vrouwenkiesrecht… Van der Heijden onderbreekt haar. „Hannah, Hannah! Het is heel simpel om vrouwen kiesrecht te geven. Dat is gewoon één wet en dat verandert niet de hele maatschappij.” „Het is ook één wet om fossiele subsidies af te schaffen.” „Ja, en dan dondert het hele systeem in Nederland in elkaar.” Prins sputtert. Van der Heijden: „Ja! Wel, want dat betekent dat de hele luchtvaart stil komt te staan. De hele productie van olie, gas, energie…” Het is de kern van het verschil in hoe Prins en Van der Heijden denken. Hij zegt zich óók grote zorgen te maken, maar vindt dat het kapitalistische systeem behouden moet blijven. Daarbínnen moet gedaan worden wat mogelijk is. Zij gelooft dat redding binnen dat systeem niet kan. Al kan ze, als Van der Heijden doorvraagt, ook niet goed schetsen hoe een nieuw systeem er dan uit zou moeten zien.   Hannah Prins Dan vertelt Van der Heijden iets waarvan Prins’ ogen wijd open gaan staan. „Ik stond in 1983 ook te protesteren, tegen de plaatsing van de kruisrakketen.” „Oh ja?” De succesvolle zakenman, aandeelhouder en directievoorzitter van de op een na grootste reisorganisatie van Nederland, met huizen in Amsterdam, de Beemster, Venetië en nabij Valencia, was ooit een linkse student? „Wie niet? Als je niet links begint als student, waar eindig je dan? Ja, dan ga je PVV of Forum stemmen.” Van der Heijden is al jaren lid van D66 en lokaal stemt hij links. In de jaren tachtig heeft hij  gedemonstreerd voor het recht op kraken, en hing hij rond bij de Unie van Studenten in Nijmegen, „een bijna communistische studentenvakbond”. Hij vertelt over de grote krakersrellen in de binnenstad van Nijmegen, in 1981. Na het afbreken van zijn studie geschiedenis zat hij in militaire dienst. Terwijl zijn vrienden „op de barricaden” stonden, moest hij in de kazerne paraat staan om eventueel te helpen bij het ontruimen van het hem bekende kraakpand in de Piersonstraat. Gelukkig kwam dat bevel niet. „Dat is zo’n moment in de geschiedenis dat je denkt: wat zou ik doen?” In voorbereiding op dit gesprek heeft Van der Heijden zich ook zo’n vraag gesteld: „Als ik nu 26 was geweest, had ik het dan ook aangedurfd om zo activistisch te zijn als jij? Ik hóóp dat ik het had gedaan. Misschien iets minder extreem dan jij nu doet.”   Prins: „What háppened met die idealen van jou?” „Ik word er niet op aangesproken.  Niet door mijn eigen generatie. Wel door de volgende. De generatie van mijn kinderen.” „Dat vind ik nou zó gevaarlijk.” Even klinkt Prins bijna wanhopig. „De mensen die op machtige posities zitten zeggen altijd: jullie gaan het oplossen. Nee, júllie zitten op machtige posities!”  Van der Heijden gelooft niet dat mensen zoals hij zo veel macht hebben. „Onze klanten bepalen wat wij doen. Als onze klanten massaal vliegvakanties blijven kopen, dan blijven wij ze aanbieden.”  De suggesties die Prins aandraagt om Corendon duurzamer te maken, wijst hij af. De trein, elektrische bussen, bestemmingen dichterbij? Kan allemaal niet, zegt hij, of nog niet. Maar binnen „het systeem” en  „wat commercieel haalbaar is” doet hij wat hij kan, zegt Van der Heijden.  „Ik word binnen de luchtvaart wel gezien als klimaatactivist, kan je nagaan.  Omdat ik zeg dat het best wat minder en wat duurder mag. Ik ben er bijvoorbeeld vóór om  kerosine geleidelijk te gaan belasten.”  Hij somt op wat Corendon al doet: de eigen hotels verduurzamen, de drie vliegtuigen van de Nederlandse vloot worden dit jaar vervangen door zuiniger  toestellen, en ze mengen per vlucht 1 procent  ‘duurzame’ brandstof bij.  Prins is niet  onder de indruk. Het gaat te langzaam, vindt zij. Als dat zo doorgaat, herhaalt ze keer op keer, gaan we het niet redden.  „Een doemscenario”, noemt Van der Heijden dat.  Ze verbetert hem, zoals ze steeds doet als Van der Heijden haar overtuiging afdoet als haar waarheid. „Dit is hét doemscenario.” Nu reageert Van der Heijden een beetje geërgerd. „Je hebt niet de wijsheid in pacht. Ja, je hebt heel veel wetenschappers achter je, maar…” „Onderschrijf je dan niet wat er in de IPCC-rapporten staat?” Ze verwijst naar de alarmerende studies van het klimaatpanel van de Verenigde Naties.  „Wel, maar ik weet niet of dat ook het volledige einde van de leefbaarheid van de wereld betekent. Dat weet ik niet.”  Van der Heijden gelooft in „een narrow escape”, zegt hij. „Maar dan wel tegen een hele hoge prijs.” Uiteindelijk wordt de nood zo hoog, verwacht hij, dat er wél genoeg draagvlak zal zijn voor hele drastische maatregelen.  Prins komt van onbegrip haast niet meer uit haar woorden. „Een narrow escape voor hele rijke witte… Er sterven nu al miljoenen mensen per jaar! Wij kunnen hier nog aan deze tafel zitten. Maar zeg maar… Half Pakistan staat onder water! Die escape is dan dus wel alleen voor mensen zoals jij.” En dan moet het hoofdgerecht nog komen. Tournedos voor hem, couscous met portobello voor haar. De discussie gaat even op pauze, de Gaja uit 1997 komt erbij. Van der Heijden laat hem geroutineerd ronddraaien in zijn glas, Prins volgt zijn voorbeeld. „Zo?”  „Ja, hij moet een beetje lucht hebben. Hij heeft 26 jaar opgesloten gezeten in die fles.”  De eerste slok. Prins: „Het lijkt alsof het pure alcohol is, niet?” „Nee, nee. Maar hij is wel vrij expressief.” Van der Heijden proeft rozen en teer, zegt hij. „En aardse tonen. Champignon-aarde, nat bos.”  Prins herkent de smaken niet. Ze drinkt langzaam en met kleine slokjes – ze zegt slecht tegen drank te kunnen. „Ik heb ook nooit drugs gebruikt.” Om haar moeder uit te dagen zei ze vroeger thuis weleens dat ze  iets had uitgeprobeerd. Die begon dan altijd te lachen, omdat ze het toch niet geloofde. Haar moeder heeft haar en haar vijf jaar jongere broertje grotendeels alleen opgevoed. Haar ouders gingen uit elkaar toen ze tien jaar was. Thuis bij haar moeder in Haarlem is een basis gelegd voor hoe ze nu naar de wereld kijkt. Ze aten vegetarisch en de kinderen gingen naar de vrijeschool. Ze werden gestimuleerd om zich uit te spreken over wat ze belangrijk vinden.  Haar moeder, zegt Prins, is altijd  haar moeder en vader in één geweest. Na de scheiding ging haar vader in de VS wonen, ze zag hem sporadisch. Hoe gaat dat nu? „Nu zitten we wel in een goede flow. Hij steunt me. Alleen de verf op de schilderijen vond hij verschríkkelijk. Maar hij begint ook steeds meer klimaatartikelen toe te sturen.”  Van der Heijden heeft twee dochters, allebei begin dertig. Twee maanden geleden is hij opa geworden. Hij wil geen vaste oppasdag, maar hoopt wel – „dat is natuurlijk een beetje een cliché” – dat hij een betere opa dan vader zal zijn.  Toen zijn kinderen jong waren, was hij „altijd van huis”. Toen werkte hij ook al in de reiswereld. Prins: „Hoe vaak was je er dan niet?” „Ik denk 80 procent van de tijd. Dat dat geresulteerd heeft in een echtscheiding en discussie met de kinderen, is achteraf wel vrij logisch.” Toen dat gebeurde, hadden ze ongeveer de leeftijd die Prins had toen haar ouders uit elkaar gingen. Pas toen ze wat ouder waren, heeft hij zijn dochters eigenlijk  echt leren kennen. „Sinds ze een jaar of vijftien zijn probeer ik een keer in de een of twee jaar met ze op reis te gaan, een-op-een.” Als kinderen eenmaal zo oud zijn, zegt hij, „valt er eigenlijk alleen nog maar te repareren”.     Prins ontdekt een fruitvliegje in haar dessert van mango-ijs. Met het hoekje van haar servet probeert ze het te vangen. Nog nooit heeft ze een mier of een spin doodgedrukt, zegt ze. Muggen wel. „Die tellen niet mee, nee. Verder vind ik alle dieren leuk.” Bij het ontbijt vervalt Prins  in haar oude gewoonte. Gevraagd of Van der Heijden is zoals ze verwacht had, zegt ze: „Ik vind u wel bezorgder…” Ze corrigeert zichzelf. „Je… Ik vind je bezorgder dan ik dacht.” Hij lacht. „U is makkelijker, dan kan je een beetje bozer worden.” Door die toenemende klimaatzorgen, zegt Van der Heijden, wordt zijn baan wel lastiger. „Het is een spagaat. Die bezorgdheid, en aan de andere kant vol doorgaan om je bedrijf succesvol te maken. Maar wat is het alternatief? Als ik stop, komt er iemand op mijn plek die hoogstwaarschijnlijk minder begaan is met het klimaat dan ik.” Kan hij zich voorstellen dat mensen zijn zorgen vanwege zijn baan onoprecht vinden? „Jazeker.” Hij zoekt even naar woorden. „Gisteren hadden we het erover dat Hannah van kaas houdt.” Prins kan niet wennen aan een dieet zonder kaas, vertelde ze. Ook al weet ze dat kaas veel CO2-uitstoot veroorzaakt. Van der Heijden: „Dit is net zoiets. Ik weet niet beter. Dit is de biotoop waarin ik ben opgegroeid. Dit is mijn carrièrepad geweest. Dat is ook waar ik trots op ben.” Al komt die trots wel „een klein beetje in de klem”. Hij was er altijd trots op dat hij anderen verder heeft kunnen helpen in hun carrière, zegt hij. „Maar dat is wel in mijn industrie geweest. Ik heb een heleboel fossiele leerlingen afgeleverd.”  Vindt Prins zijn zorgen oprecht? „Ja, zeker. Maar ik denk wel: please, je kan beslissingen nemen, je hebt invloed, je kent mensen.”  „Dat zei je gisteren ook. Dan vraag ik: wat dan? Wat kan ik doen binnen dit systeem? Dat is heel lastig te beantwoorden – ook voor jou.” Dat is waar het gesprek ook steeds vastloopt, stelt Van der Heijden vast. Hij vindt  Prins „sprankelend” en „inhoudelijk”, maar ze is ook „compromisloos”.  Prins, een beetje verontwaardigd: „Hoe kan ik een compromis sluiten over de leefbaarheid van de aarde?” „Nee, nee. Ik verwijt het je niet. Ik constateer het. Maar dat betekent dat praten een relatief beperkte betekenis blijft houden.”  Toch wisselen ze telefoonnummers uit. Bij vertrek – Van der Heijden moet naar een afspraak in Breda, zijn speed pedelec neemt hij mee in de trein – krijgt hij van Prins een omhelzing. „Jammer”, zegt ze, „dat we niet samen op het fietsje weg kunnen.”  Fotografie Merlijn Doomernik. Steven van der Heijden  (Tilburg, 1960) studeerde toerisme en is sinds 2014 directievoorzitter van Corendon. Hij is getrouwd, heeft twee dochters uit een eerder huwelijk en woont in Amsterdam. 
 
 Hannah Prins (Amsterdam, 1997) is masterstudent strafrecht. Sinds 2020 zit ze bij de juridische tak van  Extinction Rebellion. Ze heeft een vriend en woont in Amsterdam.  
 
 Dit is een aflevering van een reeks zomeravondgesprekken. Twee aan elkaar gewaagde gasten eten met twee NRC-redacteuren.  Lees hier alle afleveringen</p>]]></description>
      <guid>https://nrc.nl/nieuws/2023/07/07/klimaatactivist-hannah-prins-tegen-corendon-topman-steven-van-der-heijden-mensen-op-machtige-posities-zeggen-jullie-generatie-gaat-het-oplossen-nee-jullie-zitten-op-machtige-posities-a4169183</guid>
      <pubDate>Fri, 7 Jul 2023 06:49:49 +00:00</pubDate>
    </item>
    <item>
      <title><![CDATA[Neuropsycholoog Jelle Jolles: &#8216;Kinderen meer vrij laten was achteraf een fout&#8217;]]></title>
      <description><![CDATA[<p>Jelle Jolles heeft bloemen voor Nadia meegenomen, zonnebloemen, met een strik eromheen. „Ik heb op YouTube al je kookprogramma’s bekeken”, zegt hij. „Ik ken al je recepten uit mijn hoofd.” „O ja?”, zegt Nadia Zerouali terwijl ze haar handen afdroogt. Ze heeft net de saffraanbouillon voor bij de couscous in een kom gegoten en nu gaat ze aan tafel zitten, in haar eigen keuken, schuin tegenover Jelle Jolles. Voor de laatste zomeravond van dit seizoen kookt ze én doet ze mee aan het gesprek. „Ik zal het meteen maar zeggen”, zegt ze. „Ik ben een alleenstaande moeder. En jij bent vandaag mijn vraagbaak. Maar eerst” – ze springt weer op – „wil ik weten wat je drinkt. Marokkaanse thee? Arabische koffie, met kardamom? Water? „Arabische koffie”, zegt hij. „Dat vind ik zo lekker.” Hij is neuropsycholoog, emeritus hoogleraar, 71 jaar, bekend van het boek Het tienerbrein. Zijn boek Leer je kind kennen is net verschenen en de boodschap is dat het brein van adolescenten zich nog tot ver na hun twintigste ontwikkelt. Denk dus niet te snel dat ze volwassen zijn. „Adolescenten zijn rupsen die vlinders aan het worden zijn en je bent fout bezig als je ze in de lucht gooit en roept: vlieg!” Dit is de zevende  aflevering van een reeks zomeravondgesprekken. Twee aan elkaar gewaagde gasten tafelden telkens een avond lang met twee journalisten. Ze waren te gast bij kookboekenschrijver, kok en NRC-eetschrijver Nadia Zerouali. Voor de laatste zomeravond van dit seizoen kookte ze én deed ze mee aan het gesprek. Nadia Zerouali (44) is kookboeken-schrijver, receptenbedenker en presentator. Haar zoon van 15, Tariq, ligt op dit moment, halverwege de middag, nog boven in zijn bed. Aan de potloodstreepjes bij de trap is te zien hoe hard hij het afgelopen jaar gegroeid is. Zijn vader, Hakim, de man van Nadia, overleed toen Tariq drie maanden  was. Auto-ongeluk. Tegen een boom gereden. „Tariq weet niet beter dan dat we met z’n tweetjes zijn”,  zegt ze. „Geen hulp?”, vraagt Jelle Jolles. „Jawel, Laura en Hans. Zij zijn Tariqs oppas-oma en -opa. Ze wonen daar om de hoek.” Ze wijst naar buiten, naar de andere huizen van het wijkje in Almere Haven waar ze na haar huwelijk is gaan wonen. „Laura zei meteen: ik wil alleen oppassen als je niet binnenkort gaat verhuizen, want ik hecht me aan  kinderen en zij hechten zich aan mij.” „Uiterst belangrijk, hechting”, zegt Jelle Jolles. „Ook in de tienertijd.” „Tariq draait dus al sinds hij een baby was mee in het gezin van Laura en Hans. Ze hebben kleinkinderen in Tariqs leeftijd.” „En ze voeden ook op?” „Nou en of”, zegt ze. „Laura is van de rust, reinheid en regelmaat. Alleen in de vakantie worden er weleens gekke dingen gedaan, naar een pretpark of de McDonald’s en zo. Maar verder is het om halfzes aan tafel, eten met mes en vork, en blijven zitten tot iedereen zijn bord leeg heeft.” Ze lacht en roert nog eens even flink in het steelpannetje met grof gemalen koffie en kardemom.  Ik was op mijn 15de héél stout.  Ik moest wel.  Ik was de oudste  in een  moslimgezin met zes kinderen. Daar moest  de beuk in „Heel anders dan bij jou dus”, gokt Jelle Jolles. „Ja, haha.” „En nu is hij 15, een lastige leeftijd, voor jou en voor hemzelf, hij zit in het gareel, maar doet ook af en toe stoute dingen, zoals het hoort, en…” „Nee”, zegt ze. „Hij is braaf?” „Shhhh. Hij is boven, hè. Hij komt zo naar beneden, want hij moet straks werken. Maar Tariq” – ze laat haar stem wat verder dalen – „is zó braaf. Heel anders dan ik. Ik was op mijn vijftiende héél stout. Ik moest wel. Ik was de oudste in een groot gezin, een traditioneel moslimgezin met zes kinderen. Daar moest echt de beuk in.” „Bijzonder”, zegt hij. „Mijn idee is dat Marokkaanse meisjes het eigenlijk best wel prima doen, beter dan de jongens, en daar mogen we trots op zijn, maar er zou wel wat eh, meer pit in mogen.” Nadia Zerouali lacht. „Eerlijk? Ik ken alleen maar héél pittige Marokkaanse meisjes en héél pittige Marokkaanse vrouwen. Echt hoor. Ook in Marokko. Het lijkt alsof de mannen de baas zijn, maar in werkelijkheid zijn de vrouwen de baas.” „O”, zegt hij. „O.” „Net als in Italië en dan nog wat heftiger. Je moet trouwens” – ze wijst naar het kommetje koffie waar hij net een slok uit wil nemen – „wel eerst de prut laten zakken.” Ze groeide op in Winterswijk en ging daar ook naar de middelbare school. Op haar twaalfde, zegt ze, had ze elke dag ruzie met haar ouders. „Echt elke dag. Over alles. Ik wilde een decolleté en ik wilde uit. Op mijn twaalfde, hè.” „Ruzie met je moeder én je vader?” „Ze waren één front, heel lullig voor mij. Achteraf natuurlijk heel fijn, maar toen, ik probeerde ze altijd uit elkaar te spelen. Ging ik naar mijn moeder: ‘Dat jij met díe man getrouwd bent.’ Daarna naar mijn vader: ‘Ik was allang van haar gescheiden.’ Daar heb ik later wel mijn excuses voor aangeboden. Als zij links zeiden, zei ik rechts. Altijd.” „Ik ken het”, zegt hij. „Mijn zoon, toen hij tiener was – als ik A wilde, wilde hij B. Wat ik dan deed, heel gemeen, dan zei ik dat B mij ook een ontzettend leuk idee leek. En dan deed hij A.” „Deed je dat echt?” „Alleen als het nodig was. Op een dag kwam hij bij me met zijn vriendje. Pap, mag ik anderhalve gulden van je? Prima. Waarvoor? Voor de bus naar Ternaaien. We woonden toen in Maastricht en Ternaaien is een dorpje in België, vlak over de grens. Daar heb je een heel hoge brug, over het Albertkanaal. Ik dacht: dat gaat mis. Hij was bezig met bruggenspringen, en deze was meer dan tien meter hoog. Dan ben je dood. Of je hebt een dwarslaesie. Zij: „En verbieden helpt niet.” „Dus ben ik met hem op het balkon gaan staan, met een pakje boter uit de ijskast. Dat gooide ik naar beneden. Het spetterde álle kanten op.” „En toen?” „Hij ging door met springen, maar alleen van lagere bruggen.” Wij pakten sigaretten van  onze vader.  We gingen roken achter een grote struik in de tuin.  We vonden het vies, we werden misselijk, maar we rookten.  Jolles’ refrein is: jongeren zijn niet met opzet dom of lastig. Hun brein is onaf, ze kunnen niet inschatten of iets gewoon spannend is of levensgevaarlijk. „Zeggen ‘niet doen’ of ‘zo zijn de regels’ helpt niet. Dat zeg ik vaak tegen ouders: een jongere kent de regels en weet dus ook hoe hij erover heen moet.” Tegen Nadia: „Jij rebelleerde omdat je je identiteit aan het vormen was. Dat is heel goed. Een jongere moet exploreren, kinderen die dat niet doen, ontwikkelen zich niet breed genoeg. Maar als dat rebelse gedrag nadelige consequenties heeft, ja, dan moet je ingrijpen. Neem roken…” „Ik rookte”, zegt ze. „En ik ben carapatiënt, hè. Mijn vader zei: doe het niet. Toch doen. De longarts zei: doe het niet. Toch doen.” Hij: „Uit onderzoek weten we dat organen zoals de hersenen en de lever veranderen als je op je vijftiende gaat roken of drinken. Die veranderingen zijn onomkeerbaar en ze maken dat je steeds meer gaat roken of drinken. Mijn zus en ik, we waren tieners en we woonden in Indonesië, onze vader werkte daar op de ambassade. Tussen de middag hielden onze ouders siësta en dan pakten wij sigaretten uit de werkkamer. We gingen roken achter een grote struik in de tuin. We vonden het vies, we werden misselijk, maar we rookten. Na een paar weken vertelde de huismeester aan onze ouders dat hij een grote stapel peuken gevonden had. Toen hebben onze ouders een afspraak met ons gemaakt: 100 gulden als we tot ons achttiende niet rookten. Ik heb me eraan gehouden, maar vooral door de motivatie die mijn moeder erbij gaf.” Zij: „Alleen geld beloven helpt niet, nee.” Hij: „Ouders geven vaak regels in woorden, en vanuit mijn vak weet ik dat het bij een vijftienjarige veel beter werkt om een mentaal beeld op te roepen. Dat pakje boter, de bruine vingers van een roker.” Zij: „Tariqs vader had zware depressies, dat zit bij hem in de familie, en mijn psycholoog zei: pas op als Tariq in de puberteit alcohol en drugs gaat gebruiken. Dat is echt heel gevaarlijk.” Hij: „Heel gevaarlijk, ja. Jongeren hebben nog geen enkel zicht op de consequenties.” Zij: „Mijn vader zei: ik zou met Tariq een andere strategie kiezen dan hoe ik het vroeger deed met jou. Laat die psycholoog het hem maar uitleggen, dan hoeft hij niet tegen jou te rebelleren.” „Heel mooi. Veel mensen denken: mijn kind luistert toch niet, maar vanuit de wetenschap weten we: ze luisteren wel degelijk, alleen moet je als ouder iets doen waardoor je boodschap minder saai wordt. Ironie gebruiken, plagen, vragen stellen. In mijn boek geef ik daar voorbeelden van.”  Zij: „O, ja, heb ik geprobeerd, afgelopen week, samen met mijn zusje. Het werkte niet, hoor.” „Nee?”  „Nee. Het punt is dat Tariq op het moment niet tegen mij praat. Gewoon níet. Vanochtend zei hij dat het stemgeluid er bij hem gewoon niet uitkomt. Nou, bij zijn vrienden heeft hij daar geen last van.” Ze schatert. „Misschien dat mijn zusje en ik het toch iets te krampachtig hebben geprobeerd.” Laatst, vertelt ze, lag het internet eruit en er kwam een monteur om het te repareren, een wat oudere man. Met hem had Tariq wel een úúr gepraat. „Machtig interessant”, zegt Jelle Jolles. „Die man-vrouwverschillen bestaan wel degelijk. Blijkbaar praatte die monteur toch op een andere manier met hem. Hij had iets te vertellen wat Tariq interessant vond.” „Ze hadden het over wat er kapot was en hoe het beter kon, met een kabel.” Ze wijst naar het trapgat, waar een draad bungelt. „Ik zei alleen: die kabel is lelijk.” Ze heeft Tariq op zijn vijfde op rugby gedaan. „Een jongetje alleen met zijn moeder heeft mannen om zich heen nodig. Hij was meteen verkocht.” Tariq speelt nog steeds rugby, maar het seizoen is nu afgelopen en tijdens de lockdown kon hij ook al niet trainen. „Lag hij met dat lange lijf van hem hele dagen te Xboxen in een stoel.” Toen heeft ze hem gedwongen om op crossfit te gaan. „Ik moest denken aan wat jij schrijft: een vrije opvoeding, tot een bepaalde grens. Daarna moet je opvoeden.” Hij: „Zeg je dan ook tegen hem? Ik ga nu even moeder spelen?” „Ja, dat zeg ik wel.” „Goed van je. Veel ouders durven dat niet.” Zij: „Over een baantje heb ik ook lopen zeuren. Hij had nul motivatie om te werken. Hij heeft z’n natje en z’n droogje, en ook al een telefoon. Ik zei: ik wil dat je leert dat als iemand tegen je zegt ‘ga vegen’, dat jij dan gaat vegen en niet vraagt ‘waarom?’. Nu werkt hij bij de Albert Heijn en opeens snapt hij dat hij moet douchen en zich normaal moet aankleden en op tijd op zijn fiets moet stappen.” Hij: „Dat jouw zoon nu kratjes sjouwt en moet luisteren naar de chef, dat traint zijn ‘executieve functies’  – zijn vermogen om na te denken voor hij iets doet, zijn zelfregulatie, zijn aandacht. Mensen denken dat de verschillen tussen kinderen in de genen zit. Nee, het grootste verschil ontstaat door de omgeving, ervaringen, opvoeding. Door jou, Nadia, en door wat jij tegen hem zegt, leert hij zijn plek in de wereld vinden.” Ze staat op om de couscous af te maken en dat geeft Jelle Jolles de gelegenheid om te vertellen hoe hands-on hij vroeger was met de opvoeding van zijn kinderen.  „Het is zeker niet zo dat ik zeven dagen per week aan het werk was.” Zijn vrouw is logopedist en de opvoeding van de kinderen, zegt hij, deden ze samen. „We waren heus geen modelouders, maar we waren zeer betrokken.” Zijn stelling is dat we in de jaren negentig zijn gaan denken dat opvoeden niet meer zo nodig was. Economisch ging het goed, er waren genoeg banen, vrouwen gingen meer  buitenshuis werken, internet opende de wereld, en kinderen moesten zich vrij en zelfstandig ontwikkelen. „Die opvatting zag je ook op scholen.” Hij telt op zijn vingers: tweede fase, studiehuis, basisvorming, het nieuwe leren, competentiegericht onderwijs. „Vijf grote hervormingen met als doel: de kinderen meer vrij laten. Dat was achteraf een fout. Vanuit de kennis die nu beschikbaar is over de ontwikkeling van jongeren en hun brein zeg ik dat de potentie van een kind vaak veel groter is dan wat er nu uitkomt.” De attitude van scholen moet veranderen, vindt hij. Vijftienjarigen zelf de regie over hun opleiding laten voeren? „Filosofisch mooi, maar wetenschappelijk onhoudbaar.” De regie over hun leven? „Daar hebben ze de vaardigheden niet voor.” Ouders, zegt hij, moeten coach, supporter, mentor en adviseur zijn van hun kind. En dirigent, en rechter, en uithuilschouder, en richtingaanwijzer, schrijft hij in zijn boeken. „Talentontwikkeling, zo vat ik het samen. Dát is je rol. En dat kan ook in weinig tijd, als je samen in de auto naar het hockeyveld rijdt of als je aan het koken bent. Praat eens over wat anders dan over sportprestaties of schoolcijfers.” Zijn dochter is cognitief neurowetenschapper, gepromoveerd, en werkt aan de Universiteit Leiden. Zijn zoon is cognitief bioloog, ook gepromoveerd, en werkt als onderzoeker in Duitsland en Spanje. „Ik heb mavo gedaan”, zegt Nadia Zerouali vanachter de stomende pannen. „Daarna mbo en hbo. Ik had geen ander pad willen kiezen. Hakim ging na de lts naar de mts, hij heeft alles hier in huis eigenhandig gemaakt, de trap, de keuken. Een paar van mijn zusjes hebben een universitaire opleiding gedaan, eentje is nu huisarts, en wat mij opvalt: hun kinderen praten anders, vragen andere dingen. Tariq is een heel gelukkige vmbo’er. Die focus op de snelste route die naar het hoogste niveau leidt, vind ik eh…” „Ben ik met je eens”, zegt Jelle Jolles. „Alleen, als je kinderen met veel talent onderstimuleert, dan bereiken ze niet wat ze zouden kunnen bereiken. Daar is veel bewijs voor. En dat is géén biologie. Dat is omdat we niet goed met ze omgaan en te weinig inspiratie geven.” „Nou, ik was dus die vervelende puber, waardoor ik in de eerste klas bleef zitten”, zegt Nadia terwijl ze het eten op tafel zet. „Mijn zusje zat in hetzelfde gebouw op het vwo. De leraren snapten er niks van. Maar ik ben mijn ouders eeuwig dankbaar dat ik nooit de druk gevoeld heb om ook vwo te doen. Ze hebben nooit gezegd dat mavo niet goed genoeg was.”  Ze had een leraar Nederlands van wie ze vertaalde Arabische literatuur op haar lijst mocht zetten. Hij las die boeken eerst zelf, om het niveau te beoordelen. „Ik was thuis degene die las en naar musea wilde.  Daar had mijn zusje op het vwo geen interesse in.”  Jelle Jolles: „We hebben een groot onderzoek gedaan onder duizenden kinderen in de brugklas,  één op de drie maakt een langere periode door van slecht welbevinden. Meisjes die op hun tenen lopen of gedeprimeerd zijn. Geen major depression, wel genoeg om steeds te vragen: ik heb hoofdpijn, ik ben misselijk, mag ik vandaag thuisblijven? En je ziet de slimme jongens met goeie cijfers die toch binnen twee jaar van vwo afdalen naar havo.” Foto Lars van den Brink
 De trap kraakt, Tariq komt naar beneden, in zijn blauwe Albert Heijn-jasje. Nadia Zerouali vraagt of hij even gedag komt zeggen. Hij doet iets wat op zwaaien lijkt, bromt een beetje en loopt door naar de keuken. Vanochtend, vertelt Nadia, vroeg het meisje dat volgende week op de cavia’s komt passen – de hele familie gaat naar Texel voor het Offerfeest – of hij zijn werk een beetje leuk vindt. Ja, ja, hoorde ze hem zeggen. Leuk werk, leuke collega’s. Op de basisschool, vertelt ze, had hij zo’n goeie ouderwetse leraar die hem rondjes rond de boom liet rennen als hij te druk was in de klas. „Taal en rekenen af? Ga maar naar buiten. Hij was toen ook al zo groot.” Zonder die leraar, zegt ze, had Tariq misschien wel het etiket ADHD gekregen. En ritalin moeten slikken. „Zeker met zijn familiehistorie.” „Zo gaat het vaak”, zegt Jelle Jolles. „Kind is druk en de ouders krijgen de keuze: medicijnen of van school af. Terwijl het meestal niet nodig is. Dat was dus” – hij schept intussen zijn bord vol – „een heel goeie meester.” Drukke kinderen, zegt hij, hebben maar zelden echt ADHD. Hun ontwikkeling is vertraagd, de impulsremming, de hersenrijping, en ja, dan wordt het veel bewegen en lawaai maken in de klas.  Door die kinderen gestructureerd te begeleiden in een omgeving met minder prikkels, zegt hij, is het meestal na een paar jaar over. „Medicijnen moet je alleen geven als het echt niet anders kan, en de diagnose moet gesteld worden door een multidisciplinair team met een kinderarts of een kinderneuroloog erin. Je doet nogal wat als je een kind medicijnen geeft. Die medicijnen sturen hersenmechanismen aan waardoor niet alle prikkels worden binnengelaten en als je dat lang doet, veranderen de hersenen zo dat die de prikkels blijven buitensluiten. Terwijl een kind juist maximaal open moet staan. Laat het nog even rups zijn.” „Een van mijn zusjes heeft echt ADHD”, zegt Nadia Zerouali. „Toen ze klein was ging ze van ellende soms op de kast zitten, weg van alle drukte in het gezin. We woonden zo klein dat we niet allemaal een eigen kamer hadden. En dan moet je mij als grote zus hebben, haha.” Ze bedoelt: zo uitbundig, zo extravert. „Op een dag wordt er bij ons aangebeld, mijn vader doet open. Staat daar een jongen van een jaar of 15 met zijn vader en een kapotte fiets. Mijn zusje had die in elkaar gerost omdat die jongen andere kinderen had lopen pesten.” Ze schatert. „Ze was acht. En heel klein. Een kaboutertje.” Jelle Jolles vraagt hoe het nu met haar is. „Heel goed, ze werkt in een jeugdgevangenis. Ze kan lezen en schrijven met die jongeren, ook als ze enge en gevaarlijke dingen doen. Voor haar is de scheidslijn tussen je vriendin in de fik steken of een fiets in elkaar rossen heel dun.” Haar vader, vertelt ze, heeft in zijn leven veel bijgeleerd over opvoeden. Zíj kreeg nog klappen als ze vervelend was, haar jongste zusje kan zich dat niet meer voorstellen. Een van de kleinkinderen, een jongen van 18, wil niet meer naar school. „Vroeger zou hij zich daar heel druk om hebben gemaakt, nu zegt hij dat je hem gewoon moet vertellen hoeveel meer hij gaat verdienen als hij zijn school afmaakt.” „Ik ben pas wakker geworden op mijn tweeëntwintigste” zegt Jelle Jolles. „Op de middelbare school had ik een keer gedoubleerd, elk jaar had ik weer veel vieren en vijven, en na mijn eindexamen was ik scheikunde gaan studeren. Toen kwamen de vragen. Wat doe ik hier eigenlijk? Waar ben ik mee bezig? Daarna ben ik psychologie en filosofie gaan studeren, in recordtijd. Tussen je achttiende tot na je tweeëntwintigste maak je nog een enorme persoonlijke groei door, sociaal, emotioneel, alles. Daarna ben je beter in staat om keuzes te maken en te overzien wie je bent en wat je wil.” „Ik ben op mijn zeventiende getrouwd”, zegt Nadia. „Hakim was 28. Mijn ouders vonden het niks. Maar ze waren zelf achttien en negentien toen ze trouwden, dus wat konden ze zeggen?” De rector van haar school, vertelt ze, had haar bij zich geroepen. Meisje, ben je uitgehuwelijkt? „Ik kon die man wel van de trap af duwen. Ik? Uitgehuwelijkt? Ik deed het om het huis uit te kunnen. Jaren later ben ik naar hem toe gegaan om hem te bedanken. Een meisje van zeventien dat van school gaat en niet eens meer naar de diploma-uitreiking komt, natúúrlijk moet je aan haar vragen of dit wel de bedoeling is. Die man deed gewoon zijn plicht.” Foto Lars van den Brink Nadia Zerouali (Winterswijk, 1975) deed de hotelschool in Apeldoorn en studeerde marketing &amp; communicatie aan de Hogeschool.  Met Merijn Tol schrijft ze kookboeken en presenteert ze culinaire televisieprogramma’s. Hun boek Souq  werd  bekroond. Foto Lars van den Brink Jelle Jolles (Den Haag, 1949) studeerde scheikunde, psychologie en filosofie in Utrecht. Van 1985 tot 2009 was hij hoogleraar neuropsychologie en psychobiologie in Maastricht. Daarna werd hij hoogleraar aan de VU in Amsterdam. Sinds 2018 is hij met emeritaat.  Voor de dubbelportretten bij deze interviewserie gebruikte fotograaf Lars van den Brink de double exposure-functie, waarbij de camera twee beelden over elkaar heen legt. Vroeger ontstonden zulke in elkaar overvloeiende foto’s soms spontaan, als het filmpje niet goed doordraaide.</p>]]></description>
      <guid>https://nrc.nl/nieuws/2020/08/21/laat-een-kind-wat-langer-rups-zijn-a4009417</guid>
      <pubDate>Fri, 21 Aug 2020 06:49:50 +00:00</pubDate>
    </item>
    <item>
      <title><![CDATA[‘Ik kan intens medelijden hebben met een verdachte’]]></title>
      <description><![CDATA[<p>Bela Kubat (63) is sinds kort weer begonnen met ballet. Het is, zegt ze halverwege de avond, nog altijd kaarsrecht op haar stoel, „een van de béste gymnastieken. Je oefent met statische krachten: aantrekken en vasthouden. Een geweldige training voor je spieren.” Als kind kreeg ze les van een voormalig prima ballerina van het Praags ballet. „Die had een lange stok, net als Russische gravinnen vroeger. Daarmee tikte ze het ritme. En als de beentjes niet hoog genoeg gingen, dan sloeg ze tegen je scheenbeen of tegen je kuit. Het was een harde leerschool, maar ik ben het altijd leuk blijven vinden.” Tegenover haar zit Saskia Belleman (61) aandachtig te luisteren. Ook zij is niet zo lang geleden begonnen met sporten, vertelt ze. Ze heeft een personal trainer. „Eerst trainde ik twee keer per week met haar, nu doe ik het nog één keer per week met haar en één keer zelf.”  In vorm blijven is nodig om haar lange werkdagen op oncomfortabele rechtbankstoelen door te komen: al ruim tien jaar verslaat ze rechtszaken voor De Telegraaf, en  bericht ze  live vanuit de rechtszaal voor een publiek van inmiddels bijna 100.000 Twitter-volgers. In talkshows zoals OP1 duidt ze de belangrijkste zaken. Het zijn, zegt ze, toch al gauw vier, vijf zittingen per week die ze bijwoont. „Je weet  nooit wanneer een zaak afgelopen is. Soms kom ik pas om een uur of tien ’s avonds thuis en  moet ik de volgende dag meteen weer door.” Talloze keren kruisten hun wegen elkaar, maar nog nooit kwam het tussen Saskia Belleman en Bela Kubat tot een gesprek. Het is ook niet gebruikelijk dat een getuige-deskundige  met de media praat, zegt Belleman. „Wij journalisten willen dat natuurlijk wel, maar als de advocaat van de verdachte ons zou zien, zou die daar meteen allerlei conclusies aan verbinden en dat in de rechtszaal gebruiken.” 	Dit is de zesde aflevering van een reeks zomeravondgesprekken. Twee aan elkaar gewaagde gasten tafelen een avond lang met twee journalisten. Ze zijn te gast bij kookboekenschrijver, kok en NRC-eetschrijver Nadia Zerouali. Volgende week, in de laatste aflevering, spreken we nog met neuropsycholoog en emeritus hoogleraar Jelle Jolles en Nadia Zerouali zelf.  Alle eerdere gesprekken zijn hier te vinden. Met onder meer: Kubat is klinisch en forensisch patholoog. Beschadigingen aan de hersenen zijn haar specialisme. Mensen die onder verdachte omstandigheden overleden of van wie de dood niet te verklaren is, komen bij haar of een  collega-patholoog van het Nederlands Forensisch Instituut (NFI) op de snijtafel. Het NFI verrichtte vorig jaar 285 secties, waarvan er 189 in de categorie doodslag of mishandeling vielen. Sinds ze in 2015 hoogleraar  werd, verschoof  Kubats werkveld naar Maastricht: in het academische ziekenhuis verrichte ze de afgelopen maanden 25 corona-obducties om meer te weten te komen over het virus. „We zagen  bij die patiënten bijvoorbeeld vaak bloedstolsels in de organen, vooral in de longen. Vandaar dat  patiënten nu uit voorzorg bloedverdunnende medicatie krijgen.”  Haar  werk, zegt Kubat,  is „een medische krimi”. Door weefsel te bestuderen, reconstrueert ze het lot van mensen die overleden zijn, vertelt ze hun verhaal.  Een bejaard slachtoffer kan bijvoorbeeld  aan een hartinfarct sterven, maar als dat infarct veroorzaakt blijkt door stress vanwege mishandeling, is het te kort door de bocht om het infarct als doodsoorzaak te benoemen. Dat soort bevindingen moet ze als forensisch patholoog in de rechtszaal zo goed mogelijk toelichten. Wat zij rapporteert, kan grote gevolgen hebben voor de straf die iemand krijgt.  De dood van  Richard Nieuwenhuizen was zo’n zaak waarbij het oordeel van het NFI belangrijk  was: er werden geen aanwijzingen gevonden dat zijn halsslagader al defecten vertoonde voordat de grensrechter op 2 december 2012 op het voetbalveld  door een groep jeugdspelers werd geschopt en geslagen. Het  toegepaste geweld, betoogde Kubat, was  de rechtstreekse aanleiding voor zijn dood. Saskia Belleman volgde de zaak voor De Telegraaf.    „Jij verdwijnt na een zitting altijd onmiddellijk”, zegt  ze. „Ik kan best ‘nee’ zeggen als een journalist iets wil vragen, maar je weet nooit hoe opdringerig ze worden. Dus ik denk meestal: maak dat je wegkomt voordat ze je te pakken krijgen.” Maar nu, aan de eettafel van gastvrouw en culinair schrijfster Nadia Zerouali, kunnen ze vrijuit met elkaar praten. Saskia Belleman heeft twee weken vrij. Ze is naar Almere Haven komen rijden vanuit hartje Amsterdam, waar ze met haar man woont in een huis dat uitkijkt op de Stopera en de Hermitage. Haar volwassen dochter is een paar jaar geleden het huis uit gegaan.   Bela Kubat is ook met de auto. Haar motor heeft ze net verkocht, het werd haar te druk op de weg („Je wordt van je sokken gereden”) en haar Ducati’s werden continu gestolen. Omdat haar werk als bijzonder hoogleraar aan de Universiteit Maastricht meer tijd in beslag ging nemen,  verhuisde ze deze zomer van Den Haag naar het zuiden. „Alles zit nog in dozen.” Haar vriend woont in Eindhoven, de twee zoons die ze met haar ex-man heeft werken en studeren. Maastricht, daar is ze de laatste tijd veel geweest, zegt Belleman terwijl Nadia Zerouali Marokkaanse thee inschenkt. „Woon je in het centrum? Prachtig!” Ze volgde bij de Limburgse rechtbank de zaak tegen Thijs H., die vorige maand  achttien jaar cel kreeg voor de moord op drie wandelaars. En straks het proces tegen Jos B., verdacht van het doden van de elfjarige Nicky Verstappen. Na een reeks pro-formazittingen begint eind  september de inhoudelijke behandeling. De rechtbank in Maastricht, gevestigd in een voormalig ziekenhuis, is weliswaar een mooi gebouw, maar leent zich vanwege de kleine zaaltjes eigenlijk niet goed voor het bijwonen van zittingen, zegt Belleman. „Zeker nu met corona is dat heel onhandig.” De faciliteiten in veel Nederlandse rechtbanken laten sowieso te wensen over, vindt ze. Kubat: „Ja,  het is altijd weer hopen dat de microfoons het doen.” Belleman: „Dat is een drama hoor, in alle zalen. Het is een systeem waarbij het geluid uitvalt als je te zacht spreekt of naar achteren leunt. Daardoor hoor je op de publieke tribune cruciale delen van zinnen niet, vooral van de verdachten. Maar jou kon ik altijd goed verstaan.” „Verdachten zijn het niet gewend hè. Advocaten weten dat ze luid en duidelijk moeten spreken. En ik ben gedresseerd door mijn vader.” „O ja, in wat voor opzicht?” „Om voordrachten te geven op congressen.” Haar beide ouders waren ook patholoog, vertelt Kubat. „Het is bij mij een beetje genetisch bepaald, zeg ik altijd. Nadat mijn vader mijn eerste voordracht hoorde, zei  hij: als je er weer  een hebt,  oefenen we samen. We hadden destijds beneden de zitkamer en boven de keuken en de eetkamer. Mijn vader plaatste mij in de verste hoek van de eetkamer en ging zelf in de uiterste hoek van de zitkamer zitten. En dan riep hij, van beneden naar boven: ‘Ik kan je niet horen, je moet luider spreken!’” Het was niet zozeer angst, eerder woede. Het gevoel dat je onrecht wordt aangedaan. Ik zei in de les  dat het een vieze vuile bezetting was Bela Kubat Bela Kubat groeide op in Tsjechoslowakije. Ze zag als elfjarig meisje de Russen met tanks Praag binnenrijden. De militairen kwamen met de intentie om de Praagse Lente te beëindigen en de democratische hervormingen die hadden plaatsgevonden terug te draaien. Belleman: „Wat angstig dat je dat hebt gezien.” „Het was niet zozeer angst, eerder woede. Het gevoel dat je onrecht wordt aangedaan, dat ze je land bezetten.” „Kon je wel naar school blijven gaan? Ging het leven gewoon door?” „Ja, maar er waren politieke zuiveringen. Mijn moeder werd opgeroepen en  ondervraagd over haar politieke overtuiging ten aanzien van de Russische inval. De bedoeling was natuurlijk dat ze zou zeggen: ‘Wat een geweldige hulp van de Warschaupactlanden’, maar dat deed ze niet. Ik ben zelf ook ondervraagd, op school.” „Als kind, zo jong?”  „Als kind, ja. Ik had toen in de les gezegd dat het een vieze vuile bezetting was en daar moest ik verantwoording over afleggen bij de schoolleiding.” „Maar dat was toch best gevaarlijk om te zeggen?” „Ik was zó kwaad over het onrecht. En ik wilde niet zeggen dat ik blij was, want dat was ik niet. Mijn moeder  wist dat het geen zin had  me op andere gedachten te brengen. Je moet je wel realiseren, zei ze, dat je dan noch naar het gymnasium kan, noch kan studeren. Nou, dan ga ik varkens hoeden en ga ik Engels praten met de varkens, antwoordde ik.” Tegen de schoolleiding zei Bela dat ze niet van mening zou veranderen, en dat ze het nog steeds een „vieze vuile bezetting” vond. Belleman: „Wist je toen al wat je wilde gaan doen?” „Geneeskunde.” „Dus je offerde eigenlijk je hele toekomst op…” In de zomer van 1971 verliet Kubat  Tsjechoslowakije met haar moeder en broer, niet wetende dat ze niet meer terug zou komen. Ze was toen veertien. „Mijn vader werkte in Nederland aan een project van de Wereldgezondheidsorganisatie over hartinfarcten en wij gingen hem opzoeken. We hadden campingspullen bij ons, ik had alleen een koffertje met zomerkleren mee. In de maanden dat mijn vader in Nederland zat, konden m’n ouders niet met elkaar van gedachten wisselen, want in Praag werd onze telefoon afgeluisterd en onze post geopend. Maar toen ze elkaar eindelijk spraken, besloten ze dat we niet meer terug zouden gaan.”   Belleman: „Wilde je  niet terug naar je  vrienden?” Kubat schudt haar hoofd. „Als je daar ten onder gaat, heb je er ook niets aan.” „Was je je daar  al zo van bewust? Je weet natuurlijk niet wat voor leven je hier zou krijgen,  wel wat je achterlaat.” Dat wist ze heel goed, antwoordt Kubat. „Het kon eigenlijk alleen maar beter worden. Je krijgt wat je er zelf van maakt, was toen al mijn overtuiging.” Belleman en Kubat begonnen hun carrières in de jaren tachtig, toen het in Nederland voor vrouwen helemaal nog niet gangbaar  was om fulltime te werken. Haar vader, zegt Belleman, was een man van de oude stempel. „Die had zoiets van: als de jongens in het gezin maar een opleiding volgen en  hun boterham kunnen verdienen. De meisjes gaan op een gegeven moment toch trouwen. De huishoudschool was eigenlijk wel prima.” Hij had een drukkerij in Egmond aan Zee en gaf een goed gelezen huis-aan-huisblad uit. „Contact met de Egmonden, heette het. In spreektaal: het Ketakkie. Daar heb ik mijn eerste journalistieke schreden gezet. Ik had een column, interviewde mensen. Een man die zelf een boot bouwde,  een mevrouw die fantastische wandkleden knoopte.”  De huishoudschool liet ze links liggen. Na een lerarenopleiding Engels ging ze werken bij verschillende regionale media. Als twintiger studeerde ze in de weekenden en avonduren rechten om meer diepgang te geven aan haar journalistieke werk. „Ik deed toen ook  andere dingen dan rechtbankverslaggeving, maar vond het meteen fascinerend. Alles wat je doet – of je nu een tramkaartje koopt of je auto ergens parkeert – het zijn allemaal rechtshandelingen.”  „Hoe vaak is jou gevraagd of je je werk wel kunt combineren met kinderen’’,  wil Belleman van Kubat weten. „Dat is nooit zo direct gevraagd. Waarschijnlijk omdat ik, als ik die vraag voelde aankomen, al zo boos keek dat ze het niet eens meer durfden. Het is toch normaal dat een vrouw wil werken en een carrière wil hebben?   Kubat had een „oppasmevrouw” en een poetsvrouw. „Het is allemaal veel moeilijker als je de financiële middelen niet hebt.”   En haar man, wat deed die?  „Die was cardioloog.”  En in huis?  Kubat: „Niet veel. En dat is ook  mijn schuld denk ik, omdat ik vond dat ik het moest doen. Dat is volgens mij iets heel Nederlands, want de meeste vrouwen hier werkten niet.” Belleman: „Of parttime.” Kubat: „Ik ben er nog niet zo lang geleden achter gekomen hoe dat komt. In de vijftiger jaren, na de oorlog, is in Nederland vanuit de regering het concept van  de vrouw als hoeksteen van het gezin en daarmee de samenleving gepresenteerd, en is sterk gepropageerd dat vrouwen thuisbleven. Dat was dus stáátspolitiek!” „Je zou zeggen dat onze generatie daar niet meer…” „Ik had  het gevoel dat mijn ex-man vond dat ik thuis moest blijven na ons eerste kindje.  Op een keer was de oppas ziek. Toen zei hij: wat doe je nu met de kinderen?” „O ja, dan waren het ineens jóúw kinderen.” Bela Kubat en Saskia Belleman wisselen anekdotes uit. Jaloerse of onvriendelijke opmerkingen over het feit dat ze fulltime werkten kwamen vooral van andere vrouwen, constateren ze. Belleman: „Dan kreeg je van die opmerkingen op het schoolplein: kun jij luizenmoeder zijn morgenochtend? O, je moet zeker weer werken. Heb ik me nooit iets van aan getrokken.”  Nu komt het toch nog allemaal goed, zeiden mensen. Hoezo? Ik heb een kind verloren. Hoe komt dat ooit nog goed? Saskia Belleman Er worden foto’s gemaakt in het park  verderop, bij terugkomst gaat het gesprek over hun gezinnen.   Kubat: „Je hebt één dochter?” Belleman: „Ik heb er eigenlijk twee. Maar de oudste, Famke, is overleden kort voordat ik was uitgerekend. Waaraan is nooit helemaal duidelijk geworden. Het enige wat ze konden vinden is dat het grootste deel van haar bloedvoorraad in mijn bloedbaan zat. Dat duidt op een plotselinge bloeding. Wat ik een heel akelig idee vond, was dat het misschien zo’n langzaam druppelend proces is geweest. Maar dat was niet zo.” Kubat, in de doktersmodus: „Nee, dat kan niet.” „Dan krijg je dus van die opmerkingen als: de kans dat je de Staatsloterij wint is groter dan dat dit gebeurt.” „Daar heb je helemaal niks aan.” Het duurde een tijdje voordat Belleman de fijne kanten van het leven weer zag, vertelt ze. „Ik ging in de overlevingsstand. Ik had geen zin om dingen te ondernemen. Uit eten gaan, verjaardagen – blegh. Pas na twee jaar merkte ik dat ik dingen weer leuk begon te vinden. Ik denk dat ik een soort burn-out had.” Een paar jaar later werd dochter Fleur geboren. „Een cadeautje”, zegt Belleman. Maar ook reden tot vreemde reacties. „Nu komt het toch nog allemaal goed, zeiden mensen. Hoezo? Ik heb een kind verloren. Hoe komt dat ooit nog goed?”  Het verlies heeft haar voorgoed veranderd, zegt Belleman. Ze denkt dat ze  bedachtzamer en rustiger is geworden. „Ik oordeel minder over mensen, want je weet niet wat hen is overkomen. Als ik in de rechtszaal, zit kan ik ook intens medelijden hebben met een verdachte,  al heeft-ie iets vreselijks gedaan.”  Ze herinnert zich  een proces tegen een man die in een psychose zijn moeder vermoordde. „De verdachte droeg een verschoten badjas, met van die blauwe bajesslippertjes. Hij snotterde het ene na het andere zakdoekje vol. De enige die op de publieke tribune zat, was z’n vader. De man was volwassen, maar woonde nog bij zijn ouders en leed al jarenlang aan psychoses. Op een gegeven moment dacht zijn vader:  dit gaat niet goed. De zoon bleek door z’n medicijnen heen, dus die vader is gaan bellen. De dichtstbijzijnde apotheek zat een paar dorpen verderop. Toen hij onderweg was, heeft die jongen z’n moeder vermoord. Een drama. Dat je denkt: moet je zo’n man veroordelen? Hij heeft dit nooit gewild. Volgens mij kreeg hij alleen een tbs-maatregel.” Kubat: „Dat is iets wat veel mensen dan niet begrijpen hè.” Belleman: „Nee, sommigen reageren meteen vanuit de onderbuik: levenslang, op water en brood.” De tafel staat inmiddels vol met eten: Libanees brood,  dips en een salade die is opgesierd met bloemen uit de tuin. Koken behoort niet tot Kubats favoriete bezigheden, biecht ze op. „Tegen de keukenmeneer zei ik laatst: ‘Ik koop bij u een ik-kook-niet-keuken.” Iedereen lacht. „Hij moest vooral mooi zijn.” Bakken doet ze  wél graag. Dat, merkt Nadia Zerouali op, die even is aangeschoven, zegt veel over wat voor soort mens je bent. „Bakken is net scheikunde, je moet alles heel precies afwegen. Mensen die koken doen maar wat, ze varen op gevoel.”   „Dan ben ik toch meer een koker”, zegt Belleman.  Saskia Belleman is een van de weinige gespecialiseerde rechtbankverslaggevers die nog in vaste dienst is. Bij veel media doen journalisten het ‘erbij’. In 2010, bij de eerste zaak-Geert Wilders (hij werd  vrijgesproken van groepsbelediging, haatzaaien en aanzetten tot discriminatie) begon ze met twitteren. „Er was  zoveel mediabelangstelling voor die zaak dat ik me afvroeg hoe ik daar als journalist van een ochtendkrant iets zinnigs aan zou kunnen toevoegen.” Een collega stelde Twitter voor. „Ik vond het eerlijk gezegd een onzinmedium, voor mensen die hun volgers vragen welke hagelslag ze moeten kopen. Maar via de site van De Telegraaf haakten mensen massaal aan. Al na één dag had ik vierhonderd volgers.”  Nog altijd doet ze via Twitter rechtstreeks verslag van wat ze hoort, waardoor ze steeds moet afwegen of wat ze in de rechtszaal hoort ook geschikt is voor publicatie. „Ik was een keer bij een snelrechtzitting tegen supporters die zich na een voetbalwedstrijd vreselijk hadden misdragen. Ze hadden de halve stad afgebroken en mensen in elkaar gemept en de ME bekogeld met bierblikken en stenen. Er was een man bij die lesgaf op het ROC. Ik heb zijn woonplaats en voornaam niet vermeld omdat hij dan te traceren zou zijn. Hij heeft iets gedaan wat niet kan en mag, dus daar moet hij de consequenties van dragen, maar moet ik ervoor zorgen dat hij ook nog eens zijn baan kwijtraakt?” Natuurlijk kent ze reputatie van De Telegraaf. „Een reputatie van jagen op primeurs en die met grote koppen in de krant knallen. Ik kijk soms wel op van de koppen boven mijn stukken. Al kunnen ze vaak ook  grappig en trefzeker zijn.” „Sinds jij bij De Telegraaf werkt”, merkt Kubat op, „is de verslaggeving gewoon oké. Het is objectief en er zitten geen sensatie-onliners tussen.”  Belleman: „Die opmaak hè. Dat geeft meteen een bepaalde indruk, zeker als mensen alleen de koppen lezen. Ik wil niet zeggen dat wij die sensationele invalshoek niet hebben, die is er soms wel degelijk. Maar voor mij hoeft dat niet en de hoofdredactie vindt dat prima. Er is  nog nooit gevraagd of ik er een schepje bovenop wil doen.”  Gruwelijke details laat ze achterwege. Al is ze heus wel eens de fout ingegaan: „In de zaak Marianne Vaatstra deed de dader uit de doeken hoe hij haar van haar fiets de bosjes in sleurde en verkrachtte. Hij beschreef het tamelijk openhartig. Drie keer met het mes langs de keel, hij hoorde bloed stromen.  Dat heb ik getwitterd, op het moment dat ik op ‘verzenden’ drukte, had ik al spijt. Er kwamen geen reacties op, maar ik vond dat ik een grens had overschreden.”  Went het, om dagelijks te worden geconfronteerd met zoveel leed? Belleman: „Ik zit daar natuurlijk een beetje met dat professionele schild voor m’n hoofd. Het is niet míjn verdriet, en dat probeer ik het ook niet te laten zijn. Het enige wat ik kan doen is er zo integer mogelijk verslag van doen en uitleggen hoe het zo is gekomen. En het blijven de uitzonderingen hè, daar probeer ik me altijd bewust van te blijven. Ik weet niet hoe het jou vergaat, Bela, maar dat is wat ik mezelf voorhoud. Op straat lopen de normale mensen rond.” Kubat: „Als er bij het NFI nieuwe, jonge mensen komen werken, denken ze al snel dat de hele wereld crimineel is. ‘Je moet je   realiseren dat wat wij hier binnenkrijgen, een condensatie  uit het héle land is’”, zeg ik dan.  Als ze werkt, zet ze haar emoties op de achtergrond, vertelt Kubat. „Maar ik ben geen machine. Een gebeurtenis als MH17, dat blijft je altijd bij.” In 2014 werkte ze met haar team tien dagen bijna non-stop in de Korporaal van Oudheusdenkazerne in Hilversum mee aan strafrechtelijk onderzoek naar de toedracht van het neerstorten van het vliegtuig. Dat is inmiddels afgerond en het onderzoeksrapport is openbaar, dus ze kan wel vertellen wat ze er deden: zoeken naar stukjes raket. „Zo simpel was het. En we hebben ze gevonden, in de lichamen. Een essentieel puzzelstukje.” „Tijdens het onderzoek  reed ik elke dag van Hilversum naar Zwolle. Mijn hoogbejaarde vader woonde daar en ik paste ’s nachts op hem. Mijn man kwam me bezoeken. Het was prachtig weer, hoogzomer. Ik zei tegen hem: ik wil naar buiten, ik wil onder de mensen zijn, want ik wil léven om me heen. Dagenlang  had ik de dood om me heen gehad. Dat is zwaar, emotioneel.” Ze slikt een paar tranen weg. „En toen zijn we op een terrasje om de hoek gaan zitten.” Over een paar jaar mogen Bela en Saskia met pensioen. Kunnen ze zich daar al iets bij voorstellen, vragen we. Ze schieten allebei in de lach. Kubat, bozig: „Ja, ik kan het me voorstellen, maar ik doe het liever niet.” Belleman: „Je kunt nog even door toch, als  hoogleraar?” Kubat: „Ja, ik mag nog dik drie jaar. Maar als je wat ouder wordt, draai je gelukkig niet langer  zestigurige werkweken.”  En Saskia Belleman?  Ze fronst. „Ik ben  er ook het type niet naar om niets meer te doen. Ik ben bezig met een boek over een vrouw die jarenlang onterecht verdacht werd van de moord op haar moeder en haar stiefvader. Dat schiet niet op, het werk dendert maar door.  Het rare is, pas nu jullie het vragen, besef ik dat het eind langzaam in zicht komt. Verdomd, ja!” Saskia Belleman (Egmond aan Zee, 1959) is rechtbankverslaggever voor De Telegraaf. Ze  begon haar journalistieke carrière bij dagblad De Zaanlander en was onder meer chef nieuwsdienst bij persbureau ANP. Via Twitter geeft ze snelle duiding bij rechtszaken. Bela Kubat (Praag, 1957)  is klinisch en forensisch patholoog. Namens het NFI trad ze de afgelopen zeventien jaar in vele strafzaken op als getuige-deskundige. Sinds 2015 is ze als bijzonder hoogleraar verbonden aan   het Academisch Ziekenhuis Maastricht en de Universiteit Maastricht (MUMC+). Voor de dubbelportretten bij deze interviewserie gebruikte fotograaf Lars van den Brink de double exposure-functie, waarbij de camera twee beelden over elkaar heen legt. Vroeger ontstonden zulke in elkaar overvloeiende foto’s soms spontaan, als het filmpje niet goed doordraaide.</p>]]></description>
      <guid>https://nrc.nl/nieuws/2020/08/14/ik-kan-intens-medelijden-hebben-met-een-verdachte-a4008799</guid>
      <pubDate>Fri, 14 Aug 2020 06:49:50 +00:00</pubDate>
    </item>
    <item>
      <title><![CDATA[‘Wat jij bedoelt of niet bedoelt, dat interesseert me niks’]]></title>
      <description><![CDATA[<p>De nog altijd jongensachtige schrijver en de hooggeleerde psychiater vallen elkaar aan, incasseren rake klappen en hangen na drie uur allebei in de touwen. Zo eindigt het gesprek tussen Peter Buwalda (48) en Frank Koerselman (73), afgelopen dinsdag in de tuin van Nadia Zerouali in Almere Haven. Maar zo begint het niet. Het begint met Koerselman die tegen Buwalda zegt dat hij een „absolute bewonderaar” van zijn columns in de Volkskrant is. „De humor! De stijl!” Die van de vrijdag ervoor heeft hij meegenomen, met het verhaal dat ernaast stond, een bespreking van de net opnieuw vertaalde roman Vaders en zonen (1862) van Toergenjev, wat gezien het onderwerp van vandaag, het einde van de mannelijke autoriteit, heel toevallig is. Bij Toergenjev worden de vaders onttroond door hun zoons. Bij Buwalda – Bonita Avenue (2010) en Otmars zonen (2019) – worden ze gruwelijk ten val gebracht door jonge vrouwen. Dit is de vijfde aflevering van een reeks zomeravondgesprekken. Twee aan elkaar gewaagde gasten tafelen een avond lang met twee journalisten. Ze zijn te gast bij kookboekenschrijver, kok en NRC-eetschrijver Nadia Zerouali. De komende weken spreken we nog met: Koerselman, die eerder dit jaar het pamflet Ontvadering schreef, over het einde van de mannelijke autoriteit en de in zijn ogen rampzalige gevolgen daarvan voor gezin en samenleving, heeft Buwalda’s romans voor dit gesprek goed bestudeerd en nu analyseert hij Siem Sigerius uit Bonita Avenue. „Een ongelooflijke succesvolle man, judoka op wereldniveau, wiskundige op wereldniveau, hoogleraar, rector magnificus, minister…” Buwalda: „Larger than life.” „…maar hij heeft wel die aangenomen dochter, Joni, what’s in a name, want dat is Sanskriet voor het vrouwelijke geslachtsorgaan en zij…” Buwalda: „Wacht even, dat wist ik niet toen ik dat boek schreef. Iemand zei het een keer tegen me toen ik voor een zaaltje met lezers stond. ‘Kut, Joni, kut, drie keer hetzelfde, dat heb je zeker expres gedaan.’ Niet dus.” Koerselman, die voor hij aan geneeskunde begon Sanskriet studeerde, roept „curieus!” en gaat door over Joni, die haar geld verdient met porno, en over Sigerius’ zoon, een sadistische crimineel die zijn vader chanteert met wat hij over diens seksleven weet en aan het eind door hem vermoord wordt. „En dan wordt het echt horror, want Sigerius verbergt het lijk en verhangt zichzelf op de boot van zijn dochter, gekocht met geld van die porno, en zijn lijk wordt pas gevonden als het al in ontbinding is.” Buwalda: „Jaha!” „Wat betreft het beeld van succesvolle mannen is het echt een dramatisch boek, dramátisch, ook al omdat Sigerius een perverse man is.” „Pervers?”, zegt Buwalda. „Vind ik niet.” „Ik vertel je wat ík vind, Peter. Die scène met Sigerius in vrouwenondergoed, bloedend op de vlucht om te voorkomen dat hij betrapt wordt, is klassiek pervers.”  „Míld pervers”, zegt Buwalda. „Sigerius is vooral aandoenlijk. Gedeseksualiseerd.” „Dat is ook niet waar, want hij laat zich pijpen door die studente, Isabelle Orthel. Wat het zo treurig maakt, en dan kom ik bij Johan Tromp in Otmars zonen: dat perversie vaak verwant is aan impotentie. Tromp, ook al zo’n succesvolle alfaman, is alleen maar tot seks in staat in een perverse, sadomasochistische context, en dan wordt hij gechanteerd door diezelfde Isabelle Orthel. Dus ja, ook in deze roman dondert de vader naar beneden en wint de vrouw…” „Ja!” „…door gebruik te maken van zijn zwakheden.” „Isabelle heeft De Sade gelezen”, zegt Buwalda. „Ze heeft dat boek gevonden in de bibliotheek van haar grootvader en ze heeft gelezen over de seksorgies op kastelen met muren en ophaalbruggen, ministers erbij, goedkeuring van de paus, en haar theorie is dat machtige mannen altijd zulk soort utopische situaties voor zichzelf creëren, waarin ze kunnen doen wat ze willen. En die theorie deel ik wel. Kijk naar Jeffrey Epstein, naar Harvey Weinstein, kijk naar gezinnen waarin incest wordt gepleegd.” Zelf heeft hij De Sade op zijn vijftiende gelezen. Hij had het boek gevonden in een kast bij zijn opa, tussen de Kirsts en Konsaliks en andere populaire schrijvers in de jaren zeventig. „Ik was nog maagd, of knaap, hoe noem je dat, en dan lees je dus het aller-extreemste op seksgebied wat er te verzinnen valt.” Ja, Koerselman denkt wel iets bij Buwalda en zijn fantasieën. „Even voor de duidelijkheid”, zegt hij. „We hebben het nu niet over klassieke psychiatrie, want die gaat over schizofrenie en manisch-depressieve psychoses. We hebben het over wat vroeger de neuroseleer heette.” Ik vind dat je in je pamflet  heel gemakkelijk voorbijgaat aan de vreselijke mannen die er altijd geweest zijn en altijd zullen zijn Peter Buwalda Buwalda: „En ik ben geen patiënt.” „Dus stel, iemand komt bij me met een bepaalde perverse fantasie en vraagt zich af: waarom heb ik die? Wat je dan als psychoanalyticus zou kunnen doen: kijken hoe die fantasie uitdrukking geeft aan wat iemand in het verleden heeft meegemaakt, hoe die dat verwerkt heeft. De fantasie is een manier om angst en schuld en schaamte onder controle te krijgen. Je zou kunnen laten zien dat je ook op een reëlere manier naar dat verleden kunt kijken. Dan kan die fantasie haar kracht verliezen en heeft ze de functie van controle niet meer. Maar dat ga ik met jou niet doen, Peter. Dat wordt te privé. Ik wil iets anders doen, iets wat ik tijdens het lezen van je boeken al gedaan heb, en dat is…” Buwalda gaat rechtop zitten. „…kijken naar wat jouw fantasie zegt over hoe jij de werkelijkheid ziet, de samenleving. En dat vind ik héél interessant, want het gaat bij jou niet alleen over macho-mannen en vrouwen die hen onderuit schoffelen, maar ook over de losers, de jonge mannen die niet tegen hun vriendin zijn opgewassen en te vroeg klaarkomen en…” „De boodschap van jouw pamflet. Maar dat is toeval.” „…en dan zeg ik: verdomd, dit is wat er op het moment gebeurt in onze samenleving. Jij schetst in je fantasie de samenleving zoals die nu is.” Buwalda, aarzelend: „Dat is wel waar, ja.” Koerselman: „In onze samenleving zijn de sterke mannen ook helemaal niet populair en worden ze onderuit geschoffeld.” „O ja?”, zegt Buwalda. „Trump, Poetin, Bolsonaro, Erdogan, Duterte. Oké, ze zijn niet geliefd, maar ze zijn wel aan de macht.” „Voilà. De meningsvormende elite in wat wij de beschaafde westerse wereld noemen vindt dit type macho gewoon fout, moreel fout. Mijn hypothese is dat die Trump-stemmers, de deplorables, de white trash in de ogen van de elite, verdomd goed weten dat ze op een verkeerde man stemmen. Het is verzet, een contra-stem tegen de morele normen die ze opgelegd krijgen, de dictatuur van goed en fout. De macho is bij de elite niet meer acceptabel. De man is überhaupt niet meer zo acceptabel. Dat lees ik in jouw boeken, Peter.”  „Ik begrijp precies wat je bedoelt”, zegt Buwalda. „Maar ik voel het zelf niet zo. Ik voel me helemaal niet bedreigd door vrouwen omdat zij nu meedoen op gebieden die vroeger aan de mannen waren voorbehouden.” „Nee, jij voelt dat niet zo, maar dat interesseert me niet. Het persoonlijke interesseert me niet. Ik wil het over de maatschappij hebben.” Buwalda: „Mij interesseert het persoonlijke wel. Zou jij nu bijvoorbeeld geen medicijnen meer zijn gaan studeren omdat er meer vrouwen in de collegebanken zitten?” „Voorál vrouwen. Ik geef nog colleges en in een zaal met driehonderd studenten zitten misschien tien jongens. Ik moet erom denken dat ik de voorbeelden en grappen vanuit een vrouwelijk perspectief doe.” „Is dat erg, Frank? These, antithese. Voorheen alleen mannen bij geneeskunde, nu vrouwen, het kan tot een gemiddelde leiden.” Koerselman: „Daar geloof ik niets van. Ik zeg met nadruk: daar gelóóf ik niets van, want ik heb er geen wetenschappelijk bewijs voor, en anders krijg ik weer dat gezeur dat ik over mijn pamflet kreeg, waar is het wetenschappelijk bewijs? Het was een pamflét, mensen. Dat stond er ook óp. Die fiftyfifty-toestand die men nastreeft wordt nooit bereikt. Op het moment dat die benaderd wordt, zijn de mannen weg.” Buwalda, afgemeten: „Dat schrijf je, ja.” Koerselman: „De mannen studeren geen geneeskunde meer, geen psychologie, geen rechten. Ze worden geen advocaat meer, en weet je waarom? Ze hebben er geen zin in, met al die vrouwen. Dan hoor je: statusverlies. Maar daar geloof ik ook niets van. Ze vinden het gewoon niet leuk. En hoe komt dat nou, hè.” „Ja, hoe komt dat.” „Dat is een vraag die ik mezelf ook stel. En dan denk ik aan een verjaardag. Een vrouw zit met twintig andere vrouwen op het terras om het te vieren. Een man gaat stappen met zijn vrienden. Zo is het toch? Ik woon langs een wandelroute en altijd zie ik de vrouwen bij de vrouwen lopen en de mannen bij de mannen. Ik denk dat het een biologisch fenomeen is. Iedereen voelt zich er prettiger bij, behalve in de context van erotiek en seksualiteit. Dus we kunnen het wel fiftyfifty willen hebben, maar het werkt gewoon niet. Het wérkt niet.” „Maar…” „Laat me uitpraten. Jouw vraag was: is het erg? Weer even voor de duidelijkheid: er is een verschil tussen beschrijven en interpreteren. Ik beschrijf en probeer te verklaren. Dus is het erg? Het gebeurt gewoon. Wat mij opvalt, Peter, en dat vond ik zo leuk aan je boeken: dat de volgende generatie mannen, de jonge mannen, er niks van bakt. Het zijn slappelingen. Hoe komt dat? Je zou kunnen zeggen dat het repertoire van mannen beperkt is. Als ze de vrouwen niet meer hoeven te beschermen, wat hebben ze dan nog? Dat idee.” „Maar Frank…” „Ik denk dat de gelijkwaardigheid van man en vrouw voor mannen niet functioneert, biologisch gesproken. Nogmaals, ik probeer te begrijpen wat er gaande is. Het is geen waardeoordeel, anders krijg ik weer dat gelazer dat ik na mijn pamflet kreeg. Mannen hebben de biologische behoefte om vrouwen te beschermen en…” „Beschermen, Frank?”, zegt Buwalda. „Jij noemt de neiging van mannen om vrouwen te onderdrukken beschérmen? Veel te rooskleurig. Dat moet je vergeten.” Koerselman: „Ik peins er niet over.” „En wat jij over mijn boeken zegt, interessant, hoor, helemaal geen slechte analyse…” „Dank, dank.” „…maar ze zijn niet bedoeld om de tijdgeest uit te drukken. Een romancier gaat uit van het specifieke, het afwijkende, het anekdotische. Het gaat om de vertelling, de verpakking, de stijl, de toon. Niet om een patroon of model, wat jij er nu van maakt, jij als psychoanalyticus, en…” Koerselman: „Wacht even, Peter. Wie is de eigenaar van een roman?” Buwalda: „De lezer.” „Voilà. Wat jij bedoelt of niet bedoelt, dat interesseert me helemaal niks. Zodra jij een boek gepubliceerd hebt, is het niet meer van jou. Jouw romans interesseren me omdát ze de tijdgeest uitdrukken, omdát ze me iets leren, zoals Vaders en zonen van Toergenjev me iets leert, een fantastisch boek over een revolutionaire tijd waarin dezelfde dingen spelen als nu, dezelfde thematiek…” „Hou op over thematiek, Frank. Stel dat het waar is wat jij in je pamflet schrijft, dat we ontvaderd zijn, dat de mannen van mijn generatie in hun jeugd geen sterk voorbeeld meer hebben gekregen en daardoor grote kinderen zijn geworden die tot hun zestigste op gympen rondlopen, ja, dan zijn de jonge mannen in mijn romans, Aron, Ludwig, daar wel representanten van. Maar dat is  toch echt toeval.” De meeste mensen komen nooit in volle bloei. Rijpe volwassenheid zie je weinig. De huidige cultuur, dat mannen moeten huilen, stuit me tegen de borst. Een man hoort flink te zijn. Frank Koerselman Koerselman glimlacht. „En als jij denkt dat ik in Aron en Ludwig mezelf beschrijf – nee. Ik associeer mezelf met de vrouwen, met Joni en Isabelle, met de ontmaskeraars, de ambitieuzen, degenen die zich losmaken van familiebanden en hun eigen weg gaan.” „En wraak nemen op de vaders.” „En wraak nemen, zeer zeker. Maar dat heeft niets te maken met mijn eigen vader of mijn stiefvader. Hun invloed op mij is veel kleiner geweest dan de invloed van het lezen van de grote romans.” Koerselman, na een korte stilte: „Mag ik terugkomen op waar we het net over hadden? Namelijk mijn hypothese – en het is een hypothése – dat mannen evolutionair gebouwd zijn om vrouwen en kinderen te beschermen. Dat hoeft niet meer, en daar staan ze dan. Iets wat essentieel is voor hoe ze biologisch en psychologisch in elkaar zitten wordt weggenomen. Dat beschermen wordt gelabeld als dominantie. En dominantie van mannen wordt afgewezen. Dus worden mannen afgewezen, en afgestraft. Daar gaan jouw boeken over, Peter.” „Maar Frank…” „In elk geval erváren mannen het zo en dan veronderstel ik dat ze het niet meer leuk vinden om met vrouwen samen te werken. Ajuus, zoek het maar uit. Ze gaan onderling weer verder spelen. Ze gaan in de ict, ze beginnen een bedrijfje, ze doen iets met techniek.” Buwalda: „Dus de situatie in Saoedi-Arabië, vrouwen die niets mogen, dat noem jij beschermen en daar moeten we naar terug, want dat is goed voor de mannen.” „Nee, natuurlijk niet.” Koerselman zucht. „Dat is het ingewikkelde aan de condition humaine, en misschien is het ons noodlot: alles wat ooit een goede bedoeling had, kan ook verkeerd gebruikt worden. Er is een wezenlijk verschil tussen beschermen, waar ik het over heb, en domineren, wat je in Saoedi-Arabië ziet. Een man die wil beschermen, is bereid offers te brengen. Een man die domineert, vráágt offers. Overal op de wereld, en in de geschiedenis, zijn er mannen die het niet goed doen. Het ultieme niveau dat je als man kunt halen, dat beschrijf ik in mijn pamflet, is dat van de wijze vader. Een wijze vader domineert niet. Een wijze vader is áárdig, is…” Hij onderbreekt zichzelf en zegt met een hoge stem: „En dat wordt dan in de recensies volkómen verkeerd begrepen, hè. Wat ik bedoel…” Buwalda: „Wat jij bedoelt, Frank, doet er helemaal niet toe. Je pamflet is van de lezer. Die bepaalt wat jij schrijft.” „Haha”, zegt Koerselman. „Nou heb jij gescoord. Gefeliciteerd. Het is 1-1.” Buwalda: „En ik vind dat je in je pamflet wel heel gemakkelijk voorbijgaat aan de vreselijke mannen die er altijd geweest zijn en altijd zullen zijn. Wie heb je liever, Trump en Poetin, of Hitler en Stalin?” Naar ons kijkend: „Dat is toch een valide tegenargument?” „Kom, zeg”, zegt Koerselman. „Je kunt het toch wel alleen af? Wat ik in mijn pamflet heb willen laten zien is dat de ontwikkeling van een kind naar volwassene ingewikkeld is. De meeste mensen komen nooit in volle bloei. Ze blijven steken op een half-infantiel, mini-volwassene- niveau. Echte, rijpe volwassenheid zie je maar weinig. Dat er onrijpe, puberale, dictatoriale, egocentrische vaders én moeders zijn, ja, dat is altijd zo geweest en zal altijd zo blijven. Dat bedoel ik met condition humaine. Maar je kunt wel een structuur hebben waarin de káns op een bepaalde ontwikkeling groter of kleiner wordt, en dáár heb ik het over. Op het moment is de structuur van onze maatschappij zo dat het voor een man moeilijk is om het niveau van volwassenheid te bereiken.” Buwalda denkt even na en zegt dan: „Ik val buiten alle kaders. Ik heb besloten dat ik romans wil schrijven en daar komt niets of niemand tussen. Daarom wil ik geen kinderen. Dat kun je onvolwassen noemen, of egocentrisch, maar het is ook heel toegewijd.” „Mag ik je verdedigen?”, zegt Koerselman. „Evolutionair is het de bedoeling dat er nageslacht komt, maar binnen de evolutie is er op groepsniveau altijd ruimte geweest voor mensen die speciale taken vervullen en zich helemaal wijden aan de wetenschap en de kunst.” Peter Buwalda heeft voor het gesprek uitgezocht of Frank Koerselman soms een sympathisant is van Jordan Peterson, de in conservatieve kringen populaire Canadese psycholoog die zichzelf anti-feminist noemt, zich verzet tegen politieke correctheid en vindt dat mannen hun plek terug moeten claimen. „Als dat zo zou zijn geweest”, zegt Buwalda nu, „dan nog was ik met je in gesprek gegaan, al strijkt dat type denker mij wel tegen de haren in. Jij bent geen volgeling van Peterson…” „Alsjeblieft, zeg.” „…maar ik vind dat je met je pamflet wel in osmose komt met deze figuur.” „Misschien kun je eerst even…” „Misschien kun jij eerst even vertellen wat je van hem vindt.” „Nee, nee, zeg jij eerst waarmee jij hem verbindt.” Buwalda: „Peterson is reactionair, en zoals hij zich kant tegen vrouwen, zo hard, dat is tegen het fascistische aan. Dat mag je tegenwoordig niet meer zeggen, dat iets fascistisch is, maar het is wel zo.” „Aha”, zegt Koerselman. „Dit slaat de discussie helemaal dood. Ik kan nu niets positiefs meer over Peterson zeggen, want dan ben ik een fascist.” „Nee”, roept Buwalda. „Schrap dat fascist. Dat heb ik niet gezegd.” „Wel. Dat heb je wel gezegd. En je bent niet de enige die dat doet. Zo gaan discussies tegenwoordig. Als je ook maar íets zegt over man-vrouwverhoudingen zit je meteen in de hoek van een Peterson en een Thierry Baudet. Dat is kennelijk het érgste wat je kunt zijn en…” „Zeg nou gewoon”, zegt Buwalda, „wat je van Petersons ideeën vindt.” „Nou”, zegt Koerselman, „wat ik ervan begrijp is dat hij zegt: kom op mannen, we moeten weer flink zijn. En daar hou ik wel van. De huidige cultuur, dat mannen moeten huilen, die stuit me persoonlijk tegen de borst. Een man hoort flink te zijn. Ja, dat vind ik.” Buwalda: „Een man die huilt kan niet flink zijn?” Koerselman: „Een man hoort als laatste het zinkende schip te verlaten. Hij offert zich op en heeft zijn emoties onder controle. Dat betekent níet dat hij geen emoties hééft…” Buwalda: „…maar hij toont ze niet.” Koerselman: „Hij behéérst ze. Een huilende man kan zijn vrouw en kinderen niet beschermen. En dat is nou net wat een man te doen stond als er op de steppe een wild dier verscheen.” Buwalda: „Dat is zulke bullshit! De oertijd is zo verschrikkelijk lang geleden! De neanderthaler erbij halen is net zo flauw als  ‘fascist’ zeggen. Hoe kun je nou met dat soort argumenten het gedrag van mannen en vrouwen verklaren? Of goedpraten? Pure onzin!” „O”, zegt Koerselman, quasi-verslagen. „Nou. Daar zit geen woord Latijn bij.” Buwalda: „Ja, dat hakt erin, hè?” „Jij noemt het bullshit”, zegt Koerselman, „maar ik vind die evolutionair-biologische manier van kijken naar de mens fascinerend. De basis is vrij simpel, voedsel zoeken, voortplanten. De neurowetenschapper Paul MacLean noemde dat het reptielenbrein. Daarboven heeft zich een niveau ontwikkeld waarin de meer gedifferentieerde emoties zitten. Boosheid, angst, verdriet. En daarboven zit het verstandelijke niveau dat die emoties probeert te begrijpen en er rationeel mee om te gaan. Maar dat kunnen we helemaal niet zo goed. We zijn veel minder rationeel dan we denken. We zijn helemaal niet gebouwd voor ingewikkelde toestanden.” Koerselman staat op om naar de wc te gaan en als hij terug is vragen we of hij niet gewoon een beetje ouderwets en reactionair is, boos omdat de vrouwen de mannen overbodig maken. „Aha”, zegt Koerselman, volkomen kalm. „Jullie zijn in mijn afwezigheid gaan duiden.” Duiden? „Een standpunt terugbrengen tot iemands privé-behoeften en privé-motieven. Toen de klassieke psychoanalyse nog en vogue was, had je de strafduiding. Als je het niet eens was met iemand, zei je: o, dat vind je alleen maar omdat je zélf bang of boos bent. Dat is wat jullie proberen te doen, mij terugpakken. Eerst was ik een fascist, nu ben ik reactionair. Ik vind het allemaal prima, hoor. Maar wat kan ik nu nog zeggen?” Frank Koerselman (Batavia, 1947) is emeritus-hoogleraar psychiatrie en psychotherapie. In 2016 verscheen zijn boek Wie wij zijn. Het pamflet Ontvadering, van begin dit jaar, gaat over de gevolgen voor gezin en samenleving van het ‘einde van de mannelijke autoriteit’ Peter Buwalda (Brussel, 1971) is schrijver en columnist. Voor zijn debuutroman Bonita Avenue (2010) kreeg hij vele nominaties en prijzen. Inmiddels zijn er ruim 350.000 exemplaren van verkocht.  De roman Otmars zonen, die in 2019 verscheen, is het eerste deel van een trilogie. Voor de dubbelportretten bij deze interviewserie gebruikte fotograaf Lars van den Brink de double exposure-functie, waarbij de camera twee beelden over elkaar heen legt. Vroeger ontstonden zulke in elkaar overvloeiende foto’s soms spontaan, als het filmpje niet goed doordraaide.</p>]]></description>
      <guid>https://nrc.nl/nieuws/2020/08/07/ah-eerst-was-ik-een-fascist-nu-ben-ik-reactionair-prima-a4008168</guid>
      <pubDate>Fri, 7 Aug 2020 06:49:51 +00:00</pubDate>
    </item>
    <item>
      <title><![CDATA[‘Ik denk iedere keer dat het níets is wat ik maak’]]></title>
      <description><![CDATA[<p>Kunstenaar Erik van Lieshout is in een „supergoeie bui”, hij heeft zojuist een schilderij verkocht. Zijn Berlijnse galerie belde dat er een koper is voor zijn portret van Boris Johnson met corona. Hij giert het uit, steekt zijn armen hoog in de lucht. „Woehaa! Nou, dan kunnen we weer even vooruit. We leven met zijn drieën van ons kunstbedrijfje, met mijn vrouw die tevens mijn producent is en de editor die mijn films monteert delen we samen de pot.” Erik van Lieshout (52) kwam zojuist aan met de auto uit Rotterdam, waar hij een atelier heeft op zuid, in de wijk Charlois. Zeven jaar is hij getrouwd met Suzanne met wie hij iedere dag samenwerkt, maar niet samenwoont – „we latten”. Hij maakte over haar in 2009 de openhartige film Sex is Sentimental waarin hij zich afvroeg of je van mensen wel net zoveel kunt houden als van kunst. Neemt hij in zijn kunst geen blad voor de mond, nu is hij best gespannen, bekent hij  in de tuin van gastvrouw Nadia Zerouali in Almere. Hij heeft gemediteerd om zijn zenuwen voor dit „gesprek met vier vrouwen” in toom te houden. „Daarbij heb ik heel hard aan mijn moeder gedacht.” Dit is de vierde  aflevering van een reeks zomeravondgesprekken. Twee aan elkaar gewaagde gasten tafelen een avond lang met twee journalisten. Ze zijn te gast bij kookboekenschrijver,  kok en NRC-eetschrijver Nadia Zerouali. De komende weken spreken we onder meer ook: Een half uur later gaat zangeres Ellen ten Damme (52)  – modieus bordeauxrood sportpak en eenzelfde kleur alpinopet – tegenover hem aan de tuintafel zitten. Ze  woont op een woonboot in Amsterdam en heeft een werkloods in Wormerveer waar ze haar shows bedenkt en decors en kostuums bewaart. Ze kan niet wachten om straks weer af te reizen naar haar Franse buitenhuis in de heuvels van de Dordogne. Met haar dertig jaar jongere vriend, een pianist die ze ontmoette in het café om de hoek. „Een waanzinnig talent. Ik denk dat men nog wel van hem gaat horen.” In de eerste minuten tast  Ellen stilletjes het gezelschap af: de kale kunstenaar Erik – een uitgelaten spraakwaterval op sandalen, de stralende gastvrouw Nadia die de hele middag en avond à l’improviste in haar keuken voor ons zal koken met groenten in een hoofdrol, en twee journalisten van de cultuurredactie bij NRC. Bedachtzaam, met een zachte stem, zoekt ze naar de juiste woorden.  Hij zocht voor dit gesprek haar muziek op. Zij dacht – ten onrechte – dat hij grote kunstwerken van epoxy maakte. Dat komt vaker voor, zegt hij. „Je hebt een andere vent met dezelfde achternaam, Joep van Lieshout. Allebei komen we uit Brabant, allebei zitten we in Rotterdam. We worden vaak verward, vooral in het buitenland. Daar moet ik wel eens boeken van hem signeren, haha.” Alleskunners zijn ze, allebei. Met zijn films, schilderijen, tekeningen en installaties doet Erik van Lieshout mee op de hoogste podia in de internationale kunstwereld. In zijn kunst snijdt hij onderwerpen aan als racisme, discriminatie, drugs, seks, geweld en doorgeschoten regelgeving. Hij wil confronteren. Zij wil vermaken. Ellen ten Damme is een podiumbeest dat sinds haar jeugd zingt, acteert, liedjes schrijft. Ze is een lenige ex-turnster die nog zo in een split kan vallen, acrobatisch op haar handen loopt en viool en piano speelt op podia van Parade tot Carré. Ook had ze een succesvolle carrière in Duitsland waar ze stadiontournees deed met rocker Udo Lindenberg.  Kunst mag schuren. Ik hou niet van beledigen, maar provoceren is wel goed Ellen ten Damme zangeres Beiden zijn 52. En er blijken meer overeenkomsten te zijn. Yoga. Zwemmen in natuurwater. Gek op dieren. Gepassioneerd praten ze over de vogels met wie ze ooit het huis deelden. Erik had een beo, Ellen een tamme ekster, Arie, met wie ze een voorstelling maakte.  Alles begint bij het opgroeien „in de provincie” – hij in Brabant, zij in Drenthe, maar de familie Ten Damme komt uit de Achterhoek, Winterswijk; ze gaan terug tot het jaar 1400, vertelt Ellen. „De broers en zussen van mijn opa vormden zelf een orkestje, en iedereen zat bij de harmonie. Mijn vader moest kiezen tussen muziek en sport. Hij koos voetbal, terwijl hij graag zong. Hij ging zelfs betaald voetballen bij De Graafschap. Meerdere keren speelde hij tegen Abe Lenstra, kon hij trots vertellen.” Erik werd door zijn hippie-ouders vanaf zijn achtste meegesleept naar demonstraties. „Ieder weekend ergens anders. Dodewaard, Amsterdam, Den Haag. We waren overal tegen. Alles moest veranderen! Nicaragua, Chili. Mijn vader was een priester die zich bedacht had. Toen mijn ouders op mijn veertiende gingen scheiden, ging ik zelf actievoeren. Ik zat bij Rebel, een afdeling van de SAP, linkse communisten. En ik zette in Brabant een afdeling op van Jongeren Tegen Kruisraketten.” Jullie groeiden op in de jaren tachtig, de No Future generatie. Hoe heeft dat jullie beïnvloed? Ellen: „Mijn new wave/artpunkband stamde wel uit die tijd, maar ik kwam er pas in 1996 bij, toen Soviet Sex (opgericht door kunstenaars Peter Klashorst en Maarten van der Ploeg – red.) een doorstart maakte. We repeteerden in het atelier van Klashorst in de Spuistraat en traden alleen op binnen een straal van honderd meter, anders was het te ver lopen. In Hotel Winston aan de Warmoesstraat hadden we een eigen kamer die door de bandleden was beschilderd. Ook ik was afgebeeld, naakt op het plafond. Ik ging daar in bad, want dat had ik thuis niet.”  Hé, wacht even, lacht Erik. „Traden jullie in 1998 op in club Maria in Berlijn? Daar was ik bij. Ik was zéér onder de indruk van Peter Klashorst.”  Ellen: „De enige superanarchist die ik ken. De band hield op door de brand in de Roxy. Daar stond ons halve instrumentarium voor een show.” Soms weet je zelf nog niet of je schilderijen wel goed genoeg zijn. Maar je moet ze toch altijd weer ophangen Erik van Lieshout kunstenaar Ellen zat vanaf haar tiende in bandjes. „In zo’n jeugdhonk, weet je wel. Ik had buttons tegen kernwapens, maar ik was verder niet zo overal tegen. De wereld ging juist een beetje langs me heen. Het was mij allemaal eh… te groot. Ik kon het niet overzien en wilde ook niet meelopen.” Peinzend: „Ik zie trouwens nog steeds niets zwart-wit, ik kan niets met stelligheid beweren. Zaken kunnen twee kanten hebben.” Een groot verschil met jou, Erik. Erik: „Zeg dat! Al kan ik rustig weer draaien. Ik vind dit, dat en o, maar ook dat. In mijn films snijd ik twijfel er trouwens uit. Nuance laat je weg. Dat maakt je punt duidelijker.” We drinken muntthee in kleine Marokkaanse kopjes. Als lunch serveert Nadia gazpacho van watermeloen, tomaten en eigen vlierbloesemazijn. Iedereen duikt op de Marokkaanse dips met platbrood.   Erik heeft in de coronamaanden flink kunnen doorwerken, vertelt hij. „Ik houd van crisis. Inspirerende maanden. Merkel, Rutte, die persconferenties, de mondkapjes. Ik heb ze allemaal getekend. Ruttes gezicht ging in de crisis spreken, die werd ineens heel beeldend.” Ze lachen.  Ellen zat midden in haar Casablanca-theatertournee toen alle shows werden afgezegd. Met haar vriend „verschanste” ze zich op haar woonboot, ze ging klussen en veel koken. „Een paar dagen was ik neerslachtig: misschien gaat het wel nóóit meer door. Die tour ging net zo lekker, ik had uitverkochte zalen. En ik had net bedacht dat we een zaal als de Ziggo Dome zouden gaan doen over anderhalf jaar. Een beetje Madonna-achtig, met toeters en bellen. En ik zag uit naar openluchtoptredens in het Amsterdamse Bos. Maar helaas. Alles weg.” Erik: „Dan verlies je veel geld?” Ellen: „Ja. En daar ben je niet voor verzekerd. Gelukkig verdien ik goed en heb ik een buffer. Maar als je geen enkele reserve hebt…” Erik: „Ja, dan is het mooi afzien. Daar weet ik alles van. Als kunstenaar verdien je namelijk nóóit iets. Je bent eraan gewend om van niks te leven.” Maar jij bent een van de succesvolste kunstenaars van Nederland? Erik: „Ja, maar zonder geld. In Nederland kunnen maar drie kunstenaars goed van hun werk leven: Rineke Dijkstra, Marlene Dumas en Joep van Lieshout. De rest zit er allemaal onder. Ik stel in alle grote musea tentoon, maar ik krijg daar nooit een honorarium voor.” Dat moet hij toch even uitleggen. In 2018 won hij de Heinekenprijs voor de Kunst van 100.000 euro. Ellen: „Een ton?” Erik: „Ja. Supervet. Dat geld moet wel worden besteed aan je werk. Eerdere winnaars maakten een boek. Nou eh,… ik maakte een nogal kritische film over Heineken. Zij hadden toen net dat gedoe in Afrika met animeermeisjes, die niet alleen bier moesten promoten maar ook naar bed gingen met leidinggevenden. Ik twijfelde over dat geld en ben vervolgens naar Afrika gegaan om de prijs als het ware terug te geven. Heineken kreeg subsidie van de Bill Gates Foundation om medicijnen uit te delen. Wij zijn er een apotheek gaan opzetten. Hup, raam erin. Deur erin. En dat hebben we toen allemaal gefilmd.” De film ging dus ook over jouw schuldgevoel, en hoe je om moet gaan met een multinational die niet helemaal koosjer is, maar van wie jij wel geld aanneemt.  Erik: „Inderdaad. Heineken was not amused. Op een gegeven moment heb ik me in een interview in het lokale blaadje van Deurne ook laten gaan. Ik zei van alles. Over hoe stom Heineken was. En dat het Van Abbemuseum, waar ik in het kader van die prijs een tentoonstelling had, het saaiste museum van Nederland was. Toen mocht ik niets meer van ze zeggen. Het werd moeilijk en zuur.”  Alles is vervelend in de kunstwereld joh, zucht hij. „Overal zijn restricties. Maar het is goed om met conflict te werken. Want dan kan ik iets proberen te veranderen!”  Je zei eens: al mijn kunst is supermoralistisch. Erik: „In deze coronatijd spuit het moralisme helemaal m’n oren uit. Ik werd overal zo kwaad over. Ik zag geen vliegtuigen en dacht: oh, straks gaat iedereen weer vliegen. De kunstwereld is één groot globalistisch netwerk. Ik bedoel, er wordt kunst gemaakt over het klimaat. En dan stappen we straks weer gerust met 150.000 man het vliegtuig in voor weer een biënnale. Dat kan gewoon niet meer! Je kunt niet kritisch zijn en dan toch gaan! Dat is zo hypocriet.”  We komen op kunst die nu niet meer zou kunnen. In de jaren negentig maakte Erik cartoon-achtige schilderijen van onder meer zwarte mensen aan het spit. Ze waren humoristisch bedoeld. „Ondenkbaar nu”, zegt hij direct. „Het was een andere tijd.”  En zijn karikaturale tekeningenserie van Pim Fortuyn, die de Rotterdamse politicus compleet belachelijk maakte? „Dat was een breekijzer dat nodig was.” Ellen maakte in 2002 een videoclip bij het nummer ‘Vegas’, waarin zij als islamitische vrouw ging zoenen met Katja Schuurman die de Heilige maagd Maria was. „De regisseur vreesde dat het in bepaalde kringen niet zo goed zou vallen. Begrepen wij niéts van.”  Erik: „Goed dat je dat gedaan hebt.” „Nou,” zegt ze, „die muziekclip is dus wel gecensureerd. Dat vond ik wel stom. Kunst mag schuren. Ik hou niet van beledigen, maar provoceren is wel goed. Je moet toch voorbeelden stellen?” Erik knikt nadrukkelijk.  Tijd voor een wandeling. Nadia’s achtertuin uit, het bos in. Vergeet geen kersen te plukken, geeft Nadia ons nog mee. „De bomen hangen er vol mee.”  Ellen verwondert zich over de boomhoge berenklauwen die we tegenkomen. „Net Jurassic Park.” Terwijl Erik even achter een dikke zwarte kater aan dwaalt, neemt Ellen vogelgeluiden op met haar telefoon. Ze willen naar de schaapskooi. Daar vist een herder met een soort hengel wat schapen uit de kudde. „Waarom worden die schapen nou apart genomen?”, vraagt Ellen bezorgd aan Erik. „Wat is de keuze die ze hebben? Wol of vlees?”  Ellen is duidelijk meer op haar gemak nu ze kan dartelen en dansen over het gras. „Ze is echt expressief, hè”, merkt Erik op. Onderweg stelt ze hem vragen als: „Waar teken je het liefst mee?” Een hard contékrijtje is het beste, zegt hij. Met verf wordt het papier al gauw blubberig. Hij werkt ook veel met plakplastic. „Dat snijd ik uit, zodat er vormen en lijnen achterblijven op het papier. Ken je Matisse? Die heeft ook veel geknipt en geplakt.”  Ellen: „Op welk materiaal doe je dat?”  Erik: „Op dik papier. Het zijn eigenlijk een soort affiches.”  Terug in de tuin pakt Ellen haar telefoon om hem te googlen. „Sorry dat ik de verkeerde Van Lieshout in mijn hoofd had.” Ze scrolt langs een aantal van zijn tekeningen en schilderijen. Portretten van Brexit-types en Euro-politici, maar ook nationalistische symbolen.  Kijk, legt Erik haar uit, „tuttig, da’s gewoon saai”. Hij glimt als ze langs een protestdoek uit 2014 komt: „Ja die is mooi hè? Die hangt in het MoMA.” De artisjokken met vinaigrette staan net op tafel als donkere wolken boven ons samentrekken. Niet lang daarna barst een hevig onweer los. We rennen met borden en glazen naar een lange tafel in de leefkeuken. Het gesprek wordt nu steeds losser.  Erik: „De eerste single die ik kocht? Public Image Ltd. met ‘This is Not a Love Song’.”  Ellen: „De mijne was ‘Denis’ van Blondie. Vorig jaar was ik trouwens met Debbie Harry op vakantie in Costa Rica. Dat vond ze wel grappig om te horen, dat zíj mijn eerste singletje was.”  Erik, met grote ogen: „Ben jij op vakantie geweest met Blondie?” Nadia serveert botanische gin met tonic. Op verzoek alcoholvrij. Erik is deze maand precies tien jaar geleden gestopt met drinken.  „Dronk je structureel zoveel?”, vraagt Ellen. „Ik was twee keer per week dronken”, zegt Erik. „Vooral op openingen ging ik veel te veel drinken. Dat was niet goed. Ik heb toen nog wel vijf jaar geblowd, maar ook daar ben ik nu vijf jaar mee gestopt. Nou, dat was nog veel moeilijker. Als er iets was, liep ik naar de coffeeshop.” Ellen: „Ik drink wel, maar heel weinig. Als zangeres heb je daar helemaal niks aan. Ik ben het liefst fit. Tijdens zo’n tournee moet ik veel dansen en bewegen. Ook vind ik dat als mensen een dure kaart voor jouw show kopen, je gewoon zo goed mogelijk moet proberen te zijn. En ik denk vaak: jongens, het leven is toch leuk genoeg, waarom moet dat toch allemaal?” Erik: „Als je jong bent, wil je toch gekke dingen doen? Op straat slempen, coke scoren op de Nieuwe Binnenweg. Dat is toch prachtig?”  Onherroepelijk dient het thema ouder worden zich aan. Ellen zegt zich erop te verheugen. „Dat je niet langer als een jong mokkel wordt gezien. Ik heb altijd gezegd: op mijn zestigste ben ik op mijn best. Dan heb ik zoveel levenservaring. En dan ben ik net nog goed genoeg bij stem. Die zal daarna vast minder worden.” Erik vindt het moeilijk, ouder worden, zegt hij. „Ik ben zo’n type dat alles wil doen. Ik ben bang dat ik dadelijk iets gemist heb. Stel je voor dat ik een paar schilderijen niet gemaakt zou hebben! Of dat een bepaalde film er niet gekomen is? Je bent nu in een fase van je carrière dat je geen rotzooi meer kan laten zien. Ik denk daar veel over na. In meditaties stellen Suzanne en ik ons wel eens de dood voor. Jarig zijn vind ik ook verschrikkelijk. Heb jij dat niet?” Ellen, aarzelend: „Als je, zoals ik, een dodelijke ziekte hebt gehad, kijk je er misschien iets anders tegenaan. Ik heb twee keer borstkanker gehad. De eerste keer was zestien jaar geleden, drie jaar geleden in mijn andere borst. Ik heb nu twee keer een borstsparende operatie gehad.” Erik, verschrikt: „Oh jakkie.” Ellen: „Maar als je dáár goed doorheen komt, ben je euforisch en vind je alles geweldig. Dan ben je blij dat je jarig bent.” Over haar ziekteproces maakte ze in 2007 een documentaire. Ze liet zich filmen terwijl ze chemokuren kreeg in het ziekenhuis. „Als je hoort dat je kanker hebt, denk je meteen: dan ga ik zeker dood. Ik vroeg een bevriende cameraman het ziekteproces te filmen. Maar ik bleef vrij fit, en plande al die chemo’s gewoon om mijn optredens heen. In de film zie je dat ik met de artsen overleg: sorry, maar dan kan ik niet, want dan treed ik op.” Je kreeg  ook kritiek, dat je het deed voorkomen alsof chemo niet erger is dan een griepje. Ellen: „Hoe mensen met kanker omgaan is voor iedereen anders. Het hele traject kwam mij bekend voor. Mijn toenmalige vriend Robin had eerder ook kanker, ik heb hem een jaar lang verzorgd. Sommigen zeggen hun baan op of verbreken hun relatie. De media belichten vaak alleen de zwaarste gevallen, de mensen die er heel beroerd aan toe zijn.” Ze wil maar zeggen: het kan ook anders gaan. „Je komt er goed doorheen, zet een pruik op en na een paar maanden is het weer weg. Het gevaarlijke is dat door al die negatieve berichten mensen bang worden gemaakt voor allerlei behandelingen. Nu is die film een soort voorlichting. Kanker hoeft helemaal niet zo afschuwelijk te zijn. Het is een vrolijke film, geen melodrama.” Erik: „Wow, dat heb je goed gedaan! Stoer. Dat heeft zin.”  Haar leven heeft ze niet omgegooid. „Ik heb alleen een dieper besef van eindigheid, dat het ieder moment afgelopen kan zijn en je er dus maar het beste van kan proberen te maken.”   Foto Lars van den Brink Ze vertelt hoe ze acrobatische acts heeft gedaan op een groot paard, voor het buitenspektakel De Stormruiters. „En dan ook nog op zo’n hoge dijk, verblind door het licht.”   Erik, bewonderend: „Jij doet dus veel gevaarlijke dingen?” Ellen: „Ja, maar ik ben niet helemaal gek. Ik zou niet zomaar van een rots in het water springen. Dan wil ik toch eerst weten of het water wel diep genoeg is. Ik zie andere mensen iets doen, en denk dan: dus het kan. Als ik het zelf zou moeten uitvinden, zou ik het niet zo snel doen. En echt leuk vind ik het ook niet altijd. Dat je heel lang in de nok moet hangen voor een voorstelling begint bijvoorbeeld, tussen die lampen. Dan ben ik toch weer blij als ik eenmaal beneden ben. Maar live optreden geeft een fijne spanning.” Erik schudt zijn hoofd. „Ik schijt al in mijn broek bij een opening.” Hij vertelt over zijn faalangst. „Ik denk iedere keer dat het gewoon níéts is wat ik maak. Soms weet je zelf nog niet of je schilderijen wel goed genoeg zijn. Maar je moet ze toch altijd weer ophangen.” En dan recensies. „Ik heb daar grote angst voor. Ik kan er niet tegen, terwijl ze meestal best goed zijn.” Grinnikt: „Moet ik weer die meditatietechnieken toepassen.”  De faalangst gaat terug op zijn jeugd, toen hij in de ogen van zijn ouders „altijd alles fout deed”. „Ik zou nooit verder komen dan de mavo. Tijdens therapie kom je erachter hoe klein je eigenlijk nog was en dat je veel meer liefde nodig had dan je gekregen hebt. We waren met vier kinderen thuis, en mijn ouders waren altijd bezig.”  We merken op dat ze allebei veel van zichzelf in hun kunst leggen. Dat maakt kwetsbaar. Ze knikken. Ellen: „In zo’n maakproces ga je door fases. Eerst is er niks. Dan komen die ideeën. Moet je keuzes maken. En dan slaat de twijfel toe.”  Erik: „Ik maak eerst allemaal stomme, belachelijke dingen die nergens toe doen. Dat weet je al, maar je moet ze toch doen, want anders ga je te snel naar je doel. Dus ik moet rommelen. Die creatieve manie is noodzakelijk. Het gevaar van je werkproces steeds beter te leren kennen is dat je te snel je doel bereikt.”  Is met pensioen gaan voorstelbaar in de wereld van de kunsten? Ze betwijfelen het. Ellen: „Vijf jaar geleden  kocht ik een huis in Frankrijk en dacht:  ik ga met pensioen. Taarten bakken, de tuin. Heel bejaard. Normale dingen doen waar ik anders nooit tijd voor heb. Na twee weken was ik daar weer vanaf. Toen begon het meteen weer te borrelen: ik wil die show nog maken, en die cd.” Erik, resoluut: „Ik zal altijd kunst blijven maken. Ik denk dat ik nog een heel eind vooruit kan. Mijn ontwikkeling is nog niet af. Ik moet nu proberen te gaan verzachten, mijn ego iets onderdrukken. Ego is voor kunst een heel goed onderwerp. Maar het is tijd dat het ego kleiner wordt en de kunst groter.” Ellen knikt. „Maar als ik lelijk ga zingen, hoop ik dat iemand me waarschuwt!” Straks zullen ze in de voortuin in de stromende regen als oude vrienden afscheid nemen. Nu schenkt Nadia Zerouali  kruidige koffie met kardemom. En zegt hoe de muziek van de 84-jarige Libanese diva Fairouz haar nog zo ontroeren kan. „Echt een oude vrouw, maar als ze gaat zingen maakt dat niet meer uit.” O, veert Ellen op. Ze blijkt het bedwelmende nummer ‘Nassam Alayna Al Hawa’ van Fairouz te zingen in haar theatershow Casablanca. Als Ellen het spontaan inzet, in nagenoeg perfect Arabisch, is Nadia zichtbaar ontroerd. „Wow, ik ben er gewoon stil van. Dat is echt moeilijk hoor, dat durft bijna niemand. Maar jij kunt het gewoon.” Ellen bloost, mompelt iets over video’s bestuderen en kijkt verlegen naar haar bord.  Erik, trots: „Natuurlijk, want zij gaat naar Ziggo Dome!”  Ellen Ten Damme (Warnsveld, 1967) is  zangeres en actrice. Met theatraliteit als grote troef, ze deed de Kleinkunstacademie in Amsterdam, kan ze pop, rock, chansons of Duits repertoire dwingend voor het voetlicht brengen. Haar albums Durf jij?, Het Regende Zon en Alles Draait  bevatten teksten van Ilja Leonard Pfeijffer. Ze won de Gouden Notenkraker in 2010.  Half augustus start haar Allez-Hop tournee in de theaters. Erik van Lieshout (Deurne, 1968) maakt spraakmakende, radicaal persoonlijke kunst. Zijn oeuvre bestaat uit tekeningen, collages, schilderijen en video-installaties. Hij won in 2018 de Heineken Prijs voor Kunst. Van Lieshout studeerde aan de Academie voor Kunst en Vormgeving ’s-Hertogenbosch en De Ateliers. Op 3 september opent zijn tentoonstelling ‘Art Blasé’ bij Annet Gelink Gallery in Amsterdam. Voor de dubbelportretten bij deze interviewserie gebruikte fotograaf Lars van den Brink de double exposure-functie, waarbij de camera twee beelden over elkaar heen legt. Vroeger ontstonden zulke in elkaar overvloeiende foto’s soms spontaan, als het filmpje niet goed doordraaide.</p>]]></description>
      <guid>https://nrc.nl/nieuws/2020/07/31/ik-denk-iedere-keer-dat-het-niets-is-wat-ik-maak-a4007402</guid>
      <pubDate>Fri, 31 Jul 2020 06:49:52 +00:00</pubDate>
    </item>
    <item>
      <title><![CDATA[&#8216;Ik wil roken en drinken, ook al kost dat me misschien gezonde levensjaren. Dat is mijn keuze&#8217;]]></title>
      <description><![CDATA[<p>De in diabetes gespecialiseerde arts Hanno Pijl wil net vertellen hoeveel hij weegt en wat zijn BMI is of daar komt Marian Donner de keuken van Nadia Zerouali in. „O”, zegt ze. „Gaan we daarmee beginnen?” Ja, daar willen we mee beginnen. Hanno Pijl publiceert het ene na het andere populairwetenschappelijke boek over diabetes type 2 en andere welvaartsziekten, hoe je slanker, fitter en weer gezond kan worden door beter te eten en te leven, en zo te zien houdt hij zich keurig aan zijn eigen voorschriften, want hij is slank en afgetraind. Zijn BMI, body mass index, de verhouding tussen lengte en gewicht, schatten we op minder dan 20. „Nee hoor”, zegt hij. „Ik zit op 21,9. Iedereen schat me lichter omdat ik smal gebouwd ben. Maar ik weeg 74 kilo, bij een lengte van 1 meter 84.” „Hm, hm”, zegt Marian Donner, die naast hem aan tafel is gaan zitten en naar hem kijkt. Hanno Pijl draait zich naar haar toe en vraagt: „Weet je iets van BMI af?” „Jawel”, zegt ze. „Maar wat mijn BMI is weet ik niet, en ik weet ook niet hoeveel ik weeg. Ik heb niet eens een weegschaal. Mijn lichaam in cijfers…” Ze schudt nee. „Waarom zou ik mijn BMI moeten weten? Word ik een beter mens als ik mijn lichaam in cijfers kan uitdrukken?” „Gezondheidsrisico’s”, zegt Hanno Pijl. „Om gezondheidsrisico’s in te schatten heb je cijfers nodig. Met een BMI tussen de 20 en 25 heb je het minste risico op ziekte.” Dit is de derde aflevering van een reeks zomeravondgesprekken. Twee aan elkaar gewaagde gasten tafelen een avond lang met twee journalisten. Ze zijn te gast bij kookboekenschrijver,  kok en NRC-eetschrijver Nadia Zerouali. De komende weken spreken we onder meer ook: Marian Donner zegt nog net niet ‘fijn voor je’. Maar zo kijkt ze wel. Zij publiceerde vorig jaar het Zelfverwoestingsboek, waarin ze het recht bepleit om ongezond en lelijk te zijn, om te falen en af te wijken van de norm. Stink! Drink! Bloed! Brand! Dans! Ze moet niets hebben van de mensverbeteringscultuur waarin we volgens haar leven. We worden er ongelukkig van. We denken dat we ziekte kunnen vermijden zolang we maar in de gaten houden hoeveel stappen we zetten, hoeveel uren we slapen, hoe onze bloeddruk en hartslag zich gedragen, en of onze suiker- en cholesterolwaarden op orde zijn. „En dat is niet zo”, zegt ze. „Je kunt ook ziek worden als je nooit rookt, veel sport en altijd gezond eet. En er zijn toch genoeg mensen die roken en drinken en te zwaar zijn en gezond oud worden?” „Die zijn er”, zegt hij. „Maar niet veel. Het staat als een paal boven water dat je je risico op suikerziekte of een hartinfarct vergroot als je te zwaar bent, en dat risico neemt toe bij het ouder worden. Dat zeg ik ook tegen patiënten.” „Je zegt: risico.” „Ja, het gaat om risico’s.” „Dat bedoel ik. Het is geen zekerheid.” Voor het gesprek mailde Hanno Pijl ons dat hij het liefst onbewerkt voedsel eet, vers uit de keuken. We hadden hem gevraagd naar zijn dieetwensen. Eet hij altijd zo? „Ja”, zegt hij. „Ik eet zoveel mogelijk voedsel dat ik zelf heb klaargemaakt, dan weet ik wat erin zit. Geen zout of suiker of andere toevoegingen uit de fabriek. Maar ik ben geen heilige, hoor. Ik ben ook gevoelig voor verleidingen uit de omgeving, en dan bedoel ik de ziekmakende omgeving die we zelf zo hebben ingericht. Esther, mijn vrouw, is dermatoloog en ze had van een vertegenwoordiger van de farmaceutische industrie een blikje stroopwafels gekregen. Dat stond bij ons op het aanrecht en toen heb ik een stroopwafel gegeten.” Ik ben een ondermijner, absoluut. Mensen zeggen: weet je wel hoeveel overlast je geeft? Marian Donner  schrijver Een hele stroopwafel? „Ja”, zegt hij. „Terwijl ik het niet wilde, want ik weet dat een stroopwafel niet goed voor me is.” We vragen of ze vannacht genoeg geslapen hebben. En waarmee hebben ze ontbeten? „Haha”, zegt Hanno Pijl, naar Marian kijkend. „Begin jij maar.” Marian Donner: „Ik ontbijt altijd met een banaan, een speltcracker met kaas en koffie met melk, that’s it. Vannacht heb ik zeker niet genoeg geslapen, want ik slaap al bijna vijf jaar niet goed, sinds mijn zoon er is. Heb ik gisteravond gedronken? Gisteravond niet, geloof ik.” Rookt ze nog? „Jazeker! Na de koffie en de cracker rook ik mijn eerste sigaret. Jij niet, hè.” Ze kijkt naar Hanno. „Jij hebt vast nooit gerookt.”  „Jawel”, zegt hij. „Als student. En gisteravond hebben Esther en ik een gin-tonic gedronken. Dat doen we eens per week.” „Eentje?”, vraagt Marian Donner. „Echt? En als je dan zin in nog eentje hebt?” „Heb ik niet. Na één heb ik genoeg.” „O. Nou. Ik heb het omgekeerde. Na het eerste glas heb ik meteen zin in het volgende glas.” Ze vertelt dat haar moeder, die rechter en raadsheer was in Amsterdam, ook altijd na één glaasje wijn genoeg heeft. Roken doet ze nooit. „Ze ziet er twintig jaar jonger uit dan ze is.”  Marians vader daarentegen, de schaakgrootmeester, schrijver en columnist J.H. (Hein) Donner rookte drie pakjes sigaretten per dag en dronk er flink bij. Hij kreeg op zijn zesenvijftigste een hersenbloeding, waarna hij nauwelijks meer kon praten en nog maar met één vinger kon typen. Op zijn eenenzestigste stierf hij. Marian was veertien. Nee, ze was niet boos op hem, nooit geweest ook. „Ik had mijn vader graag langer gehad, maar dan was hij niet geweest wie hij was. Hij was een bohémien, altijd in het café. Nu zitten de bohémiens in de sportschool en de Mulischen en de Deelders van nu werken bij Bol.com.” Ze is 46 en vindt dat je alle drank en sigaretten die zij in haar leven heeft gehad wel aan haar begint te zien. Maar ze is niet van plan om haar gewoonten te veranderen. Ze zegt dat ze ontelbare keren dronken is geweest. Ze houdt van de roes omdat die de tijd even uitschakelt, het vooruitzien, de controle. „Je bent helemaal in het moment. Het is een vorm van mindfulness. Nou ja, een ongezonde vorm van mindfulness.” „Dat heb ik helemaal niet”, zegt Hanno Pijl. „Ik vind het onprettig om geen controle te hebben. Denk jij dan achteraf nooit eh, jemig?” „Valt mee. Ik ben heel aardig voor mezelf als ik domme dingen heb gedaan. Geeft niks, ga maar lekker op de bank liggen.” Alleen tijdens haar zwangerschap dronk ze niets en rookte ze ook niet. Ze miste het vreselijk.  Wat heeft Hanno Pijl gisteravond na die gin-tonic gegeten? „Een warme salade van zilvervliesrijst met linzen en een beetje tomaat, gember en peterselie. Voor toe hebben we vaak bosvruchten met volle yoghurt en wat zaden, maar gisteravond niet. Om elf uur zijn we gaan slapen.” Hij lacht. „Zo grappig, Marian, ik ben zo anders dan jij. Ik ga altijd om elf uur slapen en ik sta altijd rond zeven uur op. Dat ritme gaat gewoon helemaal in je zitten.” En bij het ontbijt dus geen koffie en geen sigaret. „Wel koffie. Koffie is niet slecht, hoor. Er zijn veel aanwijzingen dat je met vijf kopjes koffie per dag minder kans op suikerziekte en hart- en vaatziekten hebt. Wel heb ik de neiging om het ontbijt over te slaan. Ten eerste heb ik er niet veel behoefte aan en ten tweede zijn er steeds meer aanwijzingen dat time restricted eating ook het risico op ziekten verkleint.” Time restricted eating? „Alles wat je eet, eet je in een paar uur per dag, een soort vasten. Dat doe ik dus een beetje. Ik begin de dag vaak met een halfuur of drie kwartier fietsen op de hometrainer en wat oefeningen met gewichten. Als ik ontbijt, is het vaak yoghurt met muesli. Zonder rozijnen, wel met noten. Het lijkt misschien of ik een Spartaans leven leid, maar zo voelt het niet. Het is een routine waar ik ook van geniet. Ik geniet van eten. En ik kook graag.” Hij is de zoon van twee artsen die, zoals alle artsen in hun tijd, weinig van gezond eten wisten. Zijn vader kookte nooit, zijn moeder vond koken vreselijk. Zelf leerde hij tijdens zijn studie geneeskunde, in Rotterdam, niets over de invloed van voeding op de gezondheid. Hij hield zich er ook niet mee bezig, tot hij een jaar of twintig geleden het boek Guns, Germs and Steel las van de Amerikaanse evolutiebioloog Jared Diamond. Daarin wordt de opkomst van de landbouw in Europa, Azië en Noord-Afrika beschreven en hoe die het leven van de mensen veranderde. „Niet iedereen was meer nodig voor de voedselvoorziening”, zegt hij. „Ze konden gaan nadenken over organisatie, over politiek, en binnen no time hadden ze de wereld veroverd. Maar ze waren niet gezonder dan de jager-verzamelaars, integendeel. Na dat boek ben ik heel veel over voeding gaan lezen, en dat heeft me tot het besef gebracht dat alles waar we uit bestaan, echt alles, moet komen uit wat we eten.” We zijn dus wat we eten? „Ja. We zijn wat we eten. Essentiële aminozuren, vitamines, mineralen, alle bouwstenen van ons lichaam moeten we binnen krijgen door te eten, en als je er te weinig van eet gaat je immuunsysteem eronder lijden, of je hart, of je longen. En als je de verkeerde dingen eet, suiker bijvoorbeeld, of verkeerde vetten, dan veroorzaakt dat ontstekingsreacties waar je immuunsysteem en je organen ook onder gaan lijden, en dan doe je het dus van twee kanten fout. Zo begint diabetes type 2 en zo beginnen hart- en vaatziekten.”  Nadia Zerouali zet intussen de tafel vol schalen geroosterde en vervolgens gepureerde paprika’s, Friese waldbonen en zomerpostelein, Libanese snijbonen en paddenstoelen en krokant gebakken uien, roodlof en komkommerdressing, labneh (uitgelekte yoghurt) en za’atar (oregano, sesamzaad en gedroogde zure besjes) en sla van een boerderij uit de buurt. „Ik denk”, zegt ze, „dat ik hiermee wel voldoe aan alle eisen van de gezondheid.” „Ooooh”, zegt Hanno Pijl. „Dit is echt fantastisch.”  „En o ja, er komen ook nog eitjes.” Is dit het eerste wat hij eet vandaag? „Nee, nee, ik heb vanochtend drie volkoren crackers gegeten, één met een plakje oude kaas, één met hummus, en één met pindakaas. Ik ben dol op pindakaas, al is pindakaas wel bewerkt. Ik neem de soort die alleen uit pinda’s bestaat.” „Bah”, zegt Marian Donner. „Die heb ik weleens geproefd. Helemaal niet lekker. En nou zeg jij zeker: moet je aan wennen.” „Wat ik zeg,” zegt Hanno Pijl, „is dat het een persoonlijke keuze is hoe je eet. En ik doe het niet om honderd te worden. Ik doe het om gezond te blijven. Wat ik óók zeg” – hij kijkt Marian aan – „is dat je bij de keuze voor hoe je eet en hoe je leeft een maatschappelijke verantwoordelijkheid hebt.” „O ja?”, zegt Marian Donner. „Ja. Jij maakt een andere keuze dan ik, en dat moet je zelf weten, maar je moet wel nadenken over de vraag hoe we dat gaan doen met acht miljoen mensen in Nederland die ziek zijn, en wat dat betekent voor de kosten van de gezondheidszorg. Hoe gaan we die in de hand houden?” „Ziek? Wat bedoel je met ziek?” „Chronische aandoeningen. Diabetes type 2: meer dan een miljoen mensen, en dat zijn alleen nog maar de mensen die bekend zijn bij de huisarts. Het worden er elk jaar meer. Ze worden steeds jonger. In 2003 ben ik me helemaal gaan richten op mensen met diabetes, en sindsdien zie ik ze elke dag mijn spreekkamer binnenkomen. Ze zijn vaak veel te zwaar. Ze slikken acht of tien pillen per dag, en vaak is hun diabetes dan nog niet op orde. Het vraagt heel veel van mensen om gezonde keuzes te maken in een ongezonde omgeving, maar de focus op medicatie stuit me tegen de borst. Ik geloof gewoon niet dat die dingen door technische dingen opgelost gaan worden, vooral niet als mensen de dingen blijven doen die hen ziek maken.” „Hm, hm”, zegt Marian Donner. „Ik ga een heel eind met je mee. Ik maak me ook druk om acht miljoen mensen met een chronische aandoening. Maar jij hebt het over individuele verantwoordelijkheid en ik zeg: het is de samenleving die ons ziek maakt. En een van de belangrijkste ziekmakers is stress.” „Ja”, zegt Hanno Pijl. „En waar krijg je stress van? De huur die te hoog is, een baan die niet safe is, armoede. En dan zeggen we: ga yoga doen, ga rennen, doe aan mindfulness, dan leer je omgaan met die stress. Dat is ook zo. Maar daarmee verlies je uit het oog dat het systeem erachter onrechtvaardig en ongezond is. En kijk naar wat bedrijven allemaal voor dingen produceren die slecht zijn voor de mensen, alleen maar om er geld aan te verdienen. Laten we daar eens wat aan doen.” „Helemaal mee eens”, zegt Hanno Pijl. „Ik vind dat ik het recht heb om te leven zoals ik wil. Ik wil roken en drinken, ook al kost dat me misschien gezonde levensjaren. Dat is mijn keuze.” „Dat mag zo zijn”, zegt Hanno Pijl, „maar ik maak me grote zorgen om het solidariteitsprincipe. Als we zo doorgaan is de zorg volgens het CBS in 2040 totaal onbetaalbaar. De premie gaat misschien wel naar 400 euro per maand. Mensen gaan naar elkaar kijken. Moet ik betalen voor jouw ongezonde gedrag?” „Ja ja”, zegt Marian Donner. „En dan zou ik geen recht meer hebben op gezondheidszorg. Alsof dat recht verdiend moet worden met gezond leven en de goede keuzes maken. Of een goed mens te zijn. Ik vind dat heel kwalijk. Gezondheidszorg is er ook voor domme mensen, voor mensen die domme keuzes maken, voor mensen die arm zijn en daardoor domme keuzes maken.” „Vind ik ook”, zegt Hanno Pijl. „Maar als jij een longcarcinoom krijgt doordat je blijft roken, dan kun je in de situatie komen dat je zelf je eigen behandeling moet betalen. En dat kun je niet, want die is veel te duur. Om ons systeem van gezondheidszorg overeind te houden zit er maar één ding op: zorgen dat mensen minder ziek worden. Als individu zal je ook je eigen verantwoordelijkheid moeten nemen voor je gezondheid.” Gisteravond hebben we een gin-tonic gedronken. Dat doen we eens per week Hanno Pijl internist-endocrinoloog „Maar die nadruk op eigen verantwoordelijkheid”, zegt Marian Donner, „dwingt mensen om zich aan te passen aan een ziekmakende samenleving. Zoals een kind dat ritalin moet slikken terwijl er niets aan de overvolle klassen en de overwerkte leraren wordt gedaan. Als je maar meedraait in het rad van yoga en groene smoothies, altijd op de toppen van je kunnen…” Zoals Hanno Pijl? „Hanno is een heel goed aangepast mens. Hij weet zichzelf perfect gezond en optimaal te houden. Ik ben een ondermijner, absoluut. Mensen zeggen: weet je wel hoeveel overlast je geeft? Ze willen je niet horen, niet zien, niet ruiken, je bent een doorn in hun oog. Mijn punt is: begin met het wegnemen van de maatschappelijke oorzaken van ziektes. Bestrijd armoede, doe iets aan de werkdruk, de almaar groeiende bestaansonzekerheid. Dán praten we verder over eigen verantwoordelijkheid. En nu wil ik heel graag even roken.” Ze pakt haar sigaretten en vraagt met een glimlach aan Nadia Zerouali of ze op het balkon mag roken. Dat mag ze, maar Nadia doet wel de deuren achter haar dicht. Ze wil beslist geen sigarettenrook in haar keuken. Daar staat Marian dan, in de regen. Ze zwaait. Foto Lars van den Brink Hanno Pijl vertelt over een patiënt die hij al heel lang kende, laagopgeleid, ze kwam altijd met haar echtgenoot. Ze was veel te zwaar en elke keer weer vertelde hij haar over het belang van gezond eten, en wat gezond eten was. Ze knikte ja en amen, en hij dacht dat ze het begreep, maar er verbeterde niets aan haar diabetes, de bloedsuikers bleven torenhoog. Op een dag zei haar man: dokter, zou het aan de chips kunnen liggen? De chips? Wat bedoelt u? Bleek dat die vrouw elke avond bij de koffie twee zakken chips wegwerkte. „Ze begreep het gewoon niet.” Dus? „Moeten we het nog beter uitleggen.” Nee, dat vindt hij niet paternalistisch. Hij vindt het eerder paternalistisch om te zeggen dat de mensen het toch nooit zullen snappen en dat je ze daarom niet op hun verantwoordelijkheid kunt aanspreken. Hij zou het een goed idee vinden om chips en snoep en sigaretten en alcohol van de markt te halen, op voorwaarde dat de meerderheid van de bevolking het daarmee eens zou zijn. „Als het er niet meer is, verlangen we er ook niet meer naar. We worden er echt niet ongelukkiger van.” „Maar de stress”, zegt Marian Donner, weer binnen, de sigaret half opgerookt, „zal niet minder zijn en mensen zullen nog steeds ziek worden. Ben je het daarmee eens?” „Zeker. Alleen zullen er substantieel minder zieken zijn.” „En zo schuiven de grenzen steeds verder op. Ik bedoel, het is goed dat je niet meer mag roken op kantoor en dat je in de auto een gordel moet dragen. Bromfietsers moeten een helm op en onder het klimrek liggen rubbertegels. Maar wat zijn de consequenties als je alle risico’s probeert uit te bannen? Voor je het weet gaan we zwangerschap uitbesteden aan artificiële baarmoeders. Wie het niet doet zal het verwijt krijgen dat ze het leven van haar kind op het spel zet. Al die dingen hebben sociale, morele, filosofische en ethische effecten, en daar gaat het te weinig over. Je kunt iedereen gezond willen houden en dan worden we allemaal heel erg oud…” En dement?  „En dement.” „Ik denk dat het anders zal zijn”, zegt Hanno Pijl. „Ik denk aan de zogenaamde blue zones, de gebieden in Italië en Griekenland en Japan waar bijna geen kanker voorkomt, bijna geen hart- en vaatziekten en bijna geen diabetes. Mensen worden er heel oud, maar ze blijven gezond en functioneren zelfstandig. Ze vegen hun stoepje, ze doen lopend of op de fiets hun boodschappen, ze praten met de buren. Op een dag stoppen ze ermee en een paar weken later zijn ze dood, zonder aanwijsbare ziekte of aandoening.” Praat hij met zijn patiënten over hun maatschappelijke verantwoordelijkheid? „Eh, niet zo vaak. Dat kun je als dokter niet over je hart verkrijgen. Patiënten komen bij mij met een vraag, ik ben te zwaar, wat kan ik doen, en dan probeer ik ze advies te geven. Ik praat met ze over gezonde voeding, en beweging, stress en slaap. Ik waarschuw ze dat het heel moeilijk zal zijn om af te vallen.” Gaat het hun om de zwaarlijvigheid? Niet om de diabetes? „Ze willen van hun diabetes af, maar ze komen ook  voor een slanker uiterlijk. Het zijn mensen van honderddertig kilo of zwaarder, ze hebben alles al geprobeerd. Als academisch ziekenhuis ben je de laatste strohalm.” Hoe vaak lukt het? „Helaas maar heel weinig. Hoeveel huilende patiënten ik niet tegenover me heb gehad. Dat gewicht wordt een totale obsessie. Mensen zijn wanhopig, echt wanhópig.” Marian Donner (Amsterdam, 1974) is schrijver en publicist, o.a voor De Groene Amsterdammer. In 2019 verscheen haar Zelfverwoestingsboek, waarin ze het opneemt voor de mensen die niet voldoen aan de norm van een succesvol en gezond leven. Hanno Pijl (Arnhem, 1959) is internist-endocrinoloog en hoogleraar diabetologie in het Leids Universitair Medisch Centrum. Hij schreef de boeken Diabetes type 2? en Hart- en vaatziekten?, beide met als ondertitel ‘maak jezelf beter’. Voor de dubbelportretten bij deze interviewserie gebruikte fotograaf Lars van den Brink de  double exposure-functie,  waarbij de camera twee beelden over elkaar heen legt. Vroeger ontstonden zulke in elkaar overvloeiende foto’s soms spontaan, als het filmpje niet goed doordraaide.</p>]]></description>
      <guid>https://nrc.nl/nieuws/2020/07/24/ik-ben-heel-aardig-voor-mezelf-als-ik-domme-dingen-heb-gedaan-a4006779</guid>
      <pubDate>Fri, 24 Jul 2020 06:49:52 +00:00</pubDate>
    </item>
    <item>
      <title><![CDATA[‘Ik ben ook stoer geweest, misschien te stoer. Je staat de hele tijd op scherp’]]></title>
      <description><![CDATA[<p>Midden in een debat met minister Stef Blok (Buitenlandse Zaken, VVD), kreeg Sadet Karabulut begin dit jaar een appje van een vriendin: „Wat is die man aan het doen? Hij is je alleen maar aan het recenseren”. Blok had net gezegd dat Karabulut en hij „een beetje een gezinnetje” vormden, „met ingeslopen gewoontes”. Twee weken later zei hij in een ander overleg: „Natuurlijk kijkt mevrouw Karabulut mij ook weer met haar grote donkere ogen aan: hoe kunt u dat nou zeggen?” „Dat recenseren doet hij vaker”, zegt Karabulut. „ En alleen bij mij. Ik denk dat hij zich bij mij geen houding weet te geven.” Misschien heeft het, zegt Salima Belhaj later, te maken met een soort ongeschreven ‘norm’ die er bestaat voor politici. Die zijn man en wit. Karabulut en Belhaj zijn dat niet. „Er zijn daarom altijd mensen die iets uitstralen, van: is het wel de bedoeling dat jij hier bent?”, zegt Belhaj. „Dat is heel subtiel en dat is het allermoeilijkste. Het is makkelijker als iemand het zegt, dan kun je ertegen in het geweer komen.” Sadet Karabulut (45) is sinds 2006 Tweede Kamerlid voor de SP, een oppositiepartij. Ze kondigde onlangs aan zich niet herkiesbaar te stellen bij de verkiezingen van maart volgend jaar. Salima Belhaj (41) zit sinds 2016 in de Tweede Kamer voor D66, nu een coalitiepartij (met VVD, CDA en ChristenUnie). Als het aan haar ligt, keert ze na de verkiezingen wel terug.  Dat is de korte lijst met verschillen. Overeenkomsten zijn er veel meer.  Ze zijn allebei vrouwen met een migratieachtergrond, van de tweede generatie en behorend tot een minderheid: Karabulut is Turks-Koerdisch, Belhaj Riffijn. Ze deden allebei een gooi naar het leiderschap van hun partij –  zonder succes. Ze zijn allebei woordvoerder defensie. Op de dag van het interview blijkt dat ze ook bijna hetzelfde shirt aan hebben gedaan: champagnekleurig en met een glansje.  Belhaj arriveert als eerste bij gastvrouw Nadia Zerouali thuis in Almere Haven. Twintig minuten later volgt Karabulut, ze moest wachten tot haar man terug was met de auto. Zerouali had besloten, zegt ze „lekker licht te koken”. Ze zet labneh op de houten tafel, uitgelekte dikke yoghurt, met sumak en rozen. Platbrood met zaatar, jonge meikaas en een dressing van pistache en dragonolie. Terwijl het ene  gerecht het andere opvolgt zullen Karabulut en Belhaj, tegenover elkaar gezeten, negen uur praten over vechten tegen heersende normen, botsende idealen en de impact van hun werk  op hun leven. Dit is de tweede aflevering van een reeks zomeravondgesprekken. Twee aan elkaar gewaagde gasten tafelen een avond lang met twee journalisten. Ze zijn te gast bij kookboekenschrijver,  kok en NRC-eetschrijver Nadia Zerouali.  De komende weken spreken we onder meer ook: Het is de week dat Nederlanders massaal de straat op gaan tegen racisme. Ze hadden allebei willen gaan, maar Karabulut had een andere afspraak en Belhaj besloot thuis te blijven toen ze zag hoe druk het werd.  Voor Karabulut is de hoge opkomst veelbetekenend. „Er zijn nieuwe generaties opgestaan die gelijkwaardigheid opeisen. En we komen van ver. De discussie over Zwarte Piet ging moeizaam, maar zelfs Rutte heeft nu moeten erkennen dat hij is veranderd. Dat is niet een prestatie van Rutte, maar van de samenleving. Daar ben ik zo trots op.” Karabulut noemt zichzelf „kind van de antiracismebeweging”. Op jonge leeftijd zag ze familieleden die méér wilden doen: haar vader werd in de fabriek waar hij werkte lid van de ondernemingsraad, haar oom is mede-oprichter van een federatie voor de emancipatie van arbeiders met een migratie-achtergrond. „Dat was bijzonder,” zegt Karabulut, „omdat andere migrantenkoepels zich bezighielden met het thuisland. Wij dachten na over de vraag waar ons thuisland nu lag en over hoe we aansluiting konden vinden bij Nederlandse politieke partijen en vakbonden.” Ze demonstreerde op haar vijftiende tegen Hans Janmaat en zijn   extreemrechtse Centrumdemocraten, werd lid van de vredesbeweging en besloot zich bij de SP aan te sluiten nadat de Verenigde Staten in 2003 Irak waren binnengevallen. Het land zou massavernietigingswapens hebben, maar dat bleek niet zo te zijn. Haar fascinatie voor oorlogvoering en leugens stamt uit die tijd en ging nooit meer weg. Belhajs ouders, beiden Riffijn en gastarbeider, scheidden toen ze dertien was. Haar vader was maatschappelijk werker, iedereen met problemen kwam aan de deur. „We hadden een krant en ik keek alle nieuwsprogramma’s mee. Daardoor miste ik op zondagavond Teddy Ruxpin, een tekenfilm. Maar goed”, lacht ze, „het is ze vergeven.” Belhaj ging jong uit huis, niet omdat ze wilde maar omdat het moest. Dat ze  een Nederlands vriendje had (de zoon van D66-prominent en voormalig Tweede Kamerlid Magda Berndsen), kon haar moeder, bij wie ze woonde, niet accepteren. „Een niet-islamitische jongen met wie je niet gaat trouwen. Dat was ondenkbaar.” Ze had al een havo-diploma en verliet het vwo om op zichzelf te gaan wonen in Rotterdam. „Ik dacht: ik moet nu financieel rondkomen, ik ga meteen een hbo-opleiding doen.” Dat werd internationaal human resource management. Haar eerste keuze, een universitaire studie geneeskunde, liet ze varen. „Achteraf maar goed ook”, grapt ze. „Ik hou helemaal niet van bloed.”  Het contact met haar ouders is hersteld. Ze heeft al jaren een relatie met een Nederlandse man en haalde dit jaar alsnog een masterdiploma internationale betrekkingen aan de universiteit. „Ze hebben mijn keuzes geaccepteerd. Je kunt er heel veel debatten over voeren, maar uiteindelijk gebeuren die revoluties in de huiskamers. Het zijn toch de jongens en meisjes zelf die moeten kiezen of ze het gevecht aangaan met hun ouders.” Belhaj werd politiek actief toen ze begin twintig was. In de aanloop naar verkiezingen stond er een test in NRC, een soort kieswijzer. „Dat moest je met”, Belhaj zet een kakstem op, „pen en papier aankruisen in de krant”. Er kwam D66 uit. „Uiteindelijk ben ik daardoor lid geworden.” Weten ze nog wanneer ze elkaar voor het eerst hebben ontmoet? Belhaj, half zingend: „Ik zag haar staan.” Karabulut, grappend: „Ik dacht: wie is dát?” Belhaj: „That’s my kind of girl.” Uitbundig gelach. Ze leerden elkaar kennen toen Karabulut lid werd van de Tweede Kamercommissie Defensie, aan het begin van de regeerperiode van het kabinet Rutte-III. Belhaj was toen al defensiewoordvoerder.    Wie hen ziet opereren in de Tweede Kamer, zou denken dat ze vrienden zijn. Ze overleggen, vullen elkaar aan bij de interruptiemicrofoon – ook al voeren hun partijen een andere lijn. Maar dit interview, zeggen ze, is de eerste keer dat ze met een kop koffie tegenover elkaar zitten. „Ik denk dat veel mensen denken dat wij inhoudelijk van alles met elkaar afstemmen”, zegt Belhaj. „Dat is niet zo.” „Jawel, soms”, corrigeert Karabulut. „Bij Hawija wel.” ‘Hawija’ gaat over de Nederlandse luchtaanval op het Irakese dorp Hawija. Als deelnemer aan de anti-IS-coalitie zette Nederland tussen 2014 en 2016 en in 2018 F-16’s in tegen IS-doelen. In juni 2015 wierpen twee F-16’s bommen op een bommenfabriek van IS in Hawija.  Een hele woonwijk werd weggevaagd, zeker zeventig burgers kwamen om het leven. Het politieke dossier – er werden vier grote debatten over gevoerd – beheerste dit jaar de agenda’s van Karabulut en Belhaj en zal in het gesprek steeds terugkeren.  Karabulut diende namens de SP tweemaal een motie van wantrouwen in tegen minister Ank Bijleveld (Defensie, CDA). Belhaj, als Kamerlid van een coalitiepartij een belangrijke stem, steunde die moties niet.  Belhaj: „Het is niet zo dat we bij zo’n onderwerp  hetzelfde pad bewandelen. We maken wel informeel een afspraak over wat we er echt uit willen halen. Maar ik heb niet het gevoel dat we dan een deal hebben gesloten en ik me moet verontschuldigen dat ik niet met zo’n motie heb meegestemd.” Karabulut vindt het „jammer” dat Belhaj dat niet deed. „Mijn oordeel is glashelder. Ik vind het onbegrijpelijk dat er geen politieke verantwoordelijkheid wordt genomen voor zoiets groots en zwaars. Maar dat ik teleurgesteld ben in sommige partijen” – ze wijst naar Belhaj –  „betekent niet dat ik bij de pakken neer ga zitten.” Ik denk  niet dat Stef Blok het over de kleur ogen van een mannelijk Kamerlid zou hebben Sadet Karabulut Tweede Kamerlid SP Is ze teleurgesteld in D66? Belhaj: „Niet zo stoken!” Karabulut: „Tuurlijk, juist omdat ik weet hoe belangrijk Salima en D66 dit onderwerp vinden. Ik weet dat het balletje onder andere omstandigheden de andere kant uit was gerold.”  Belhaj: „Dat weet ik niet. Ik probeer in een coalitie niet anders te doen dan ik had gedaan wanneer ik in de oppositie had gezeten.” Karabulut, plagend: „Maar je vindt het stiekem wel goed toch, dat ik het deed?” Ze lachen. Belhaj: „De SP was tegen die militaire missie, wij waren voor. Dus ik voelde ook verantwoordelijkheid voor die missie. Ik heb er niets aan als een minister weg moet maar ik niets heb bereikt voor de mensen in Hawija en niet de informatie heb waar we al zo lang om vragen. Dit gaat om waarheidsvinding. Ik wil dat het parlement serieus genomen wordt.”  Karabulut buigt naar voren. „Maar Salima, je politieke omstandigheden spelen toch ook gewoon mee.” Ze doelt op de coalitie waar Belhaj met D66 deel van uitmaakt. Belhaj tuurt in haar thee. Het is een van de weinige keren dat er een stilte valt. „Ik benijd jullie niet om jullie positie”, breekt gastvrouw Zerouali in. Ze heeft hapjes op tafel gezet, filodeeg met rabarber en een beetje suiker. Een schaal met kokosroom voor erbij. „Jezus, als je elke keer moet opletten wat je zegt.” Belhaj: „Dat doen we niet.” Zerouali: „Wel, jullie zijn de hele tijd aan het opletten.” Karabulut: „Echt? Denk je dat?” „Jaaa”, zegt Zerouali. „Jij” – ze richt zich tot Karabulut – „bent volgens mij heel fel. En jij”, knikkend naar Belhaj, „bent volgens mij veel duidelijker. En ik ken jullie niet.” Belhaj, met gespeelde verontwaardiging: „Nou fijn om zo in hokjes geplaatst te worden.” Karabulut: „Je hebt ons ook niet gegoogeld?” Zerouali, tegen Belhaj: „Ik heb het idee dat jij wat bedachtzamer bent.” „Nouuu”, sputtert Belhaj.  Zerouali tegen Karabulut: „Jij bent veel feller. Maar je kan volgens mij heel goed nadenken voor je wat zegt.” Het is een van de weinige uitgesproken verschillen: het diplomatieke van Belhaj versus de vaak compromisloze opstelling van Karabulut. Zij had, vooral in haar eerste Haagse jaren, het imago in permanente staat van verontwaardiging te zijn  – altijd fel, op het boze af. Als we erover beginnen zegt Karabulut: „Daar gaan we weer.” Daar gaan we weer? Karabulut: „Ik begreep gewoon niet waarom mensen zo ingewikkeld deden in Den Haag. Als iemand een goed punt heeft, dan steun je dat toch? Of het nou oppositie of coalitie is. Nu weet ik: dat heeft soms te maken met macht, soms met coalitiebelang, soms met dingen die zich achter de schermen afspelen.”  Heeft ze dat ook geaccepteerd? „Nooit. Ik heb ermee leren dealen. Maar ik kan nog steeds…” Ze briest. „Hawija is écht woestmakend.” Belhaj: „Ik zie het soms aan je, als dingen je raken. Ik heb liever dát, dan iemand die vijf keer heeft moeten oefenen op een zin om boos te lijken.” Gebeurt dat? Is boosheid in Den Haag een instrument? Karabulut: „Het is echt geen theater. Ik kan ook vrolijk zijn, maar ik zit niet in de Kamer voor een imago. Ik wil doelen bereiken. En ja, daar komen dan ook emoties bij kijken.” Belhaj: „Het is mensenwerk hè, we zijn geen machines.” Tegen Karabulut: „Ik kan me bij jou niet voorstellen dat je een debat moet oefenen en dat je dan advies krijgt (ze zet een hoog stemmetje op): ‘en dan moet je hier ongeveer spelen dat je boos bent’.”  Karabulut begint hard te lachen. Belhaj, in hetzelfde stemmetje: „En híer moet je juist je emotie onderdrukken.” Is er in Den Haag wel ruimte voor emoties? Belhaj: „Kijk, er komen 150 authentieke mensen die Kamer binnen, die allemaal verschillende routes bewandeld hebben om daar te komen. Als dat is gelukt, moeten ze een soort wasstraat door, waar alle edgy dingen weggehaald worden. En vervolgens zeggen mensen: ik herken me niet meer in politici.”  De avond voor het gesprek keek Belhaj de documentaire Knock down the house, over de campagne van vier vrouwelijke Amerikaanse politici – onder wie de bekende Alexandria Ocasio-Cortez (‘AOC’) – die een Democratische zetel in de wacht proberen te slepen.  „Het raakte me meer dan ik had gedacht”, zegt Belhaj. „Ik ben een soort politieke stapelaar, elke keer zette ik kleine stapjes. De vrouwen in die film gingen vanuit het niets de politiek in. Dan is het veel heftiger. Ik zag hoe makkelijk ik eigenlijk over al die dingen ben heen gestapt.” Over wat bijvoorbeeld? Er zijn  altijd mensen die  uitstralen: is het wel de bedoeling dat jij hier bent?  Salima Belhaj Tweede Kamerlid D66 Belhaj: „Er zit een scène in die film, dat Alexandria Ocasio-Cortez voor de spiegel staat. Een man heeft op campagne een jas en overhemd aan, maar als vrouw moet je nadenken over wat je aantrekt. Een rok? Of is een rok te… of moet ik dan een pak? Ik denk daar inmiddels automatisch over na en sta er niet meer bij stil.” Het gaat erom, zegt Belhaj, dat er een idee bestaat over wat een goede politicus is. „Hoe ziet-ie eruit? Hoe gedraagt hij zich? Ik zie er anders uit, heb een andere achtergrond.” En dan? Karabulut: „Dan krijg je de vraag waarom je altijd zo boos bent, ieder interview weer, haha! Maar zonder grappen: het gaat wel vaker over mijn boosheid dan over de boosheid van, ik noem een Pieter Omtzigt [CDA, red.]. Ik denk ook niet dat Stef Blok het over de kleur ogen van een mannelijk Kamerlid zou hebben. Ik heb voor mezelf besloten: ik trek me er niets van aan. Ik doe gewoon mijn ding.” Belhaj: „Ik heb altijd gedacht: ik moet alles kunnen, alles doen. Campagne voeren, in een bestuur, verkiezingsprogramma schrijven, klasjes, echt álles. Zodat je weet: als er een lijst is waar je aan moet voldoen om ooit in de Tweede Kamer te komen, dat ik alles heb afgevinkt. Dat heeft nooit iemand tegen me gezegd, dat heb ik zelf besloten.” Toch vinden ze het allebei lastig om voorbeelden te geven waarin ze zelf te maken kregen met seksisme of anderszins geconfronteerd werden met de norm. Belhaj: „Als je voorbeelden geeft, word je al gauw gezien als iets wat je juist niet wilt zijn: een slachtoffer.” Maar vooruit, vervolgt Belhaj. Haar beste voorbeeld is toen ze zich kandidaat stelde als fractievoorzitter. „Er circuleren altijd lijstjes in de pers, met talentvolle mensen die veel kans maken. Er stonden alleen maar mannen op.” „Het belangrijkste dat ik jonge vrouwen wil meegeven: Blijf energie stoppen in jezelf, niet in anderen. Als iemand tegen mij zegt: je kan iets niet, zeg ik: mooi, wat moet ik leren dan? Maak bondjes met mensen, organiseer je. Steun anderen. Emanciperen is niet een opinieartikel schrijven en denken: fantastisch. Het is echt een werkwoord.” Karabulut kondigde onlangs aan zich niet meer herkiesbaar te stellen. Die keuze komt ruim twee jaar nadat ze een interne strijd met Lilian Marijnissen om het fractievoorzitterschap verloor. Belhaj nam het in oktober 2018 op tegen Rob Jetten en Paul van Meenen. Jetten won.  Was dat moeilijk? Niemand doet mee om te verliezen.  Karabulut: „Nee, maar meedoen aan zoiets is nooit een doel op zich. Je wilt dat, omdat je politieke ideeën hebt. Het betekent niet dat ik die nu laat varen.” Lilian Marijnissen is bij de SP een meer cultureel-conservatieve richting opgegaan, Karabulut staat nadrukkelijk voor internationale solidariteit. Ze doet een beetje wrevelig als we ernaar vragen. „Ik ben ook onderdeel van de fractie”, zegt ze. Een leider heeft ook invloed op de koers. Karabulut: „Maar die bepaalt ze niet. Dat doe je met elkaar, als partij. En Lilian is net begonnen, we moeten het nog zien. Ik had andere accenten gelegd, zeker. Maar die discussies zijn niet klaar en de standpunten zijn niet af, de partij is voortdurend in ontwikkeling.” Waar zou zij die accenten  leggen? Karabulut: „Bij samenleven, ongelijkheid, klimaat en internationale solidariteit. De klassenstrijd is heel erg belangrijk voor verandering en verbinding. Al deze grote problemen hebben met elkaar te maken. Het is een probleem van het kapitalistische systeem. Dat zullen we fundamenteel moeten veranderen.” We horen Marijnissen veel over sociaal-economische ongelijkheid, maar niet over racisme.  „Ik ga hier niet de fractievoorzitter recenseren. En ik ga ook niet fantaseren over… Het is klaar, station passé.” Salima Belhaj was voor haar Kamerlidmaatschap fractievoorzitter van D66 in Rotterdam. Ze begon in 2008 als eenmansfractie in de raad, in 2016 telde  de fractie zes leden en zat D66 in het college, met CDA en Leefbaar Rotterdam.  Belhaj: „Ik wist na acht jaar fractievoorzitterschap hoe leuk die baan was, hoe zwaar het ook kon zijn en alles ertussenin. Dus toen Alexander (Pechtold, red.) ons vertelde dat hij zou stoppen, had ik de keuze snel gemaakt. Ik voelde dat ik met mijn ervaring recht van spreken had. Ik denk dan: je moet je vinger opsteken, gewoon dóen.” Later bleek dat Jetten en Marijnissen al eerder op de hoogte waren gesteld over de vacature die zou ontstaan. Belhaj: „In Den Haag worden sommige mensen altijd eerder op de hoogte gesteld, zo gaat dat. Ik ben niet geboren in een wiegje dat bij de finish staat. Ik ben gewend dat ik altijd tien kilometer vóór de startpositie van anderen moet beginnen.”s Ten tijde van het gesprek is nog onduidelijk wie zich kandidaat zullen stellen als lijsttrekker van D66. Belhaj wil er nauwelijks iets over kwijt. „Of ik wil hangt samen met wie zich nog meer kandidaat stelt.” Een paar weken later doet Sigrid Kaag dat. Belhaj laat op haar sociale media weten dat zij Kaag steunt. Het begint te schemeren. Zerouali schenkt alcoholvrije gin tonics in en het gesprek komt op het gebrek aan verbondenheid dat ze allebei voelen, in de politiek en in de maatschappij. Mensen kijken niet meer naar wat ze delen, maar naar waarin ze verschillen, zegt Karabulut. „Vooral de radicaal rechtse partijen bedrijven identiteitspolitiek: mensen beoordelen op hun achtergrond.” Ze worden allebei zelf ook regelmatig onder vuur genomen. In Belhajs eerste politieke jaren, de roerige tijd van Fortuyn, Van Gogh, het verhitte islamdebat, was ze al een van de progressieve stemmen. „Ik stond voor vrije partnerkeus, voor mensen die niet kozen voor de islam. Ik steunde [islamcritica en toenmalig VVD-politica] Ayaan Hirsi Ali, het comité voor ex-moslims van Ehsan Jami. Het is gek want je krijgt twee vijanden. Rechtsextremisten, want ik was er toch ook” – ze maakt aanhalingstekens in de lucht – „‘zo één’. En conservatieve moslims.” Karabulut: „Nog een wonder dat je niet schizofreen bent geworden.” Belhaj: „Ik dacht: het ging toch over de onderdrukking van de moslimvrouw? En dan kreeg ik van beide kanten te horen dat ik mijn bek moest houden.” Ze ontving bedreigingen. Karabulut vertelt hoe zij en andere Kamerleden vorig jaar geïntimideerd werden toen ze namens de commissie-Buitenlandse Zaken een petitie aannamen van de Palestijnse gemeenschap Nederland en van dichtbij werden gefilmd door iemand van het Centrum Informatie en Documentatie Israël (CIDI). Over hoe het filmpje geframed op Twitter werd gezet – „alsof we banden zouden hebben met een Hamasterrorist” – waarna de Kamerleden van alles naar hun hoofd kregen.  Wat doet dat met je? Karabulut: „Weet je, ik gun het de bedreigers niet om hier veel over te delen. Bovendien zijn het persoonlijke ervaringen, ik heb ook een gezin. Maar het is wel heel naar. Als er serieuze bedreigingen tussen zitten, dan maak ik er werk van.” Tegen Belhaj: „Ik wist dit niet eens van jou.” Belhaj: „Pas jaren later ben ik me gaan realiseren hoe alert je altijd bent. Hoe je slaapt, hoe moeilijk het is om te ontspannen.” Karabulut: „Ik ben ook stoer geweest, misschien te stoer. Je staat de hele tijd op scherp.” Belhaj: „Net als militairen. Dus het is logisch dat wij defensiewoordvoerder zijn! We snappen ze.”  Sadet Karabulut (1975) is sinds 2006 lid van de Tweede Kamer voor de SP. Ze voert het woord over buitenlandse zaken en defensie.  Na haar studie bestuurskunde aan de Erasmus Universiteit in Rotterdam werkte ze in verschillende functies voor de gemeente Amsterdam. Daar woont zij samen met haar echtgenoot en twee kinderen.  Salima Belhaj (1978) werd in 2016 Tweede Kamerlid voor D66. Tot die tijd was ze fractievoorzitter van die partij in Rotterdam. In de Tweede Kamer voert ze het woord over kunst, cultuur en defensie. Vorig jaar rondde ze een studie internationale betrekkingen in historisch perspectief af aan de Universiteit Utrecht. Ze woont met haar vriend in Rotterdam. Voor de dubbelportretten bij deze interviewserie gebruikte fotograaf Lars van den Brink de  double exposure-functie,  waarbij de camera twee beelden over elkaar heen legt. Vroeger ontstonden zulke in elkaar overvloeiende foto’s soms spontaan, als het filmpje niet goed doordraaide.</p>]]></description>
      <guid>https://nrc.nl/nieuws/2020/07/17/ik-ben-ook-stoer-geweest-misschien-te-stoer-je-staat-de-hele-tijd-op-scherp-a4006135</guid>
      <pubDate>Fri, 17 Jul 2020 06:49:53 +00:00</pubDate>
    </item>
    <item>
      <title><![CDATA[‘In de filosofie wordt erg neergekeken op gewoontes, maar ik geloof erin’]]></title>
      <description><![CDATA[<p>Eigenlijk had dit interview beter in yogahouding kunnen plaatsvinden, of met de tuinschaar in de hand, of wandelend met de hond. Want voor twee mensen die pleiten voor ‘belichaamd denken’ is het eigenlijk gek om urenlang stil te zitten aan een tafel. Vier pratende hoofden in totaal, plus vier roerloze lichamen.  Allebei hebben ze een denkend beroep. Paul Verhaeghe (63) is psychoanalyticus en hoogleraar klinische psychologie; en passant diagnosticeert hij in zijn boeken de moderne samenleving. De trilogie Identiteit (2012),  Autoriteit (2015) en Intimiteit (2018) gaat over de effecten van de prestatiemaatschappij op het gemoed. Eva Meijer (39) promoveerde in de politieke filosofie op de politieke stem van dieren. Nu werkt ze als postdoc in Wageningen, maar ze schrijft ook romans, is beeldend kunstenaar en maakt muziek. Begin dit jaar verschenen van haar een essay over depressie, De grenzen van mijn taal, en haar vierde roman, Voorwaarts.  Ondertussen proberen ze allebei aan de dominantie van het denkende hoofd te ontsnappen: Verhaeghe het liefst hardlopend of tuinierend, Meijer ook hardlopend, en wandelend met haar honden. Verhaeghe: „Vraag aan honderd mensen hoe ze zich voelen na het hardlopen en achtennegentig van hen zullen zeggen dat ze zich beter voelen nadien. Maar wetenschappelijk wordt dit niet aanvaard, want het is anekdotisch bewijs, en dus geen bewijs.”  Dit is de laatste aflevering van een reeks zomeravondgesprekken. Twee aan elkaar gewaagde gasten tafelen een avond lang met twee journalisten, deze week bij De Witte Dame in Abcoude.  Deze zomer spraken we verder met:  Annabel Nanninga &amp; Philippe Remarque,  John van den Heuvel &amp; Gerald Roethof Robert Vuijsje &amp; Sabrina Starke Louise Fresco &amp; Jaap Korteweg  Dimitri Verhulst &amp; Marjolijn van Heemstra Victor Mids &amp; Andrea Evers Niña Weijers &amp; Akwasi Owusu Ansah Meijer beaamt: „In de filosofie wordt vaak neergekeken op gewoontes, maar ik geloof erin.” Sinds ze als tiener haar eerste depressie had, ontwikkelde zij gewoontes om deze toestand, die soms maanden kan duren, te doorstaan. Wandelen en hardlopen zijn de kern; sinds kort doet Meijer ook yoga. „Vanaf de eerste keer dacht ik: ja, dit is goed voor mij, mijn lichaam herkent dit. Zodra je bepaalde bewegingen met je lichaam maakt, en die aanhoudt, doe je ook iets met je geest.”  Verhaeghe: „Het zijn geen aparte dingen hè. Wij denken ze apart, maar ze zijn niet apart.”  Maar dat komt later pas, na de kennismaking op het terras van hotel De Witte Dame in Abcoude. Smalltalk mondt binnen enkele minuten uit in een gezamenlijke analyse van de moderne mens. Want hoe stelt die zich aan anderen voor? „Ik bén geen psycholoog,” zegt Verhaeghe, „want hoewel ik heel graag college geef en al veertig jaar psychotherapie doe, is het onderscheid tussen doen en zijn gigantisch.” De generatie van zijn ouders stelde zich aan anderen voor „in functie van hun afkomst”, zegt Verhaeghe. „Ze kwamen van dat dorp, van die familie.” Maar tegenwoordig, zegt hij, zijn we gewend bij het voorstellen ons beroep te noemen, alsof we samenvallen met wat we doen. „Dat schrijft u ook in uw laatste boek hè”, zegt Eva Meijer. „Een goed leven is tegenwoordig een succesvol leven.” „Het zegt iets over identiteit”, antwoordt hij. „We halen die nu vooral uit onze professionele status, en vroeger uit onze afkomst.” „Het hangt ook van de setting af”, zegt Meijer. „Op een feestje kun je weer andere dingen noemen, bijvoorbeeld je huisdieren.” Verhaeghe: „Het mag vanavond best over huisdieren gaan.”  Honden- en kattennamen worden uitgewisseld. Meijer heeft op vakantie met haar vriendin in België een zwerfkatje uit de berm geplukt, ze noemen haar Berm. Haar honden Doris en Olli, van Roemeense komaf, haalde ze uit een asiel. De dieren spelen een grote rol in Meijers werk: in haar proefschrift, maar ook in het essay over depressie. Het wandelen met de honden werkt voor haar beter dan een anti-depressivum, en daarnaast gaat het erom „dat er iemand is die oplet hoe jij je voelt, die naast je komt zitten als het slechter gaat en daar niet weggaat”, schrijft ze.  Meijer praat  anders over dieren dan de meeste mensen. Ze noemt ze niet simpelweg dieren, maar „niet-menselijke dieren”; wij mensen zijn immers ook dieren. En ze heeft ze niet, ze woont met ze samen. Intussen ligt de borrelplank vol met ham, verkleurend in de zon. Voor Eva Meijer,  vanaf haar elfde vegetariër en sinds twaalf jaar ook veganist, is er een plantaardige dip met brood.  Na de foto gaan we aan tafel in de eetzaal, waar de muzak ternauwernood de airco overstemt, een ruimte waarin alles erop gericht lijkt de wereld en de zomer buiten te sluiten. Eva Meijer: „Het is net alsof we in een tijdloop zitten hè, alsof dit oneindig zo door zal gaan.” En inderdaad, als in een Buñuel-film zitten we een paar uur lang aan onze stoelen gekluisterd, en gaat de deur alleen open als een nieuw gerecht wordt opgediend. Paul Verhaeghe publiceerde vorig jaar Intimiteit, over de almaar instrumenteler wordende relatie tot ons lichaam. Op zich hoort de lichaam-en geest-dualiteit bij de mens: „De taal schept een afstand tegenover ons lichaam”, zegt Verhaeghe. „Vanaf het moment dat je begint te spreken ga je ook uitdrukkingen gebruiken als ‘ik heb een lichaam’, en dan kom je tegenover je lichaam te staan.”   Foto Roger Cremers En dat zou ook weleens voor sommige dieren kunnen gelden, denkt Eva Meijer: „Het is niet zo dat alle dieren vanzelfsprekend samenvallen met hun lichaam, of daar niet op kunnen reflecteren. Het hangt af van de soort. Bij spinnetjes zal het anders zijn dan bij mensapen.”  Roeselare (België), 1955 Hoogleraar klinische psychologie in Gent en psychoanaliticus. Auteur van de trilogie Identiteit (2012), Autoriteit (2015) en Intimiteit (2018), waarin hij de epidemie van psychische aandoeningen ontleedt en wijst op het samenspel van sociale, fysieke en psychologische factoren.  De meeste aandoeningen, schrijft Verhaeghe in zijn boek, worden veroorzaakt door een samenspel van sociale, fysieke én psychologische factoren. Maar in de geneeskunde is hier weinig oog voor, daar is juist steeds meer ‘hyperspecialisatie’: „Je hebt longartsen die zich uitsluitend bezighouden met apneu, chirurgen die alleen bezig zijn met handen, dus die artsen hebben helemaal geen belangstelling voor het psychologische, ze hebben zelfs geen belangstelling voor het totale lichaam, en ze worden er ook niet in opgeleid.” Het onderscheid tussen lichaam en geest vindt zo ongeveer iedereen achterhaald, zegt Verhaeghe, maar er komt een andere simplificatie voor in de plaats: alle verklaringen worden in het materiële gezocht. De genen, hormonen, het brein. „Vergeet de geest, zeggen zowel medici als steeds meer psychologen, we kunnen alles lichamelijk verklaren. De psychologie wordt zo neurologie.” Tegelijk zie je een tegenbeweging: „Er is een hausse aan mensen die hun heil zoeken in het esoterische, omdat mensen willen worden behandeld als geheel.” Zelf probeert Verhaeghe als behandelaar ook oog te hebben voor de mens als geheel. In zijn boek schrijft hij over een patiënt die zich moeilijk kan uitdrukken, en die hij vervolgens naar de masseur stuurt, met resultaat. Hij zegt hierover: „Freud had al vroeg door dat er een grote groep patiënten was die hij niet kon helpen. Dat waren voornamelijk mensen die hun problemen niet konden verwoorden. Hun psychische problemen uitten zich in paniekaanvallen in combinatie met lichamelijke klachten, zoals rugpijnen. Ik heb de indruk dat die groep groter geworden is, en we weten sinds Freud dat je bij hen niet verder kunt komen met woorden, dus dan moet je het op andere manieren proberen.”  De groei van de groep wijt hij aan verminderde verbale vermogens, en afkalvende sociale verbanden. „We hebben een beeldcultuur. In woorden heb je meer mogelijkheden voor kritische reflectie. Beelden komen onmiddellijk binnen, en laten minder ruimte voor bewust nadenken.”  Meijer: „Ik las een tijdje geleden in de krant over een psycholoog die zei: mensen missen de woorden om zich uit te drukken. Ze zeggen alleen nog maar: ‘ik voel me kut’ of ‘ik voel me toppie’. Wat zullen we voor volk worden als we steeds meer woorden missen?”  Wij werpen tegen dat er nog nooit zoveel gecommuniceerd is, de hele dag door. Zij zegt: „Maar wat is het verschil tussen een bloemrijke brief, en het appen van drie emojis?” Het voorgerecht bestaat, voor de omnivoren, uit tonijn gedecoreerd met chorizo. Aan Eva Meijer vragen we of ze het kan begrijpen dat de meeste mensen nog vlees eten. „Ja hoor. Mensen vinden het nu eenmaal moeilijk om hun gedrag te veranderen. Ze zien het als een voorrecht: ‘dit hoort erbij, ik vind het lekker.’ Bovendien wordt veel geld verdiend aan de vleesindustrie, en bij een groot aantal politieke partijen gaan economische belangen simpelweg voor dierenbelangen. Dat is zelfs wettelijk zo geregeld: je mag dieren niet kwellen tenzij er een soort aanzienlijk belang tegenover staat. Zo is het niet altijd geweest: je ziet dat er sinds 1950 steeds meer vlees wordt gegeten en in het kielzog daarvan kwam de bio-industrie op.” Het is niet dat mensen niet weten wat zich in megastallen of slachthuizen afspeelt, denkt Meijer. „We moeten laten zien dat ons beeld over dieren niet correspondeert met de werkelijkheid, zoals Frans de Waal bijvoorbeeld toont: dat dieren ook rijke innerlijke levens hebben. En dat dieren dingen doen die we niet voor mogelijk hielden, zoals kraaien die puzzels oplossen, en prairiehonden die in staat zijn over mensen te  praten  (ze kunnen elkaar waarschuwen, en bijvoorbeeld overbrengen of een naderend mens groot is of klein, red.).  Ik denk dat we onszelf opnieuw moeten uitvinden en definiëren, als mensen. Ook in het licht van de ecologische ontwikkelingen, zoals de opwarming van de aarde. Veel denkers stellen dat we in het Antropoceen leven, het geologische tijdperk dat bepaald is door de mens.” Verhaeghe: „Ik zou het anders definiëren: het is het tijdperk waarin de mens zichzelf om zeep helpt. Het getuigt van een immense hybris hè, dat wij denken dat we de natuur kapotmaken. Want we zijn onszelf kapot aan het maken, dat is vrij duidelijk. De natuur zal lustig verder doen zonder ons.” „Ik heb nog de periode meegemaakt”, mijmert hij, „dat landbouwbedrijven gemengd waren, in de streek waar ik ben opgegroeid. Die boeren hadden dan twintig koeien, vijf varkens, wat kippen, wat graan en een bietje. Ik herinner me nog heel levendig dat een boer zijn melkkoeien individueel kende. Ze hadden een naam, en die boeren babbelden daarover, en over hun karakter, net alsof het mensen waren. Op de zeldzame boer die zijn dieren niet goed behandelde, werd neergekeken.” Meijer: „Een taalkundige die ik ken, doet onderzoek naar de communicatie tussen boeren en koeien. Koeien groeten mensen die hun stal binnenkomen. Sommige boeren herkennen dat en groeten terug.”   Foto Roger Cremers Op verzoek doet ze voor hoe een koe goedemorgen wenst: „Moooeeeeh, moeeeeh. Vrij laag.” De dieren gedijen bij die interactie met de boer, vertelt Meijer, maar niet alle boeren zijn er evenzeer op gesteld. Het herinnert de boer er maar aan dat hij met levende wezens te maken heeft.  „Eén boer vond het groeten maar irritant, en bracht een koe die hem maar bleef groeten eerder naar de slacht.” Als het bedrijf van eigenaar wisselt, of een zoon het overneemt, wordt er vaak  vergroot, geïnvesteerd in nieuwe machines, en worden de namen van de koeien vergeten. Het zielige is, zegt Meijer, dat de koeien ook dan niet ophouden met groeten.  Net als we het hebben over de schandalige manier waarop dieren in de intensieve veehouderij behandeld worden, komen de schalen binnen met kip, kabeljauw en gamba’s-aan-de-staart. Eva Meijer krijgt een stoofpotje met kikkererwten.  Het gesprek komt op generatieverschillen. Verhaeghe heeft de afgelopen weken vier boeken gelezen van jonge Nederlandse schrijvers, waaronder Meijers essay over depressie. „En verder Marian Donner, Bregje Hofstede, en nog iemand. Vrouwen tussen pakweg 35 en 40, die op een mooie manier een bepaald onderwerp uitdiepen, maar voortdurend in relatie tot zichzelf. Dat is denk ik vrij typisch voor die generatie. Dat ga je niet vinden bij mensen van mijn leeftijd.” „Ik heb na De grenzen van mijn taal heel veel brieven gehad”, zegt Meijer. „Mensen vertellen hun hele levensverhaal. Er is blijkbaar behoefte aan, en niet alleen van mensen van mijn eigen leeftijd, ook van veel oudere mensen.” „Ik ben op het randje af jaloers”, vervolgt Verhaeghe, „dat je op die manier kunt schrijven. Intimiteit gaat één op de drie bladzijden over mezelf, maar de lezer weet dat niet. Het is het laatste dat ik wil doen, ook het laatste dat ik kan doen. Ik zou niet weten hoe ik dan zou moeten schrijven. En bij jou gebeurt het spontaan op een heel mooie manier.” Meijer lijkt enigszins gepikeerd. „Ik ben het er absoluut niet mee eens dat mensen van mijn generatie alleen maar over zichzelf schrijven. De grenzen van mijn taal is mijn enige autobiografische boek, ik heb zeven boeken geschreven. Ik denk dat juist ontzettend veel schrijvers van nu heel erg bezig zijn met die grote wereld, omdat die zo over ons heen hangt.” Verhaeghe nuanceert: „Ik heb er geen onderzoek naar gedaan, het is mijn mening op grond van wat ik de laatste zes weken gelezen heb.” We vragen of Verhaeghe ook in zijn praktijk ziet dat jongere mensen meer gewend zijn over zichzelf na te denken.  „Dat vind ik een moeilijke vraag. Mensen die op consultatie komen, vertrekken vanuit een crisissituatie en zijn dus vanzelf geprikkeld naar zichzelf te kijken. Ik merk wel dat de manier waarop mensen binnenkomen nu anders is dan een tijd geleden.” Meijer: „Hoe is die anders?” „In de meerderheid van de gevallen komen ze binnen met een diagnose die ze van het internet hebben gehaald. Die is huilen met de pet op, daar kun je niks mee aanvangen. Als clinicus heb je dus bijkomend werk. Je moet eerst die diagnose op een goede manier aan de kant schuiven. Je moet ze ernstig nemen, zeggen: goed, je hebt je herkend in die en die dingen, en dat zal wel op de een of andere manier juist zijn, maar dat zijn zulke algemene categorieën, laten we eens kijken wat het voor jou specifiek betekent. Dan ben je een paar weken bezig hoor, dat is tijdverlies.’’ „Wat is nu een populaire zelfdiagnose?” „Autisme is zeer populair, het aantal autismestoornissen dat ik binnenkrijg, is gigantisch. Hoogsensitiviteit ook. Mensen halen hun identiteit uit zo’n etiket. We hebben op dit ogenblik duidelijk een probleem met identiteit. De klassieke stabiele beelden die door de buitenwereld aangereikt werden, denk bijvoorbeeld aan mannelijkheid en vrouwelijkheid, zijn verdwenen. Dan zie je dat mensen zeggen: ik ben een autist, ik ben dit, ik ben dat, want het staat op het internet en ik herken me daarin. Dan weet je, als je een beetje klinische ervaring hebt, dat je dat niet mag afnemen, want dan ontneem je hun nog een stuk houvast.”  Foto Roger Cremers Paul Verhaeghe heeft weinig op met de DSM, het huidige classificatiesysteem voor psychische stoornissen. „DSM-stoornissen zijn beschrijvingen van eigenschappen, affecten of gedragingen die te veel of te weinig optreden. Bijvoorbeeld ADHD: dan heeft men het over een kind dat te vaak beweegt en te weinig aandacht heeft. Wat is vaak? Wat is te weinig? Dat hangt van de sociale norm af. Dan krijg je redeneringen: dit kind kan niet opletten, want het heeft ADHD. Wat je dan eigenlijk zegt is: dit kind kan niet opletten, want het kan niet opletten.” Hoorn, 1980 Schrijver, beeldend kunstenaar, muzikant en filosoof.  Meijer schreef vier romans: Het schuwste dier (2011), Dagpauwoog (2013), Het vogelhuis (2016) en Voorwaarts (2019). Ze promoveerde in de filosofie met een proefschrift over de politieke stem van dieren.  De DSM meet de mensen af aan een ideaal en werkt zo  problemen alleen maar in de hand, zegt Verhaeghe. „In de huidige meritocratie wordt een bepaald ideaal vooropgesteld: men moet succesvol zijn op financieel, materieel, persoonlijk en lichamelijk vlak. Het gaat er alleen nog maar om: welke afstand moeten we  afleggen om dat  te bereiken?  De repercussie  is dat we onszelf veel minder goed kennen. De klassieke diagnostiek ging niet uit van een ideaal, maar van een tegenstelling tussen goed en slecht. Mijn lichaam is slecht, ik heb slechte verlangens, die moet ik controleren. Maar om die te controleren moest men zichzelf wel kennen. Nu heb ik vaak de indruk dat mensen die bij mij komen alleen maar kijken naar het ideaal dat ze willen bereiken, zichzelf er naartoe willen stuwen, ten koste van zichzelf, ten koste van hun lichaam.”  Toch doen mensen met behulp van therapie en zelfhulpboeken erg hun best tot betere zelfkennis te komen, werpen wij tegen. Wanneer slaan zulke pogingen door in navelstaarderij?  „Je hebt in de psychotherapie twee belangrijke stromingen”, zegt Paul Verhaeghe. „De één gaat terug op de psychoanalyse en wil begrijpen waar een aantal vreemde gedragingen vandaan komt, en koestert daarbij de illusie dat die, op het ogenblik dat we ze begrijpen, ook stoppen. En dan heb je de gedragsmatige richting, die zegt: vergeet al dat begrijpen, we kijken naar wat er verkeerd gaat, dat gedrag gaan we afleren, en beter gedrag aanleren. Een goede combinatie tussen die twee methoden is wat mij betreft het meest interessant. Als het alleen maar over begrijpen gaat, en niet over verandering, wordt het al snel narcistische navelstaarderij.” Ook Eva Meijer vindt dat therapie niet per se hoeft te gaan over waarheid: „Mensen hebben sterk het idee: ik moet worden wie ik ben. Er zit een vaste kern in mij…” „Haha, dat is een illusie”, zegt Verhaeghe. Smalend: „Worden wie je bent…” „…en als ik die er maar uit pluk met behulp van cursussen, dan is het goed. Maar zo werkt het niet, want je moet altijd bezig blijven. Dat is ook het mooie aan wat Foucault schrijft over zorg voor het zelf: het zijn praktijken, het is ongoing.” In haar essay over depressie beschrijft ze haar eigen praktijken: naast het bewegen bestaan die uit veel werk, geen alcohol, vroeg naar bed. Is ze niet erg streng voor zichzelf, vragen wij, terwijl zij het houdt op water en wij de fles Bourgogne leegschenken.  „Nee, want het is iets waarop ik kan rusten. Ik heb gevonden wat voor mij werkt, en ik denk dat iedereen daar uiteindelijk behoefte aan heeft.”  Het is ook belangrijk, vervolgt ze, om een verhaal te hebben over jezelf. „Als je in een crisis zit, moet je iets hebben om je aan vast te houden. Maar dat hoeft niet een feitelijke waarheid te zijn. Stel, je hebt last van angsten, dan kun je heel veel tijd investeren in de vraag of ze nu wel of niet rationeel zijn. Maar het is een waarheid waar je niet per se iets aan hebt, omdat je nog niet hebt geleerd ermee te leven. In plaats daarvan kan het nuttiger zijn om te kijken: hoe kan ik mijn dag doorkomen?”  Foto Roger Cremers „Hmmm hmmmm”, zegt Verhaeghe. „Je hebt dat in je essay mooi beschreven aan de hand van Foucault. Die liet zien dat vanaf eind achttiende eeuw waanzin wordt gelijkgesteld aan redeloosheid. Vanaf dat ogenblik wordt psychotherapie een debat met jezelf, om te toetsen in hoeverre je redelijk bent. Maar dat helpt ons geen fluit. Want waanzin heeft te maken met wat angst doet, wat pijn doet, het zit compleet buiten het rationele.” Cognitieve gedragstherapie, bijvoorbeeld, draait niet om het achterhalen van de waarheid, zegt Meijer, die er goede ervaringen mee heeft: „Je gaat dan op een technische manier naar gedachten kijken, en zo leer je de cirkel te herkennen. Het is gericht op: hoe werkt het en hoe verander je het.” Verhaeghe: „Daar gaat het ook niet over wat waar is en niet waar. Het gaat altijd over een verhaal.” „Het gaat altijd over een verhaal, maar het is geen relativisme. Het is niet zo van: er bestaat geen waarheid. Het is wél een verzet tegen het idee dat jij terug moet naar je oer-ik, en zo via een stappenplan van je problemen af bent. De werkelijkheid is natuurlijk veel kronkeliger. En is genezing wel iets waar je naartoe gaat? Voor veel mensen, bijvoorbeeld de groep met terugkerende depressies, zit genezing er niet in. Die moeten gewoon leren leven met hun issues.”</p>]]></description>
      <guid>https://nrc.nl/nieuws/2019/08/30/in-de-filosofie-wordt-erg-neergekeken-op-gewoontes-maar-ik-geloof-erin-a3971665</guid>
      <pubDate>Fri, 30 Aug 2019 06:49:54 +00:00</pubDate>
    </item>
    <item>
      <title><![CDATA[&#8216;Je bent soms zo bang het verkeerde te zeggen, dat je maar liever niks zegt&#8217;]]></title>
      <description><![CDATA[<p>„Vertel”, zegt Akwasi (31), de armen uitnodigend gespreid. „Je tweede boek is net verschenen. Ben je nu een gevestigde schrijver?” Niña Weijers (32) lacht. „Zoveel nominaties en prijzen en erkenningen. Ben je al geridderd?” Niña lacht nog wat harder. „Bíjna.” „Een grote medaille om je nek, haha. Zou je goed staan. Had je schijt aan de mensen toen je aan je tweede boek begon?” „Ja. Nee. Er was zoveel gebeurd in de wereld sinds mijn eerste boek…” „Trump. Klimaat.” „…dat ik geen zin had om zomaar wat personages te verzinnen en die iets te laten meemaken. Cliché natuurlijk, maar ik heb een leeftijd waarop je gaat denken: welke levens zou ik nog meer kunnen leven?  Of had ik kunnen leven? Dat is Kamers, antikamers geworden.” „Ga je ergens anders heen als je schrijft?”, vraagt Akwasi. Zelf is hij om die reden net in Boston geweest, bij familie. Hij is rapper, en ook dichter en schrijver. In het voorjaar was hij in Ghana om een muziekalbum te maken. „Ik dacht: ik doe mijn telefoon weg, ga drie keer per week trainen en kom terug met dertig nieuwe nummers. Na achtentwintig dagen had ik er…” Dit  is de zevende aflevering van een reeks zomeravondgesprekken. Twee aan elkaar gewaagde gasten tafelen een avond lang met twee journalisten bij De  Witte Dame in Abcoude.  De komende week spreken we voor de laatste aflevering: Psychoanalyticus Paul Verhaeghe met kunstenaar en filosoof Eva Meijer Eerder spraken we al met: FVD-politica Annabel Nanninga en afzwaaiend Volkskrant-hoofdredacteur Philippe Remarque Zangeres Sabrina Starke en schrijver Robert Vuijsje Wetenschapper Louise Fresco en Vegetarische Slager Jaap Korteweg. Misdaadjournalist John van den Heuvel en strafpleiter Gerald Roethof Schrijvers Dimitri Verhulst  en Marjolijn van Heemstra Artiesten Thomas Acda en Merel ‘Merol’ Baldé Illusionist Victor Mids en gezondheidspsycholoog Andrea Evers. „Vijf?”, zegt Niña. „Nul?” „Dertig.” „Wow. Maar Akwasi, jij woont met een gezin, toch?” „Met mijn vriendin Ahisha en onze dochter Nekayah. Ze is vijftien maanden. Op IJburg.” „Het jonge-gezinneneiland”, zegt Niña. „Ga je binnenkort ook trouwen?” „Ik heb net een huis gekocht in de buurt van Amsterdam. Het wordt nu gebouwd. Dus ja, ik ben daar wel over aan het nadenken. En jij, Niña, heb je een partner?” Ze knikt. „Sinds een paar maanden weer.” „Leuk! Hoe hebben jullie elkaar ontmoet? Geen Tinder zeggen, hè.” „Nee, niet op Tinder. Ik kende hem al een beetje en toen eh…” „En toen?” „Ik weet niet eh… hoeveel ik hierover wil zeggen. Misschien moet je het me nog eens vragen na een paar wijntjes.” Dit was bij het glaasje appelsap vooraf, nu gaan we aan tafel. We zeggen dat we aan de kok hebben doorgegeven dat Akwasi vegetariër is. Akwasi zegt: „Huh?” Je vriendin, zeggen wij… „Die ook mijn manager is”, zegt Akwasi tegen Niña. …mailde ons: het liefst vegetarisch. „O, heerlijk”, zegt Niña. „Zij wil het liefst vegetarisch voor jou.” „Nu weten jullie dat ik thuis geen vlees krijg”, zegt Akwasi. „Maar buiten de deur kan ik prima een steak eten.” „En dat zeg je dan gewoon niet tegen je vriendin.” „O, jawel, hoor. Alleen wil ze dan even niet zoenen. Als ik vlees heb gegeten, zegt ze, proeft ze de dood. Heftig, hè?” „Maar in a way…”, zegt Niña. „…is het wel waar. Feitelijk is het waar.” We vragen Akwasi of hij schijt aan de mensen heeft als hij schrijft. „Ik heb mijn hiphopgroep opgericht omdat ik schijt had”, zegt hij. „Dat was in 2008. Ik had het woordenboek opengeslagen om naar de definitie van zwart en wit te zoeken. Bij zwart zie je woorden als verschrikkelijk, angstaanjagend, hels, onrein, gedoemd. Het heeft altijd een negatieve connotatie. Zwarte magie. Zwarte bladzijde. Bij wit: helder, rein, prachtig. En: ‘zie blank’. Daarom heet mijn groep Zwart Licht. Ik wil zwart in een goed licht plaatsen. Ik ben zwart, maar niet slecht. Bovendien ben ik niet zwart, maar bruin. Ik dacht: ik moet me uitspreken.” Zijn teksten, zegt hij, hebben een „maatschappijkritische noot”. Maar noem hem geen activist, hij wil niet in het frame van de relschopper zitten, de tenentrapper. Als je per se iets op hem wil plakken, doe dan maar feminist. „Veel toffer.” „Common sense”, zegt Niña.  Foto: Roger Cremers
 Nijmegen, 1987 Schrijver, columnist en recensent van De Groene Amsterdammer. Ze debuteerde in 2014 met De consequenties, waarvoor ze de Anton Wachterprijs kreeg. Haar tweede roman Kamers, antikamers is net verschenen. Studeerde literatuurwetenschap in Amsterdam en Dublin. „Ja”, roept Akwasi. „Dat is common sense.” Hij klapt in zijn handen. „Toen mijn dochter twee maanden was, las ik haar al voor uit We Should All Be Feminists.” Een pamflet, 64 pagina’s, van de Nigeriaanse schrijfster Chimamanda Ngozi Adichie. „Ik lees Nekayah ook voor uit Little People, Big Dreams, een heel leuk kinderboek met korte biografieën van invloedrijke vrouwen. Coco Chanel. Maya Angelou. Nina Simone. Audrey Hepburn. Marie Curie. Frida Kahlo.” „Had je dat ook gedaan als je een jongen had gekregen?”, vraagt Niña. „Zeker”, zegt Akwasi. „Ik had die boeken al gekocht voordat Nekayah geboren werd. En iedereen had gezegd dat ik een jongen zou krijgen. Je vrouw is zo mooi zwanger, het zal wel een jongen zijn.” „Haha, superseksistisch.” „Maar dat was ze wel, hoor. Ze had zo’n mooie kleine buik. En toen was het toch een meisje.” Hij lacht alsof hij een goeie grap heeft verteld. Wat heeft hem zo feministisch gemaakt? „Hoe zal ik dat uitleggen. Ik heb drie broers en een zus, en zag als kind al dat jongens meer aandacht kregen, serieuzer werden genomen. Dat de wereld wordt gedicteerd vanuit een mannenperspectief. Maar het is ook… Ik was laatst in Amsterdam op het Milkshake Festival…” „O, leuk”, zegt Niña. „En ik stond dus op het podium te dansen in m’n string…” „Echt? Op het Vieze Poezendek?” „Nee, grapje. Ik stond te kijken naar een enorm gespierde man, echt drie keer zo breed als ik, super gestyled, die in een string ontzettend hard op het Vieze Poezendek stond te twerken. Ik vond het zo bevrijdend om te zien hoe hij zichzelf durfde te zijn. Hij danste alsof zijn leven ervan afhing. Ik dacht: wow, applaus.” „Dacht je ook: hij is vrijer dan ik?” „Ik voel me sowieso vrij.” „Maar zou je… Ik bedoel, als je het over fluïde seksualiteit hebt, voor vrouwen is dat… mannen vinden dat sowieso geil, als vrouwen met elkaar… weet ik veel. Maar voor mannen is het een taboe. Het is dan al snel: homo. Daar zit een zekere ongelijkheid in.” „Hm, hm”, zegt Akwasi. „Op dat gebied ben ik een leek. Ik weet niet wat er speelt in de homowereld en de seksueel fluïde wereld.” Citoscore niet in orde? Pak slaag. Was mijn fiets gestolen? Pak slaag. Te veel vragen stellen? Pak slaag Akwasi „Zou je van jezelf zeggen dat je helemaal hetero bent?” „Ja. Ik hou van mijn vrouw en vóór haar hield ik ook van vrouwen. Toen ik jong was, ging ik wel kijken: val ik op jongens of op meisjes? Maar ik weet zeker dat ik een vajayjay-lover ben.” Vagina. „Haha”, zegt Niña. „Je houdt van vieze poezen. Maar mannen die hetero zijn, Akwasi, vragen zij zich überhaupt wel eens af of ze ook nog iets anders zouden kunnen zijn? Daarin voel ik wel meer vrijheid bij vrouwen. Hoe zit dat bij jou?” „Sorry”, zegt Akwasi. „Nog een keer.” „Of je echt alleen maar hetero bent. Of dat seksualiteit voor jou ook breder kan zijn. Adichie schrijft daar ook over, hè. Mannelijkheid en vrouwelijkheid zijn door mensen bedachte concepten, en mannen lijken meer aan hun mannelijkheid vast te zitten dan vrouwen aan hun vrouwelijkheid.” „Klopt, klopt. Daarom vond ik het geweldig om die man op Milkshake te zien dansen. Ik baalde ervan dat ik geen jongens had meegenomen die het nodig hebben om hun referentiekader te verbreden.” „Maar op school”, zegt Niña, „heb je je dus wel afgevraagd of je op jongens of op meisjes viel.” „Ik was niet met meisjes bezig. Helemaal niet. Zo zeer dat mijn omgeving zich ging afvragen of ik überhaupt wel hetero was, en toen heb ik even zo’n periode van bezinning gehad, ja. Niet lang, een week misschien, maar toch, er was een moment waarop ik dacht: oké, Kimberley’s lippen zijn mooi en haar billen zijn mooi, en ik hou van mooie billen, maar eh… haha, Roel, eh…” „Roel heeft ook mooie billen.” „Ja, en welke vind ik nou mooier? Daarop volgde de tijd dat ik bang was om met meisjes om te gaan.” „Want?” „Het mocht niet van mijn vader. Hij vond dat ik mijn best moest doen op school. Ik werd heel verlegen. Stel dat jij bij mij in de klas had gezeten en je had me net zo onschuldig aangekeken als nu, dan had ik niet met je durven praten. Ik had je genegeerd, op een nare manier. Ik heb enorm gestruggeld en daarom was ik een laatbloeier. Ik heb zelfs een tijdje gelogen dat ik allang ontmaagd was. Haha. Ik was een kneus.” Een van de verhaallijnen in ‘Kamers, antikamers’, zeggen wij, is de hartstochtelijke relatie van de verteller met een vrouw. „O ja?”, zegt Akwasi. Hij gaat rechtop zitten. „Wat gebeurde er? Is het echt gebeurd?” „Het boek is een roman”, zegt Niña, „en geen autobiografie, maar ik werd op mijn achtentwintigste wel verliefd op een vrouw. Niet om iets te onderzoeken of te ontdekken, het gebeurde gewoon. Ik ontmoette haar en ik werd heel erg verliefd.” „Was het een schok?” „Nee hoor. Bijna al mijn vriendinnen zijn lesbisch. Of in elk geval bewandelen ze niet het pad van huisje-boompje-beestje, wat dat ook is. Dat referentiekader maakte het makkelijk om het gewoon te accepteren, en ook om het aan mijn ouders te vertellen. Trouwens, heel interessant wat er toen gebeurde. Ik had het verteld en vervolgens werd er onder het mom van totale tolerantie niet meer over gesproken.” „Wat zei je precies?” „Ik zei tegen mijn vader: ik ben verliefd op een vrouw. Hij zei: o, nou ja, leuk.” „Geen stilte voordat hij antwoordde?” „Nee. Maar hij vroeg ook niks, terwijl ik normaal altijd goed en open met hem kan praten. Een vriend van mijn vader, veel minder politiek correct, zei: ‘Hè? Je was toch altijd met mannen?’ Dat was zo’n opluchting. Later zat ik met mijn vader naar een documentaire van Sunny Bergman te kijken, Wit is ook een kleur, en daarin ging het over een experiment met een zwarte pop. Kleine kinderen vinden witte poppen al slimmer en mooier. De zwarte pop krijgt de meeste straf. En dan verbazing van de hoogopgeleide VPRO-ouders. Huh? We hebben onze kinderen toch kleurenblind opgevoed? Er wordt gewoon nooit over gepraat en dan lijkt het probleem opgelost. Ik zei tegen mijn vader: eigenlijk gebeurt dat hier ook.”  „Wat zei hij?”, vraagt Akwasi. „Dat ik gelijk had. Ik begrijp het wel. Ik doe het zelf ook. Je bent soms zo bang dat je het verkeerde zegt, dat je maar liever niks zegt. En terecht trouwens, want als je het verkeerde zegt, kun je hard op je vingers worden getikt. In het post-#MeToo-tijdperk kun je echt worden afgemaakt.” „Wat voor dingen durf je niet te zeggen?”, vraagt Akwasi. „O, eh… mij werd gevraagd of ik Chimamanda Ngozi Adichie wilde interviewen.” „Gaaf.” „En ik dacht: ja, dat doe ik. Ik had al haar boeken gelezen. Ik bewonder haar. Ik vond het een eer. Een vriendin van me, Simone van Saarloos, zei: ze hadden mij eerst gevraagd, maar ik heb nee gezegd, want ik vind dat een zwarte vrouw dat moet doen.” „Nee”, zegt Akwasi. „Dat vind ik niet.” Ik dacht altijd dat ik een rustig en vredelievend persoon was, maar ik weet nu dat er in mij ook veel potentiële gewelddadigheid zit, want ik sloeg onmiddellijk terug Niña Weijers „Ik ook niet, geloof ik. In elk geval, ik heb het gedaan. Een zaal vol vrouwen, zwart en wit, een staande ovatie toen Adichie binnenkwam. En toen gebeurde er iets waarvan ik nog steeds niet weet hoe ik erover moet denken. Het ging erover dat feminisme heel lang werd beschouwd als iets van en voor witte vrouwen, en dat er nu eindelijk ruimte was voor feminismen — meervoud dus. Adichie zei dat nu zwarte vrouwen aan het woord moesten zijn. Witte vrouwen moesten luisteren. Iemand in de zaal, een witte vrouw, vroeg of we daarmee niet aan een gemeenschappelijk doel voorbijschoten. Ze werd terechtgewezen. Ze werd door Adichie publiekelijk belachelijk gemaakt, de zaal jouwde de vrouw uit. Ik dacht: Adichie, moet dat nou?”  „Die vrouw werd dus gekleineerd”, zegt Akwasi. „Ja, en ik dacht: hier worden witte en zwarte vrouwen tegen elkaar uitgespeeld. Ik snap het punt wel, maar vrouwen zijn eeuwenlang tegen elkaar uitgespeeld en het heeft ze machteloos gemaakt.”  Akwasi wil graag weten waarom Niña’s lesbische relatie is stukgelopen. „We waren zo anders”, zegt ze. „We pasten gewoon niet erg goed bij elkaar.” Jullie maakten elkaar af, zeggen we. Als we je boek moeten geloven. Aan het eind werden jullie echt gewelddadig. Akwasi schrikt op. „Gewelddadig?” „Het was niet de hoofdmoot”, zegt Niña. „Of nou ja, in zekere zin wel, maar het was veel meer verbaal dan fysiek. Ze heeft me één keer geslagen. Ik sloeg onmiddellijk terug.” „Mag ik weten waar?” „In mijn gezicht.” „En waarom?” „Ze had moeite om me te vertrouwen”, zegt Niña. „Ik was vijf jaar met een man geweest en ze was ervan overtuigd dat ik naar hem terug zou gaan. Of naar een andere man. En dat werd een heel rare self fulfilling prophecy. Ik dacht altijd dat ik een rustig en vredelievend persoon was, maar ik weet nu dat er in mij ook veel potentiële gewelddadigheid zit, want ik sloeg onmiddellijk terug. Wat als het een heteroseksuele relatie was geweest? Wat als ik een man was geweest? Dan ben je ineens een man die zijn vrouw mishandelt. In elk geval was duidelijk dat het eh…” „Vrij toxisch was.” „Giftig, ja. Niet alleen natuurlijk. Maar het was ook giftig.” „Gisteren”, zegt Akwasi, „maakte ik toevallig een lijstje van ingrijpende gebeurtenissen die ik in mijn leven heb meegemaakt. Toen ik vier was gebeurde de Bijlmerramp. Wij woonden in een van die grote flats ertegenover en we konden heel goed zien waar het vliegtuig was neergestort. Het enorme gat, de vuurzee. Het is mijn eerste herinnering, 4 oktober 1992. Ajax speelde tegen RKC Waalwijk. Nog zo’n moment was rond mijn dertiende. Mijn opa, de vader van mijn moeder, was overleden. Ik was in de woonkamer en zag hoe mijn vader op mijn moeder insloeg. Hij kwam net terug uit Ghana.” Foto: Roger Cremers Amsterdam, 1988 Rapper, dichter en acteur, artiestennaam Akwasi. Studeerde af aan toneelschool Maastricht. Bekend van de hiphopgroep Zwart Licht en van De Wereld Draait Door. Schreef columns voor NRC. Debuteerde vorig jaar met zijn dichtbundel Laten we het er maar niet over hebben. „O, mijn god”, zegt Niña. „Ik wilde ertussen komen, maar de tijd stond stil. Ik had een freeze. Als ik ertussen zou komen, wist ik, zou ik ook klappen krijgen. Ik heb als kind veel klappen gekregen. We waren met vijf kinderen en ik was recordhouder klappen krijgen. En nu sloeg hij haar. Daarna trok ik nog meer naar haar toe dan ik al deed. Ik werd echt een moederskindje. Vanaf dat moment dacht ik: een man mag een vrouw niet slaan. Echt niet. Nooit.” Niña vraagt waarom zijn vader hem sloeg. „Hij vond me stubborn, eigenwijs. We praatten Engels thuis, en Twi. Als hij me bij mijn volledige naam noemde, Akwasi Owusu Ansah, wist ik dat het mis was. Dan kwam de riem tevoorschijn. Citoscore niet in orde? Pak slaag. Was mijn fiets gestolen? Pak slaag. Te veel vragen stellen? Pak slaag.” Zijn ouders waren eind jaren zeventig uit Ghana naar Londen gegaan en daarna naar Nederland gekomen. Zijn vader werkt nog altijd bij de douane op Schiphol, zijn moeder was kamermeisje in een hotel, tot ze arbeidsongeschikt raakte. Zelf ging hij op zijn veertiende als schoonmaker bij New York Pizza werken, want hij wilde zijn ouders niet om zakgeld vragen. Op zijn vijftiende werd hij pizzabakker. Op zijn zeventiende was hij filiaalmanager. „En al die tijd”, zegt hij, „schreef ik. Het was begonnen toen ik me in een discussie mengde op een platform dat negerzoenmoetblijven.nu heette.” „O nee!”, zegt Niña. „Jij sprong in dat wespennest om de mensen in alle redelijkheid uit te leggen waarom ‘negerzoen’ niet zo’n leuke naam was.” „Ik werd enorm uitgescholden, kutneger, kankerneger, Heil Hitler, en op een gegeven moment werd ik geblockt. Het maakte me zo furieus, dat ik dacht: ik ga hierover schrijven.” Niña knikt. „Schrijven kan je redding zijn.” „Voor jou ook? Wanneer kwam jij erachter dat schrijven je redding kan zijn?” „Het begon met lezen”, zegt ze. „Heel klassiek. Als kind las ik heel veel. Het was escapisme. Ik vond het erg moeilijk dat je vaak maar ergens in geworpen wordt. Zoek het maar uit in deze klas, op deze camping, op deze sport. Dan dacht ik: jee, dat moet je allemaal maar kunnen. Lezen kon ik dus erg goed. Op een gegeven moment kregen we een leestest. Je zat bij de juf, de timer ging aan en dan moest je zo snel mogelijk rijtjes woorden voorlezen. Ik ging zo snel dat ik dacht: hier ben ik té goed in. Ging ik tussendoor maar even hoesten. Na afloop zei de juf: jammer dat je moest hoesten, want je deed het heel goed.” De ouders van Niña waren de eersten in hun familie die naar de universiteit gingen. Haar vader deed economie, haar moeder psychologie. Toen Niña elf was, verhuisden ze naar Curaçao. Haar vader werd er directeur van een middelbare school voor Nederlandse kinderen. „Witte kinderen”, zegt ze. Toen vond ze het normaal, nu schaamt ze zich ervoor. Op haar vijftiende ging ze met haar moeder en haar broertje terug naar Nederland. Het huwelijk van haar ouders was stukgelopen. „Mijn ouders zijn ook gescheiden”, zegt Akwasi. „Negen jaar geleden.” Niña vraagt of hij zijn vader nog ziet. „Ja”, zegt Akwasi. „Ik heb nu een goeie band met hem.” „Heeft hij er spijt van dat hij je vroeger sloeg?” „Dat moet ik hem nog eens vragen. Ik denk dat hij het anders ziet dan ik. Hij probeerde me gewoon te disciplineren. Hij werd als jongen ook door zijn vader geslagen.” „Is hij trots op je?” „Nu wel, nu hij ziet dat ik het goed doe. Ik ben in ieder geval supertrots op hem. Ik zou onmogelijk kunnen zijn wie ik nu ben zonder mijn vader. Ik zei vroeger altijd dat ik president van Ghana wilde worden. Ik ben op 6 maart jarig en op 6 maart 1957 was Ghana het eerste Afrikaanse land dat onafhankelijk werd. Mijn vader had het altijd over Kofi Annan, superbijzonder, rest in peace, zoiets wilde ik ook.” Kofi Annan was van 1997 tot 2006 secretaris-generaal van de Verenigde Naties. „Mijn vader zei: ga iets voor je land doen. Ik dacht: ja, oké, laat ik rechten gaan studeren, strafrecht. Maar daar ben ik dus vanaf gestapt.” Foto: Roger Cremers „Hm, hm”, zegt Niña. „Zie je het nog wel als een mogelijkheid?” „Strafrecht? Absoluut. Absoluut. Ik zie het niet als een gemiste kans.” Als het eten op is en de tafel afgeruimd, vragen we aan Niña wie haar nieuwe vriend is. Ze begint te stralen.  Maar ze wil geen naam noemen. „Drink meer wijn”, zegt Akwasi. „Haha”, zegt Niña. „Wat doet hij?” „Hij is schrijver. Hij woont in het buitenland.” „Waar hebben jullie elkaar ontmoet?” „In München, op een avond over Nederlandse literatuur waar we samen optraden. Maar dat was ver voordat we verliefd op elkaar werden.” „En hij heet?” Niña lacht nog wat harder. „Nou ja, goed. Arnon Grunberg dus.” Aan het ontbijt vertelt Niña dat ze haar nieuwe minnaar pas over drieënhalve week weer ziet. Akwasi vraagt hoe ze dat doet: lang alleen zijn.  „Het is niet dat ik hem niet mis”, zegt ze. „Maar ik ben ook gewoon heel graag alleen. Ik heb het nodig.” „Ik ook”, zegt Akwasi. „Alleen ben ik op mijn best. Tegen mijn vriendin zeg ik dat ik even op zee ben. En tegen mezelf dat ik geen heimwee ga krijgen.” „Verder is het natuurlijk ook”, zegt Niña¸ „een mooi excuus voor een daad van egoïsme.” Naschrift (28 augustus 2019): In een eerdere versie van dit verhaal was een zin die op verzoek van de geïnterviewde was geschrapt wel in de intro blijven staan. Die zin is, al was die in het interview wel zo uitgesproken, alsnog uit de intro geschrapt.</p>]]></description>
      <guid>https://nrc.nl/nieuws/2019/08/23/je-bent-soms-zo-bang-dat-je-het-verkeerde-zegt-dat-je-maar-liever-niks-zegt-a3970964</guid>
      <pubDate>Fri, 23 Aug 2019 06:49:55 +00:00</pubDate>
    </item>
    <item>
      <title><![CDATA[‘Ik ben zelf een placebo geworden’]]></title>
      <description><![CDATA[<p>Andrea Evers vouwt haar handen samen, steekt haar wijsvingers naar boven en duwt ze naar buiten, van elkaar af. „Kijk naar je vingertoppen”, zegt Victor Mids. „En blijf kijken. Blijf… kijken…” Hij laat zijn stem dalen, Andrea duwt en duwt. Haar vingers trillen van de inspanning. „Zie je”, zegt Victor, „dat ze langzaam naar elkaar toe trekken, ook al wil jij dat niet?” „Ja!”, zegt Andrea. Ze lacht. Hoe kan dat nu weer? „Vermoeidheid in de pezen”, zegt Victor. „Maar in een show zeg ik dat natuurlijk niet. Ik zeg: je vingers trekken naar elkaar toe als magneten, en hoe meer je weerstand biedt, hoe sterker je hun kracht voelt.” Andrea kijkt nog steeds naar haar vingers, die elkaar nu bijna raken. „Zo test ik”, zegt Victor, „welke mensen in de zaal hoogsuggestief zijn. En wie dus gemakkelijk te hypnotiseren is.”  Dit  is de zesde aflevering van een reeks zomeravondgesprekken. Twee aan elkaar gewaagde gasten tafelen een avond lang met twee journalisten bij De  Witte Dame in Abcoude.  De komende weken spreken we nog: Rapper, acteur en schrijver Akwasi Owusu Ansah met schrijver Niña Weijers Psychoanalyticus Paul Verhaeghe met kunstenaar en filosoof Eva Meijer Eerder spraken we al met: FVD-politica Annabel Nanninga en afzwaaiend Volkskrant-hoofdredacteur Philippe Remarque Zangeres Sabrina Starke en schrijver Robert Vuijsje Wetenschapper Louise Fresco en Vegetarische Slager Jaap Korteweg. Misdaadjournalist John van den Heuvel en strafpleiter Gerald Roethof Schrijvers Dimitri Verhulst  en Marjolijn van Heemstra Artiesten Thomas Acda en Merel ‘Merol’ Baldé „Ik”, zegt Andrea. Het verbaast haar niet. Ze weet van zichzelf dat ze graag meegaat met suggestie en gemakkelijk van vertrouwen is. „Ik vind dit soort experimenten niet doodeng, want ik verwacht” – ze zit te wippen op haar stoel – „dat ze leuk zijn.” Wil Victor, vragen wij, haar nu dan even onder hypnose brengen? Maar nee, daar begint hij niet aan, zo midden in een restaurant, aan het begin van een avond waarop hij, dat is de bedoeling, práát met Andrea en geen trucs met haar uithaalt. En hij voelt zich niet lekker. Hij denkt dat hij ziek is.  „Ziek?”, zegt Andrea. „Dan ga ik een beetje afstand houden.” Ze leunt naar achteren en meteen weer naar voren. „Niet echt, hoor. Als iemand bij mij in de buurt ziek is, zeg ik tegen mezelf: ik heb een heel goed immuunsysteem. Als ik een griepje voel opkomen of op vakantie naar een vieze wc moet, bah, overal bacteriën, dan denk ik: immuunsysteem mobiliseren!” „Grappig”, zegt Victor. „Ik doe precies hetzelfde, en niet ingewikkelder dan dat. Je bent uiteindelijk het verhaal dat je over jezelf vertelt en ik vertel mezelf dat ik een persoon ben met een goed immuunsysteem die niet vaak ziek wordt.” En dat werkt? „Geen idee”, zegt Andrea. „Er is geen wetenschappelijk bewijs voor.” „Geen idee”, zegt Victor. „Maar baat het niet, dan schaadt het niet.” Victor Middelkoop (32), artiestennaam Victor Mids, is illusionist en arts, niet praktiserend. Hij maakt met zijn compagnon en oude schoolvriend Oscar Verpoort het populairwetenschappelijke televisieprogramma Mindf*ck (twee miljoen kijkers). Ze schreven samen ook het boek Mindf*ck, 101 illusies en experimenten. Andrea Evers (52) is hoogleraar gezondheidspsychologie aan de Universiteit Leiden. Ze kreeg in juni de Stevinpremie (tweeënhalf miljoen euro) voor haar gedragswetenschappelijk gezondheidsonderzoek, onder andere naar de effecten van placebo (positief) en nocebo (negatief) in de geneeskunde. De Stevinpremie is in Nederland met de Spinozapremie de hoogste wetenschappelijke onderscheiding. Het is haar idee om met Victor dit zomeravondgesprek te doen. In zijn werk en in haar werk, zegt ze, gaat het over vertrouwen, over al dan niet bewuste verwachtingen en hoe die te sturen zijn. Ze denkt dat Victor en zij van dezelfde psychologische mechanismen gebruik maken, met conditionering als belangrijkste. Pavlov. De hond begint al te kwijlen als die het geluid van de voederbak hoort. Een mens begint zich al beter te voelen, of juist slechter, als die een dokter in een witte jas ziet. Een lichaam kan ontstekingsremmende of andere stoffen gaan aanmaken, ook als het medicijn waaraan het gewend is geraakt geen werkzame middelen meer bevat. Dat hebben Andrea Evers en andere onderzoekers aangetoond in het laboratorium. Ze komt uit Duitsland, Sauerland. „Zo mooi daar”, zegt ze. „Bossen, meren, de Möhnesee. Als ik daar met mijn moeder ben, word ik altijd blij.” „Klinkt alsof je daar nooit had moeten weggaan”, zegt Victor. „Toch wel. Ik ben weggegaan om te studeren, in Bielefeld en in Amsterdam. Mijn vriend was daar al en op een keer liep ik over de Keizersgracht langs Felix Meritis. Ik dacht dat het een gebouw van de universiteit was. O, als je toch op zo’n mooie plek zou kunnen studeren. Ik heb een beurs aangevraagd om mijn masterscriptie in Amsterdam te doen.” „Waarom psychologie?”, vraagt Victor. „Ik heb daar zelf ook lang over nagedacht.” „En ik over geneeskunde. Ik was dertien, veertien jaar en ik dacht: wat is erger, dat je een been kwijt bent of dat je er niet mee kunt omgaan dat je een been kwijt bent. Wat is de essentie van jezelf? Wanneer raak je je identiteit kwijt? Ik dacht: psychologie is nóg belangrijker.” En psychiatrie? „Mijn vader was psychiater. Maar psychiatrische ziekten, wanen en psychoses en schizofrenie, vond ik niet het meest fascinerend. Hoe je zo fit mogelijk kunt zijn, zo gezond mogelijk, dat interesseerde me. Hoe kan het dat stress mijn lichaam beïnvloedt? Hoe wordt je lichaam beïnvloed door je geest?”  Foto Annabel Oosteweeghel „En andersom”, zegt Victor. „Hoe wordt je geest beïnvloed door je lichaam.” „Ik heb in een ziekenhuis gewerkt als medisch psycholoog”, zegt Andrea. „Ik heb gezien dat je helemaal niets met je geest kunt als je een ernstige ziekte hebt. Mensen kunnen zo veel pijn hebben, of jeuk, dat ze suïcide willen plegen. Zodra de pijn weg is, is de geest weer op orde. Dus Victor, het was aanmatigend van mij om te denken dat de geest belangrijker is. Waarom werd het bij jou geneeskunde?” „Mijn vader. Ik bleef twijfelen en hij adviseerde: geneeskunde. En toen werd ik ingeloot.” Arnsberg (Duitsland) 1967 Hoogleraar gezondheidspsychologie in Leiden. Toonde aan dat bewuste en onbewuste verwachtingen de werking van medicijnen en behandelingen kunnen beïnvloeden. Ontving in juni de Stevinpremie, een hoge wetenschappelijke onderscheiding. Hij komt uit Delft en studeerde in Rotterdam en Leiden. Hij zou voor neurologie of psychiatrie hebben gekozen als hij na zijn artsexamen niet fulltime was gaan goochelen. „Mijn opa had een goocheldoos staan”, zegt hij. „Zo is het begonnen.” „O ja, natuurlijk”, zegt Andrea. „De goocheldoos van opa.” „Maar echt, hoor. Een klassieke hanky-panky goocheldoos. Ik was vier en vond het meteen leuk. Mijn zussen waren mijn proefkonijnen. Ik kon ze dingen laten zien die ze niet begrepen. Een muntje laten verdwijnen en dan uit de lucht pakken. Ik vond dat buitensporig interessant. Het is nog steeds mijn drijfveer. Mensen de verwondering laten ervaren van iets zien dat ze niet begrijpen.” „Grappig”, zegt Andrea. „Ik ben ook klinisch psycholoog, ik behandel mensen met een chronische ziekte en ik zeg altijd tegen ze dat ze zich juist niet hoeven te verwonderen, dat het heel goed te begrijpen is hoe ziekte en gezondheid worden beïnvloed door wat je verwacht. Alleen al het woord ziekenhuis.” Haar stem schiet omhoog. „Je wordt geprimed om ziek te zijn. Zeg liever gezondheidscentrum.” Haar droom is om mensen met een chronische ziekte als reuma, de ziekte van Crohn, psoriasis of multiple sclerose minder medicijnen te laten slikken door hun lichamelijke reactie op die medicijnen te conditioneren. Het lichaam kan door de verwachting dat het een bepaalde werkzame stof krijgt toegediend die stof zelf gaan aanmaken. Halverwege de avond vertelt Andrea dat ze een keer live op televisie een (niet-wetenschappelijk) experiment heeft gedaan met wielrenners op de korte baan. Ze gaf hun een zogenaamde Rio-pil – de Olympische Spelen in Rio de Janeiro waren net voorbij – en zei dat die hen zou helpen om harder te rijden. „En?”, vraagt Victor. „Bij de meesten werkte het, tot mijn verbazing. En mijn opluchting. Eén geïsoleerde suggestie is normaal niet voldoende voor een groot effect, of überhaupt een effect.” „Maar er was nog een suggestie”, zegt Victor. „Of een placebo, hoe je het noemen wilt. De camera.” „O ja? De camera als placebo?” „Het werkt supersterk”, zegt Victor. „Waarom zou ik met drie camera’s en een geluidsman komen als ik iets ga doen dat niet werkt? Je voedt mensen met de suggestie dat het natuurlijk wel gaat werken. Die sporters gingen misschien alleen maar harder fietsen vanwege die camera.” Andrea valt even stil en begint dan te lachen. „Ik ben zelf ook een placebo geworden”, zegt Victor. „Het klinkt arrogant, maar als mensen me alleen al zíen…” „…vallen ze flauw.” „Wat ik bedoel is dat het voor mij twintig procent gemakkelijker is geworden om mensen te hypnotiseren sinds ik op televisie ben en ze weten dat ik het kan.” „Twintig procent? Jeetje, dat is veel. Bekendheid…” „…is een suggestie an sich.” „Hm, hm. Ik heb een beetje hetzelfde. Als ik een lezing geef – ik geef elke week wel ergens een lezing – dan zeg ik tegen de mensen: jullie zijn alleen al geneigd om te geloven wat ik ga zeggen door het feit dat ik hier sta en gezien word als expert. Maar Victor, wat jij in je show zegt hoeft niet waar te zijn, toch?” „Dat is part of the format, daar ben ik altijd eerlijk over. De claim dat ik wetenschappelijke principes gebruik is waar. De claim dat er dubbele bodems zijn, is ook waar. Het risico zou kunnen zijn dat mensen geloven dat ik meer kan dan ik kan. Als ik bij jou gedachten ga lezen, dan lever ik meteen het bewijs: ik zeg waar je aan denkt. Daar kan ik dan een heel verhaal omheen draperen. Dat ik het van een geest doorkrijg, of een stem hoor, of dat het mijn zesde zintuig is…” „…en dat is niet zo.” „Nee, natuurlijk niet.” Een uitzending van Mindf*ck, bij Mark Rutte in het Torentje. Victor: „Zou je willen denken aan de naam van iemand die je dierbaar is?” Rutte: „De naam?” Victor: „Ja. Aan wie zit je te denken?” Rutte: „Mijn nichtje.” Victor: „Je nichtje?” Waarop hij de stropdas pakt die hij net voor een eerdere truc gebruikt heeft, eroverheen wrijft en de naam Barbara laat verschijnen. Rutte, lachend: „Onmogelijk. Dit kan niet. Ik word helemaal gek.” Hij zegt wel zeven keer dat hij er niets van snapt. En: „Ik ga je nu langdurig martelen om te horen hoe je dit doet.” De truc met Mark Rutte.  In de truc daarvoor had Victor Mark Rutte voor een tafel gezet met de foto’s van alle premiers sinds 1848. Wie waren zijn zeven favorieten? Wilde hij die even naar eigen inzicht en in volgorde van belangrijkheid ophangen? Toen Rutte klaar was liet Victor zien dat de eerste letters van de namen een acrostichon vormden: TULP en DAS. Thorbecke. Den Uyl. Lubbers. Pierson. Drees. Van Agt. Schermerhorn. Dan mag Rutte het doosje openmaken dat Victor hem eerder al gegeven heeft. Daar komt een stropdas met een tulp erop uitrollen. Hoe doet Victor dat? „Kan ik niet zeggen.” „Heb je voorgesprekken?”, vraagt Andrea. „Nee, nooit. Ik ontfutsel mensen niets en het is geen toveren.” „Maar wat dan wel?”, vraagt Andrea. „Voorbereiding. Maanden onderzoek.” „En dan weet jij wie Ruttes favoriete premiers zijn en dat hij hun foto’s precies in die volgorde gaat ophangen?” Victor lacht. „Ik ga het echt niet vertellen. Je zou alleen maar denken: o ja, slim, leuk. Je zou er niets van leren. Want anders doe ik het wel, hè. Mensen uitleggen hoe het geheugen werkt, hoe je aandacht kunt sturen.” „En hoe aandacht werkt”, zegt Andrea. „Daar begint het mee.” Hij pakt het koekje bij zijn gemberthee, legt zijn vingers eroverheen en beweegt zijn hand in een parabool door de lucht. Dan doet hij zijn hand weer open: geen koekje. Dat heeft hij in zijn andere hand. „Het zit hem in die boogvormige beweging”, zegt hij. „Je ogen zijn geneigd die langer te volgen dan een rechte lijn. Van een rechte lijn is het eindpunt voorspelbaar. Een boog is interessanter.” „Wat grappig! Wist ik niet.”  „Maar er is meer”, zegt Victor. „Ik ben je al aan het conditioneren als jij denkt dat ik nog niet begonnen ben.” „Je doet iets met mijn verwachting”, zegt Andrea. „Daar speel ik mee.” „Maar die boog, Victor, om dat te weten moet je wel de wetenschappelijke literatuur bijhouden.” „Ja, ja. Ik studeer veel. Gedragswetenschappen, neuropsychologie, linguïstiek.” „Taal!”, zegt Andrea. „Welke woorden een arts gebruikt, de suggesties die ervan uitgaan. Zo belangrijk. Dat onderzoeken wij dan weer in het lab. We zouden heel mooi samen onderzoek kunnen doen.” Victor bladert in zijn boek en stopt bij het hoofdstuk neurolinguïstisch programmeren. „Alleen al het verschil in het effect tussen ‘maar’ en ‘en’. Vandaag is het mooi weer, maar morgen regent het. Je communiceert twee feitjes, maar bij ‘maar’ wordt de regen het belangrijkst. Dat is wat mensen onthouden.” Begin juli had Andrea een internationaal congres georganiseerd over placebostudies en Victor had aangeboden om daar een show te geven. Hij kon bij nader inzien niet, maar wat zou hij gedaan hebben als hij gekomen was?  „Ik denk iemand hypnotiseren”, zegt hij. „En dat iemand dan zijn naam niet meer kan uitspreken.” „Had het voor jou wat uitgemaakt dat er driehonderd mensen in de zaal zaten die veel van deze mechanismen weten?” „Ik zou me er geen zorgen over hebben gemaakt. O, interessant verhaal, Amir Raz…” „Die ken ik heel goed.” „…heeft de Stroop-test onder hypnose gedaan en…” „Een klassiek waarnemingsexperiment”, zegt Andrea. „…daarmee een heel mooi bewijs geleverd dat er daadwerkelijk iets gebeurt, dat mensen zich echt kunnen overgeven aan suggestie.”  Foto Annabel Oosteweeghel Amir Raz is een Canadese neurowetenschapper, hoogleraar aan de McGill University in Montreal. De Stroop-test is genoemd naar degene die hem bedacht heeft, John Ridley Stroop. In 1935. Victor heeft intussen in zijn boek het hoofdstuk over de test opgezocht. Een reeks van acht woorden: namen van kleuren in de kleur die ze uitdrukken. Dan dezelfde reeks, maar nu is het woord geel rood, het woord blauw geel, het woord oranje blauw, enzovoort. De test is: benoem de kleuren van de eerste reeks en daarna de kleuren van de tweede reeks. Bij de tweede reeks raak je al snel in de war.   Delft, 1987 Studeerde geneeskunde  in Rotterdam en Leiden, maar is illusionist. Goochelt sinds zijn vierde en begon  in 2015 het televisieprogramma Mindf*ck. In 2017 was Mark Rutte  te gast. Het programma wordt uitgezonden door AVROTROS. „Alleen al dat je niet naar een woord kunt kijken zonder het te lezen”, zegt hij. „Dat vind ik zo fascinerend.” Andrea: „Je kijkt en meteen is het: betekenis en verwachting.” „En je kunt het niet tegenhouden. Het is totaal geautomatiseerd.” Wat Amir Raz gedaan heeft, samen met onder anderen Irving Kirsch van Harvard Medical School: mensen suggereren – hypnose was niet eens nodig – dat ze geen woorden meer herkenden. En wat er gebeurde was dit: ze benoemden de kleuren van de tweede reeks veel gemakkelijker. We vragen wat voor onderzoek Andrea met Victor samen zou willen doen. „Hoe snel mensen te beïnvloeden zijn”, zegt ze. „De eerste dertig seconden als je bij een arts binnenkomt, wat er dan allemaal gebeurt.” „Hoe een arts over de gang loopt”, zegt Victor. „Daar begint het al mee. Ook heel interessant: hoe je suggestief taalgebruik kunt inzetten om een boodschap over te dragen.” „Het maakt zoveel uit”, zegt Andrea, „of een arts zonder iets te zeggen een recept uitschrijft of uitlegt wat een medicijn doet en waarom het je beter kan maken.” „Stel dat ik iemand zijn voet aan de grond wil laten plakken”, zegt Victor. „Dan wil ik er geen enkele twijfel over laten bestaan dat de truc zal lukken. Die voet blijft op de grond. Ik zal nooit zeggen: voel je iets? Altijd: omschrijf eens wat je  voelt. De implicatie is dat hij sowieso iets gaat voelen. Een patiënt die bang is voor een injectienaald kun je laten kiezen: wil je hem in je linker- of je rechterarm.” „Maar die naald gaat erin”, zegt Andrea.  Politici kunnen daar ook wel wat mee, zeggen wij. „Trump”, zegt Victor. „Focus versmallen en blijven herhalen. De klassieke middelen om mensen onder hypnose te brengen.” „Obama deed het ook”, zegt Andrea. „Yes we can! Een vorm van maatschappelijke conditionering. Toen mensen vonden dat hij zijn beloften niet had waargemaakt werkte het andersom. Het werd een nocebo.” En Mark Rutte? Gebruikt hij technieken van een illusionist? Victor: „Tijdens de show was ik heel erg geconcentreerd op wat ik met hem ging doen, dus ik heb er niet zo op gelet. Ik moest mijn hele gereedschapskist klaar hebben staan om te kunnen reageren op wat hij zou zeggen. Maar wat hij zeker doet: je het gevoel geven dat je elkaar al jaren kent.” Hoe doet hij dat? „Even aanraken, je bewegingen spiegelen. Dingen die ik ook doe. Als ik jouw lichaamshouding een paar keer losjes spiegel terwijl we zitten te praten en ik knik daarna ja terwijl ik je iets vraag te doen, dan zul je eerder geneigd zijn om dat ook inderdaad te doen.” „Wij moesten als team optreden bij een subsidieaanvraag”, zegt Andrea. „We hadden met elkaar afgesproken dat we allemaal ‘ja’ zouden gaan zitten knikken als een van ons iets zei.” „Het werkt gewoon”, zegt Victor. „Je kunt dat mechanisme bijna niet uitzetten.” Als de avond bijna voorbij is vertelt hij over een experiment om het effect van ghreline te testen, het hormoon dat aanzet tot eten. „Niet zelf bedacht”, zegt hij. „Ik had het overgenomen uit een wetenschappelijk onderzoek en er entertainment van gemaakt.” Een tafel met twee borden en eronder een slang naar een reservoir vol tomatensoep. Dat stond iets hoger, waardoor de borden gevuld bleven, hoeveel de proefpersonen ook aten. „Ze bleven drie kwartier dooreten”, zegt Victor. „Echt?” zegt Andrea. „Liters soep. Je stopt dus niet.” „Heel goed om die kennis in te zetten om Nederland gezonder te krijgen.” Dat is ook een droom van Andrea: mensen met de inzet van psychologische mechanismen, zoals beloningen, minder te laten eten en meer te laten bewegen.  Foto Annabel Oosteweeghel We vragen aan Victor hoe lang hij denkt dat het leuk blijft, illusionist zijn. Andrea zegt: „Hoogleraar illusionist in de medische zorg. Dat wil je toch worden?” Victor: „Dat idee had ik tijdens mijn coschappen. Ik heb het wel eens gezegd in Arts in Spe.” „Ik denk dat je je vak graag met de wetenschap wilt combineren.” „Die stap wil ik wel gaan zetten, ja.” „Echt meedoen.” „Ja, ja.” Mag Victor bij Andrea komen promoveren? Andrea: „Ja.” Victor, verrast: „Zo.” Andrea: „Ga maar wetenschappelijke experimenten bedenken. Die eerste dertig seconden, daar ben je goed in.” Victor: „Ik zal mijn management contact met je laten opnemen voor een afspraak. Ik heb al veel ideeën.”</p>]]></description>
      <guid>https://nrc.nl/nieuws/2019/08/16/ik-ben-zelf-een-placebo-geworden-a3970307</guid>
      <pubDate>Fri, 16 Aug 2019 06:49:55 +00:00</pubDate>
    </item>
  </channel>
</rss>
