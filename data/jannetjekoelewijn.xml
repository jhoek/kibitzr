<?xml version="1.0" encoding="utf-16"?>
<rss version="2.0">
  <channel>
    <title><![CDATA[Jannetje Koelewijn]]></title>
    <link>https://www.nrc.nl/rubriek/jannetje-koelewijn/</link>
    <description><![CDATA[Jannetje Koelewijn]]></description>
    <item>
      <title><![CDATA[
		Een echte Nootdorper sterft in Nootdorp
	]]></title>
      <description><![CDATA[<p>Een weduwnaar van tegen de negentig was terminaal ziek en de huisarts stelde voor dat hij naar een hospice zou gaan. Er was plaats voor hem in Den Haag. Den Haag? Moest hij naar Den Haag? Hoe ziek hij ook was, dat wilde hij niet. Hij was geboren in Nootdorp, hij had zijn leven geleefd in Nootdorp, hij zou sterven in Nootdorp. „En zo is het gegaan”, zegt de vrouw die het me vertelt. „Hij was een echte Nootdorper, dus is hij gestorven in Nootdorp.” Zelf is ze begin zestig en ze vindt het altijd lastig als mensen haar vragen of zij een echte Nootdorpse is, want dan moet ze bekennen dat ze geboren is in Voorburg. „Woningnood”, zegt ze. „Mijn ouders hebben drie jaar in Voorburg gewoond en toen konden ze pas terug.” Een middeleeuws kerkje waarvan alleen de toren nog staat, daaromheen wat oude huisjes. En dááromheen: uitgestrekte nieuwbouwwijken op wat voorheen land van boeren en tuinders was. In 1945 woonden er een paar honderd mensen, in 1991 waren het er vijfduizend, nu zijn het er 19.000. Nootdorp ligt midden in wat bestuurlijk Metropoolregio Rotterdam Den Haag heet. Denk de A4, de A12 en de A13 er nog even bij en je hebt het plaatje. Bijna een derde van de Nootdorpers heeft bij de verkiezingen in november 2023 op de PVV gestemd, meer nog dan in de plaatsen om Nootdorp heen – Pijnacker, Zoetermeer, Rijswijk – waar de PVV ook de grootste is geworden. De vrouw die tot haar verdriet in Voorburg is geboren heeft op „hoe heet ze ook alweer, die Turkse” gestemd. Het had net zo goed Wilders kunnen zijn. Ze kan niet goed uitleggen waarom, maar in de paar uur dat ik met haar en haar man zit te praten begin ik een idee te krijgen. En nee, het gaat ze niet om de nieuwkomers. Veel van die 19.000 mensen in Nootdorp zijn niet eens nieuwkomers. Het zijn de kinderen en kindskinderen van Nootdorpers die in Nootdorp zijn gebleven. Daarbij, deze vrouw en deze man hebben niets tegen nieuwkomers zolang ze geen troep maken, niet hun hand ophouden en hard werken, zoals zij altijd hebben gedaan. Op hun twaalfde bollenpellen en aardappelen sjouwen, later een eigen zaak, tot ze niet meer konden door kapotte knieën en een kapotte rug. Waar gaat het wel over? Ik denk: in een wereld die sneller verandert dan valt bij te benen, klampen ze zich vast aan wie ze zijn: een Nootdorper. Gaat Yesilgöz of Wilders hen helpen? Vinden ze een grappige vraag. Politici die hen helpen? Dat zou wat zijn. Dan nog dit. Zaterdag vroeg ik aan voorbijgangers in het winkelcentrum van Nootdorp, de Parade, wat ze van de politiek vonden nu er nog steeds geen regering is. Een van hen, een vrouw van begin dertig, fiets aan de hand, zoontje in het zitje, begon over Omtzigt: „Dat weglopen, wie doet dat nou? Dan ben je niet goed opgevoed.”</p>]]></description>
      <guid>https://nrc.nl/nieuws/2024/03/13/een-echte-nootdorper-sterft-in-nootdorp-a4192879</guid>
      <pubDate>Wed, 13 Mar 2024 05:29:04 +00:00</pubDate>
    </item>
    <item>
      <title><![CDATA[
		Wat als de overheid kwaadaardig is?
	]]></title>
      <description><![CDATA[<p>Of je als onderdaan, of burger, of ambtenaar, altijd de overheid moet dienen, ook als ze kwaadaardig is, daar had de apostel Paulus tweeduizend jaar geleden al een mening over. In zijn brief aan de eerste christenen in Rome schreef hij: „Iedereen moet het gezag van de overheid accepteren. Want de macht van de overheid komt van God.” En: „Verzet je dus niet tegen de overheid. Want (...) dan zal God je straffen.” Betaal je belasting en houd je aan de wet, anders wordt het een chaos. Jajaja. Maar wat een ellende heeft Paulus daarmee aangericht. Racisme, fascisme, nazisme, alle vormen van overheidsterreur zijn er in het verleden mee goedgepraat. En het gebeurt nog steeds. In juni 2018 kreeg Jeff Sessions, minister van Justitie onder president Trump, kritiek van de kerk over zich heen vanwege zijn beleid om kinderen van hun illegaal geïmmigreerde ouders te scheiden. Wat zei Sessions? Dat illegaal de grens oversteken voor de wet een misdaad was. En hij verwees zijn church friends naar het „heldere en wijze” bevel van Paulus om de wetten van de overheid altijd te gehoorzamen. „God heeft ze voorgeschreven met het oog op de ordehandhaving.” Op een avond in oktober 1940 ving wijlen mijn vader, een jongen van elf toen, een gesprek op tussen zijn vader, Jacob, en ene oom Jan, die geen echte oom was, maar wel zo werd genoemd. Jan werkte bij de BPM, later Shell. Jacob was politieman. Ze hadden het over een of ander formulier dat ondertekend moest worden en mijn vader – zo ging zijn verhaal – was uit zijn bed vandaan naar de trap geslopen om beter te kunnen horen wat ze zeiden. Jacob de politieman: „Het moet van de burgemeester en van de hoofdcommissaris.” Jan van de BPM: „In opdracht van de Duitsers.” Jacob: „Zij zijn het bevoegd gezag.” Jan: „Het vijándig gezag, Jacob.” Jacob: „Er is geen ander gezag dan dat van God, Jan. God heeft de Duitsers over ons gesteld.” Jan: „En Mozes dan? Wou jij zeggen dat Mozes niet tegen de Egyptenaren in opstand had moeten komen?” Jacob: „Mozes had een opdracht van God.” Jan: „Wij hebben ook een opdracht van God.” Jacob: „...” Jan: „Dus jij tekent?” Jacob de politieman vond dat Jan van de BPM gemakkelijk praten had. Die was niet in overheidsdienst. Die hoefde, want daar ging het om, geen Ariërverklaring tekenen. En dan nog wat. De predikant die vanaf de kansel had verkondigd dat de Duitse overheid uit den boze was en niet gehoorzaamd mocht worden – ook een interpretatie van Paulus’ brief – was geëindigd in Dachau.</p>]]></description>
      <guid>https://nrc.nl/nieuws/2024/02/21/wat-als-de-overheid-kwaadaardig-is-a4190771</guid>
      <pubDate>Wed, 21 Feb 2024 05:29:05 +00:00</pubDate>
    </item>
    <item>
      <title><![CDATA[
		Heeft de familie nu ruzie over Wilders?
	]]></title>
      <description><![CDATA[<p>Twee jaar geleden, twéé jaar geleden nog maar, had je de antivaxxers tegen de mensen die zich wel lieten vaccineren, en bij Anna Paans in de familie was dat ruzie geworden. Geen schreeuwende ruzie, de vijf zussen en twee broers hielden het beleefd, maar met elkaar de verjaardag van broer Piet vieren, nee, dat was er even niet bij. Op een middag in november 2021 was ik voor een verhaal in NRC bij Anna (pro) op bezoek in Rotterdam, ze woont op het Noordereiland, en broer Henk (pro) en zus Carla (anti) waren er ook. Carla probeerde de anderen ervan te overtuigen welk gevaar de mensheid liep. Volledige controle door de elite. Massamoord. Ze las erover in appgroepen. Anna: „Waarom lezen we dat niet in de gewone kranten?” Carla: „Omdat er een plan achter zit. Een kwaadaardig plan en daar zijn de gewone kranten een onderdeel van.” Afgelopen zondag bel ik Anna om te vragen hoe er in de familie over de winst van radicaal-rechts wordt gedacht. Weten ze van elkaar op welke partij ze gestemd hebben? Hebben ze daar nu ruzie over? „O, nee”, zegt Anna. „We hebben geen ruzie, want we praten nergens meer over. En zeker niet over politiek.” Ze hebben andere dingen aan hun hoofd. Henk, 83 nu, heeft prostaatkanker. Carla, 76, heeft een terminaal zieke man. Die is net thuisgekomen uit het hospice. Hij kon daar niet langer blijven, het sterven duurde te lang. En Anna, 81, heeft in januari haar zoon Arjan verloren, Arjan Paans, voorheen journalist en adjunct-hoofdredacteur van het AD. De huisarts had eerst nog aan een burn-out gedacht, maar het bleek uitgezaaide longkanker te zijn. Twee tumoren zaten in zijn hoofd. „Een kind verliezen is het verschrikkelijkste dat je kan overkomen”, zegt ze. „Maar dat het zo verschrikkelijk was, dat wist ik niet.” Laatst was de hele familie bij elkaar op een verjaardag, dat lukt nu weer, en het was een van de zwagers die zei dat ze de politiek maar beter konden laten rusten, en het geloof ook. Hoe lang hadden ze nog met elkaar? Anna was het helemaal met hem eens. Dus gaat ze volgende week weer met een pannetje soep naar Carla, die nog steeds antivaxxer is. Na de verkiezingen had Anna even woorden met een andere zus, ook nog steeds antivaxxer, het ging over Wilders. Maar kijk hoe dat afliep. Zus: „Ik veeg mijn kont af met de kranten, wat een leugens verspreiden die.” Anna: „Dan kan ik niet meer met je omgaan.” Haar overleden man, zijzelf, Arjan, allemaal zijn ze journalist geweest. Ze liet zich niet beledigen. Het had een paar minuten geduurd en toen zei de zus dat het haar speet. Ze hield van Anna. Ze moesten het goed houden met elkaar, nu ze er nog waren.</p>]]></description>
      <guid>https://nrc.nl/nieuws/2023/12/12/heeft-de-familie-nu-ruzie-over-wilders-a4184101</guid>
      <pubDate>Tue, 12 Dec 2023 05:29:05 +00:00</pubDate>
    </item>
    <item>
      <title><![CDATA[
		De meisjes van de gemeentetelefoon
	]]></title>
      <description><![CDATA[<p>Een nieuw beroep was het rond 1900 en het werd zeer geschikt geacht voor jonge vrouwen. Ze hoefden niet na te denken en deden de hele dag hetzelfde: telefoonverbindingen tot stand brengen. Op een foto van het Stadsarchief Amsterdam zie je ze zitten in hun wijde witte uniformjurken, in lange rijen naast elkaar aan de bedieningspanelen. Ze waren sinds de overname van de Nederlandsche Bell-Telephoon Maatschappij in 1896 in dienst van de gemeente en de vraag was: wat moesten deze vrouwen verdienen? Genoeg om zelfstandig van te kunnen leven? Of liever zo weinig mogelijk, zodat ze niet ‘in de verzoeking’ kwamen om bij hun ouders weg te gaan en ‘eene kamer te huren’? Over deze kwestie – ik lees dit in een manuscript over nutsvoorzieningen in Amsterdam – voerden de (uitsluitend mannelijke) leden van de Amsterdamse gemeenteraad tussen 1901 en 1907 eindeloze discussies, met als uitkomst dat het aanvangssalaris van een ‘telefoniste 2de klasse’ van 6 naar 8 gulden per week ging. Groot succes voor de liberalen, zíj hadden er hun best voor gedaan. Maar het was nog altijd minder dan ‘zelfs een putjesschepper’ verdiende: 11 gulden per week. En dan de vraag of de telefonistes – raadsleden spraken over ‘meisjes’ – ontslagen moesten worden zodra ze in het huwelijk traden. De sociaal-democraten vonden van niet. Ook getrouwde vrouwen konden genoodzaakt zijn om te werken voor brood op de plank. Werden ze moeder? Dan kon hun rooster toch worden aangepast? Dat ging in 1907 dus echt te ver. De rooms-katholieken in de raad zeiden dat de plaats van de gehuwde vrouw in het gezin was. Ze moest tegen zichzelf beschermd worden en dat vonden de liberalen ook. Haar taak was om haar man een ‘aangenaam thuis’ te bereiden en je moest er toch niet aan denken – dit was de bijdrage van de gereformeerde wethouder Heemskerk, later minister-president – dat ze door haar werk zou kunnen besluiten om geen moeder te worden. „Bij een gezonde huwelijksverhouding”, zei hij, „is het de man die het brood voor zijn gezin verdient.” En: „Het helpt verbazend weinig of die telefoneerende moeder dénkt aan de verzorging van haar kind. Zij moet er niet in gedachte voor zorgen, maar met de daad.” Zo gemakkelijk was het werk van de telefonistes trouwens niet. Het aantal tot stand te brengen verbindingen nam snel toe en artsen zeiden in 1912 dat het veel inspanning kostte en ‘zeer enerverend’ was. Nog jaren ging het er in de raad over of de diensten moesten worden aangepast naar twee keer drie uur en ’s nachts een uur korter. Maar ja, dan moesten er wel erg veel meisjes worden aangenomen en dat was duur. In 1928 waren de problemen opgelost. Het telefoonnet was geautomatiseerd en alle telefonistes stonden op straat.</p>]]></description>
      <guid>https://nrc.nl/nieuws/2023/11/29/de-meisjes-van-de-gemeentetelefoon-a4182646</guid>
      <pubDate>Wed, 29 Nov 2023 05:29:06 +00:00</pubDate>
    </item>
    <item>
      <title><![CDATA[
		Hunkeren naar ‘dat  erge’ op een smal bed
	]]></title>
      <description><![CDATA[<p>Mijn ouders waren al vier jaar verloofd en konden niet trouwen, want ze hadden geen huis. Amsterdam, 1953. Dieptepunt van de naoorlogse woningnood. Bij de ouders van de een of de ander intrekken, wat veel lotgenoten deden? Daarvoor woonden hun beider ouders te klein. Mijn vader sliep al sinds de geboorte van zijn zusje in een opklapbed op de overloop. Mijn moeder had altijd een eenpersoonsbed gedeeld met haar zusje, in een kamertje waar geen stoel meer bij paste. Toen ze op haar vierentwintigste een kamertje van anderhalf bij twee kon huren bij een weduwe op de Olympiaweg was ze de deur uit gegaan en elke dinsdag- en donderdagavond kwam mijn vader op bezoek. Maar niet om te vrijen, écht te vrijen. Dat was in strijd met het zevende gebod. Geen seks voor het huwelijk. Dus lagen ze op mijn moeders smalle bed te hunkeren naar ‘dat heel erge’. Mijn vader vertelde het me een paar jaar voor zijn dood. Niet vol te houden, zei hij. En kijk, net toen hij had bedacht dat hij naar de rubberwarenwinkel zou gaan om clandestien condooms te kopen werd hij op zijn werk gebeld door mijn opa. Goed nieuws. Er kwam een huis beschikbaar op de Nieuwendammerdijk. Tweeënhalve slaapkamer, wel te groot. Mijn ouders zouden nooit een woonvergunning krijgen. Te duur ook, 15.500 gulden. Dat kon mijn vader niet betalen als klerk bij de Dienst der Publieke Werken, hoe goed zijn vooruitzichten ook waren. Maar mijn opa, politieman, had een truc bedacht. Hij had vijfentwintig jaar gespaard en zou mijn vader dat geld lenen. Na een halfjaar zouden ze toestemming vragen voor woningruil. Mijn ouders konden dan gaan wonen in dat piepkleine huurhuis van mijn opa en oma. En mijn opa en oma kregen voor het eerst van hun leven een beetje ruimte. De gemeente vond het goed, op voorwaarde dat mijn ouders in dat halfjaar iemand op kamers namen. Woningnood heet nu woningcrisis en hoe zou het zijn, vroeg ik me af, als we dat soort dingen weer zouden invoeren? Na zestig jaar alsmaar toenemende welvaart hebben Nederlanders per persoon gemiddeld 53 vierkante meter huis ter beschikking. Duitsers: 46. Britten: 44. Sander Schimmelpenninck schreef het al eens in de Volkskrant: ‘We wonen gróót in dit dichtbevolkte, deels onder zeeniveau liggende land’. Je zou kunnen denken: een beetje indikken helpt. Past ook bij de nostalgie naar vroeger waar NSC, PVV en BBB zoveel kiezers mee weten te trekken. Maar dan zie ik mijn ouders voor me, die in januari 1954 eindelijk konden trouwden en vervolgens zaten opgescheept met de zoon van een kennis die net een baan bij Shell had gekregen. Ik denk ook even aan de bordkartonnen nieuwbouwflat in Osdorp waar ze in 1960 naartoe verhuisden. Nog geen 53 vierkante meter voor een gezin met drie, vier, vijf en uiteindelijk zes kinderen. Correctie (22 november 2023): in een eerdere versie van dit artikel stond dat Nederlanders per persoon gemiddeld 65 vierkante meter huis ter beschikking hebben. Dat getal kwam uit een rapport van het CBS, dat later door het CBS zelf gecorrigeerd werd: het bleek 53 vierkante meter te zijn. Dat is hierboven aangepast.</p>]]></description>
      <guid>https://nrc.nl/nieuws/2023/11/22/hunkeren-naar-dat-erge-op-een-smal-bed-a4181717</guid>
      <pubDate>Wed, 22 Nov 2023 05:29:06 +00:00</pubDate>
    </item>
    <item>
      <title><![CDATA[
		Een  boterham met kaas
	]]></title>
      <description><![CDATA[<p>Nu zijn er antibiotica, maar vroeger, zeg voor 1950, had je gewoon pech als je tuberculose kreeg, een ernstige bacteriële infectieziekte die zich meestal uitte in de longen. Er viel weinig tegen te doen en vroeg of laat ging je eraan dood. De vader van Mijndert Ververs was drieëndertig toen het bij hem begon en het duurde niet lang of hij lag hele dagen thuis in bed, zonder werk, zonder inkomen. Voor die tijd was hij inspecteur bij De Gruyter geweest, een keten van kruidenierswinkels die destijds snel groeide – ik heb het over 1935. De Gruyter had hem ontslagen en zoiets als WW bestond nog niet. En dan heb je dus wel een vrouw en twee, later drie, kleine kinderen. Mijndert Ververs was de middelste, geboren in 1933. Vorige week vertelde ik in deze column over mijn middag bij hem thuis in Hattem, over zijn verdriet om Cora, zijn gestorven vrouw, en de troost die hij zoekt achter zijn harmonium. Ik vertelde ook over zijn loopbaan, die hij in 1958 was begonnen als leraar schei-, wis- en natuurkunde en in 1995 beëindigde als bestuursvoorzitter van Wolters Kluwer, al decennia een van de best presterende beursfondsen van de AEX, met in 2022 een omzet van vijf miljard en een nettowinst van een miljard. De drive van mensen om hogerop te komen en daarin slagen – na veertig jaar interviewen durf ik wel te zeggen dat die zelden begint in een comfortabele jeugd en vaak voortkomt uit, ja, frustratie. Niet altijd. Vaak. Frustratie die in het geval van Mijndert Ververs samenging met vernedering. Zijn broer en hij werden naar de bedeling gestuurd en o, de blik van de man achter het loket, de manier waarop die het luik opende en hun een rijksdaalder toeschoof – hij kan het gevoel zo weer oproepen. In 1939 begonnen zijn ouders een kruidenierswinkeltje, in Waddinxveen, waar ze woonden. Mijndert en zijn broer gingen langs de deuren om boodschappen te vragen en te brengen. De mensen betaalden vaak niet, Waddinxveen was arm. In 1941 ging het winkeltje failliet. Toen kreeg zijn moeder ook tuberculose en lag zij ook in bed. Zijn vader lag twintig keer in het ziekenhuis, tot in 1952 zijn zieke long werd verwijderd. „De arrogantie van de artsen”, zegt Mijndert Ververs. „Dat zonder uitleg bepalen wat ze met je gingen doen, daar ergerde ik me vreselijk aan.” Dus nee, hij ging na de hbs géén geneeskunde studeren, al wilden zijn ouders dat nog zo graag. Zijn weerzin tegen alles wat met ziekte had te maken was te groot. Het werd scheikunde in Delft, nadat hij even theologie had overwogen. Op zijn achttiende had hij zich aangesloten bij de remonstranten, belijders van een vrij en verdraagzaam geloof. De voorganger zei dat hij een groter podium nodig had dan hij bij de remonstranten zou krijgen. Hoeveel mensen gingen nog naar de kerk? Hij lacht. Hij weet best dat het een beetje ijdel klinkt. Dat „prekerige” van hem, zegt hij, dat had hij toen al. We zijn na de koffie met stroopwafels naar de keuken gegaan en daar maakt hij bruine boterhammen met worst en kaas klaar. Hij schenkt een glas melk in en vertelt dat hij leraar werd, op het Vossius Gymnasium in Amsterdam, omdat hij dan niet in militaire dienst hoefde. De renteloze voorschotten voor zijn studie werden kwijtgescholden. Hij pakt zijn telefoon en laat een klassenfoto uit 1959 zien, het jaar waarin zijn eerste kind werd geboren. Hij zit tussen zijn leerlingen, een knappe man, mager nog, donker. Hij wijst de jongens aan, bijna allemaal met stropdas, en zegt wat er van ze geworden is. Officier van justitie, hoogleraar, componist, rabbijn. „En de meisjes?”, vraag ik en hij zegt: „Weet ik niet. Hoe slim ze ook waren, van hen hoorde je nooit meer wat.” In 1965 werd hij redacteur exacte vakken bij uitgeverij Wolters in Groningen, kort daarna Wolters-Noordhoff. Na vier jaar zat hij in de directie. Hij vertelt over zijn gloriejaar 1987, toen Pierre Vinken van Elsevier een vijandig bod uitbracht op Kluwer, toen nog zelfstandig. Mijndert Ververs bracht een hoger bod uit en won. Doet het hem nog wat? Niet echt. Op zijn oude dag raakt hij alleen nog maar geëmotioneerd door het gemis van Cora, door zijn schuldgevoel ook. Ze heeft zoveel alleen gezeten. Na het eten speelt hij ‘Moon River’ op de elektrische piano, daar dansten Cora en hij op. „Je ouders moeten van je gehouden hebben”, zeg ik. „Anders was je niet zover gekomen.” Dan vertelt hij over zijn moeder, die dienstbode was in het huis van zijn vaders ouders. Ze raakte zwanger, ze moesten trouwen, de eerste twee kinderen stierven. Ja, zijn ouders hielden van hem. Maar of ze van elkaar hielden, dat weet hij niet zo zeker. Ze hadden te veel ellende doorgemaakt.</p>]]></description>
      <guid>https://nrc.nl/nieuws/2023/08/18/een-boterham-met-kaas-a4172245</guid>
      <pubDate>Fri, 18 Aug 2023 05:29:07 +00:00</pubDate>
    </item>
    <item>
      <title><![CDATA[
		Het verdriet van de oude ceo (90)
	]]></title>
      <description><![CDATA[<p>Nu lachen we erom, maar in 1995 was een miljoen per jaar voor de topman van een beursgenoteerde onderneming nog heel veel geld. Dat was wat Mijndert Ververs (90) op het laatst verdiende toen hij bestuursvoorzitter van Wolters Kluwer was. Zesenhalve ton salaris, drieënhalve ton tantième, in guldens. En wat opties. Bedenk dan even dat de nettowinst van het bedrijf sinds 1988, na de fusie van Kluwer en Wolters-Samsom, voorheen Wolters-Noordhoff, elk jaar met 20 procent was toegenomen. Elk jaar, 20 procent. Mínstens. In 2022 boekte Wolters Kluwer een nettowinst van ruim een miljard, op een omzet van ruim 5 miljard. Nancy McKinstry, sinds 2003 ceo van Wolters Kluwer, verdiende bijna 15 miljoen euro. Meer dan alle andere ceo’s van de AEX-fondsen. Wat ik wil zeggen is dat Wolters Kluwer, leverancier van informatie voor artsen, juristen, accountants, fiscalisten en risicomanagers, al vijfenveertig jaar een succesnummer is en dat Mijndert Ververs, op zijn vierentwintigste begonnen als leraar schei-, wis- en natuurkunde op het Vossius Gymnasium in Amsterdam, een meer dan prachtige loopbaan heeft gehad. Geen schandalen, geen gekke dingen. Nooit de publiciteit voor zijn persoon gezocht, want daar hield hij helemaal niet van. En zie hem nu zitten, afgelopen woensdag, in zijn leunstoel bij het raam naar de tuin. Hij doet zijn best om niet te huilen, maar hij huilt toch. Hij huilt om Cora, zijn vrouw, die deze maand vier jaar geleden gestorven is. „Ik denk de hele dag aan haar.” Hij pakt een krantenknipsel van het tafeltje naast hem en leest voor. Zoveel soorten van verdriet, Ik noem ze niet. Maar één, het afstand doen en scheiden. En niet het snijden doet zo’n pijn, maar het afgesneden zijn. M. Vasalis, 1954. Hij staat op en loopt, nee, wankelt naar het harmonium in de hoek van de kamer, steun zoekend bij stoelleuningen en deurposten. Dat harmonium heeft hij gekocht na Cora’s dood. Hij slaat de partituur op van Morgenglanz der Ewigkeit, een melodie op tekst van Christian Knorr von Rosenroth uit 1684. Ernaast staat Cora’s portret. Hij wijst naar de trap en zegt dat ik boven moet gaan staan, op de vide, bij het wandkleed dat zijn dochter heeft gemaakt van lapjes stof uit Cora’s oude handwerkmand. Daar klinkt de muziek het mooist. Hij begint te spelen en met mijn ogen dicht waan ik me in de kerk. Ik vraag of hij dit elke dag doet en hij zegt: „Elke ochtend en elke avond.” Hij heeft lang niet in God geloofd, nu twijfelt hij, en dit is wat hem het meest van alles troost: het Onzevader bidden en orgel spelen. Liefst had hij na Cora’s dood een echt Johannus-orgel gekocht, met van die hoge pijpen. Hij vond het te duur. Ik leerde hem kennen in 1996, toen hij betrokken was bij de afwikkeling van het faillissement van Fokker, de vliegtuigfabriek, en ik een boek over dat faillissement schreef. Twee jaar eerder was hij door Hans van Mierlo en Wim Kok gevraagd om minister van Economische Zaken te worden, maar dat had hij geweigerd. „Zogenaamd op doktersadvies”, zegt hij. „In werkelijkheid omdat Cora het niet wilde. Ze zou van me scheiden als ik het deed. Ze wilde niet wéér altijd alleen thuiszitten, zei ze.” Dus deed hij wat gepensioneerde ceo’s doen: commissariaten verzamelen. Hij was president-commissaris van ING en jarenlang – ik werkte al bij NRC – deelde hij kennis en contacten met me. Wat hielp was dat hij vlak bij waar ik woonde een kantoor had, in Amsterdam. Ik kon naar hem zwaaien vanuit mijn raam. Toen de tijd van de commissariaten voorbij was, bleven we elkaar een of twee keer per jaar zien. Dan lunchten we in Amsterdam, tot hij moeite kreeg met lopen. Het werd Amersfoort, toen Zwolle. Nooit Hattem, waar hij sinds 1976 woont. Woensdag was ik voor het eerst bij hem thuis. Hij kwam me halen van het station en ja, een villa in het bos. Maar geen grote villa. Geen zwembad ook, geen waanzinnige keuken, geen oude meesters aan de wand, geen Ferrari in de garage, geen enkele luxe eigenlijk. Behalve dat harmonium. En de elektrische piano in de andere hoek van de kamer, met genoeg elektronica om een orkest na te bootsen. Er is niets dat me verbaast. Mijndert Ververs is een ceo van vóór het harde aandeelhouderskapitalisme, waarin alles om shareholder value draait. Bij hem, zegt hij, ging het in de eerste plaats om content, inhoud. Hoe hij werd wie hij was, daarover volgende week meer. Correctie (12 augustus 2023): in een eerdere versie van deze column stond Maria Vasalis, maar dat moet M. Vasalis zijn. Dat is hierboven aangepast.</p>]]></description>
      <guid>https://nrc.nl/nieuws/2023/08/12/het-verdriet-van-de-oude-ceo-90-a4171805</guid>
      <pubDate>Sat, 12 Aug 2023 05:29:07 +00:00</pubDate>
    </item>
    <item>
      <title><![CDATA[
		Een middag tussen de Chinese toeristen in Giethoorn
	]]></title>
      <description><![CDATA[<p>In de trein van Zwolle naar Steenwijk zit ik al tussen tientallen Chinezen: vaders en moeders met jonge kinderen, ouden van dagen in poncho’s van doorzichtig plastic. De regen striemt langs de ramen en het weer zal vandaag, afgelopen dinsdag, niet beter worden. In de bus, lijnbus 70 naar Zwartsluis, komt een meisje met een bos rozen naast me zitten, roze rozen. Haar jurk, haar tas, het hoesje van haar telefoon – roze, Barbieroze. Ze komt uit Beijing, zegt ze, en doet in Barcelona een talencursus, Engels en Spaans. Nu heeft ze vakantie en ze is in Nederland om Giethoorn te zien. „You live in Giethoorn?”, vraagt ze hoopvol. „Can I see your house?” Ze draait zich om naar de meisjes achter haar, allemaal in Barbieroze, en begint vol enthousiasme tegen ze te praten, in het Chinees. Om ze niet al te erg teleur te stellen vertel ik dat mijn grootmoeder uit deze streek kwam, of nou ja, uit een dorpje 30 kilometer hiervandaan, Echtenerbrug bij het Tjeukemeer. Wat is 30 kilometer op wereldschaal? Als kind ging ze met garen en band langs de deuren om een paar centen te verdienen, want haar vader was dood en haar moeder lag ziek in de bedstee, en van het geld dat ze van de kerk kregen konden ze niet leven. „Wow”, zeggen de meisjes om me heen. „Good story. Zijn de mensen hier nog steeds zo arm?” Dan zijn we bij de halte Dominee Hylkemaweg. Met Moovit en Maps op hun telefoon weten alle Chinezen dat ze hier moeten uitstappen. De meisjes rennen met hun roze parapluutjes boven hun hoofd naar het dichtstbijzijnde grachtje en beginnen dansjes te maken, TikTokdansjes met veel armgebaren, roze rozen in de hand. Ze filmen elkaar en slaken kreetjes als ze op elkaars telefoon het resultaat bekijken. Ik stap met veertig Chinezen en vier Duitsers in de rondvaartboot van restaurant ’t Zwaantje. De bestuurder stelt zich voor als kapitein Jan van de Titanic en waarschuwt voor de krokodillen in het water. Niemand luistert, laat staan dat er iemand lacht. Het jongetje naast me zet zijn telefoon op een selfiestick en mag die van zijn moeder door het raam naar buiten steken, als hij maar voorzichtig is. Ik neem tenminste aan dat dat is wat ze zegt. Zelf houdt ze haar blik strak op haar eigen telefoon gericht, net als de andere moeders, en dat houden ze de hele tocht vol. Ze kijken alleen even op als er een andere rondvaartboot langszij komt waarop een man in het Italiaans een lied zingt, zichzelf begeleidend op een accordeon. Italiaans? Ah, ja, Giethoorn is het Venetië van het noorden, little Venice. De Chinezen op die andere boot klappen op de maat mee en de Chinezen op mijn boot beginnen ook te klappen. Ze lachen en maken foto’s. Ze vinden de eendjes die om ons heen zwemmen ook heel leuk, de kinderen mogen ze een snoepje geven. Nog leuker vinden ze de meeuwen die achter de boot aan vliegen als we over het Bovenwijde varen, een van de meertjes rond Giethoorn die zijn ontstaan door turfwinning en zware stormen. Een meisje van een jaar of vijf, de met lintjes versierde vlechtjes als een prinsessenkroontje op haar hoofd vastgezet, springt van de bank en doet een dansje, hetzelfde TikTok-dansje als de meisjes van daarnet. De vaders spelen intussen stoelendans. Ze wisselen steeds sneller van plek, totdat een van hen op de grond rolt en dan komen ze niet meer bij van het lachen. Op het Binnenpad langs de Dorpsgracht lopen groepjes Arabieren, de mannen in trainingspakken, de vrouwen gesluierd. Kapitein Jan wijst naar café Fanfare en ik luister naar zijn verhaal over de film Fanfare uit 1958, waarmee het toerisme in Giethoorn begonnen is. Die film, van Bert Haanstra, werd hier opgenomen en trok 2,6 miljoen bezoekers. Een idylle in zwart-wit van rietgedekte boerderijtjes, koeien op punters, ramenlappende boerinnen en jongens in overall die zoenen met stoere meisjes. „Mensen hebben de aandoenlijke neiging”, schrijft Ilja Leonard Pfeijffer in zijn weergaloze roman Grand Hotel Europa, „om personage te willen worden in de boeken of films waarvan ze hebben genoten en reizen af naar het decor.” In de jaren zestig waren het er tienduizenden per jaar, het werden er honderdduizenden en sinds Holland Marketing in 2005 een kantoor opende in Beijing is het gestegen naar een miljoen. Een miljoen! Op 2.500 inwoners. Eén groepje Nederlanders zie ik als ik uit de boot stap. Orthodoxe christenen. De vrouwen dragen hun ongeknipte haar in een staart en hun rokken reiken tot hun enkels. Ik denk aan de tekst boven de deur van doopsgezinde kerkje waar we net langs voeren. „Eén is uw Meester, namelijk Christus, en gij zijt allen broeders.” Matteus 23 vers 8. Christus? De tech- en toeristenindustrie.</p>]]></description>
      <guid>https://nrc.nl/nieuws/2023/08/04/een-middag-tussen-de-chinezen-in-giethoorn-a4171270</guid>
      <pubDate>Fri, 4 Aug 2023 05:29:08 +00:00</pubDate>
    </item>
    <item>
      <title><![CDATA[
		Fietsen in Amsterdam 
	]]></title>
      <description><![CDATA[<p>De eerste vijf kilometer van de tocht waren niet moeilijk. Die gingen over een fietspad langs de flats in aanbouw van Loenermark en de drie jaar eerder geopende vierbaansweg naar de IJtunnel. Van de auto’s, in de file onderweg naar de Amsterdamse binnenstad, had ik hier geen last. Wel vaak wind tegen, want ik fietste van het noordoosten naar het zuidwesten. Verderop, langs het Noordhollandsch Kanaal, begon het drukker te worden en het laatste stuk tot de pont, de Tolhuispont over het IJ, legde ik af te midden van honderden fietsers en bromfietsers die allemaal maar één doel hadden: bij de pont zijn voordat de klep omhoogging. Daar kon ik nog wel aan wennen, al was ik de eerste keer best geïntimideerd door het tempo van het peloton. De avond ervoor, toen mijn vader met me meefietste om me de route te wijzen, was het rustig geweest. Augustus 1971, ik was twaalf en ging naar de brugklas van de christelijke scholengemeenschap voor havo en vwo in Amsterdam-Zuid. Lieve mensen, ik heb nóg weleens nachtmerries van het twééde deel van de tocht, van de De Ruijterkade bij het Centraal Station en de Nieuwezijds Voorburgwal, onder het Rijksmuseum door naar het Museumplein. Het gemeentebestuur zette toen nog in op cityvorming. Grote delen van de zestiende-eeuwse binnenstad zouden worden afgebroken om ruimte te maken voor wegen en kantoren. In 1971 was het plan volop in uitvoering: Weesperstraat, Wibautstraat. Vanaf het Waterlooplein, waar de Stopera kwam, zou de weg worden doorgetrokken naar het Centraal Station. De Jodenbreestraat en Sint Antoniesbreestraat, waar Rembrandt nog gewoond had, lagen al plat. Alles voor de auto. Niets voor de fiets. Dus moest ik van de pont af de rijweg op en tussen de auto’s en bussen door voorsorteren om links af te slaan naar het viaduct onder de sporen. Dat lukte alleen als ik keihard meefietste met de fietsers en bromfietsers die dezelfde kant uit moesten. Het Museumplein was toen ook nog een vierbaansweg en daar was het weer wachten tot de groep waarin ik meefietste genoeg massa had om het autoverkeer tot stilstand te dwingen en linksaf de straat naar mijn school in te slaan. Overdrijf ik? In 1970, lees ik op Amsterdam.nl, waren er 114 dodelijke ongelukken in de stad. Bijna elke drie dagen één. Er kwamen actiegroepen, ‘Stop de kindermoord’, en in 1974 zei de PvdA dat de ‘doodsverachting’ die fietsers moesten opbrengen ‘overbodig’ zou moeten zijn. Ja, Amsterdammers die klagen over toeristen, e-bikes en wat heb je nog meer voor ellende op de fietspaden – ze hebben gelijk. Maar nu verongelukken er vijftien mensen per jaar. Vijftien te veel, maar toch. Vroeger was alles slechter.</p>]]></description>
      <guid>https://nrc.nl/nieuws/2023/07/31/fietsen-in-amsterdam-a4170882</guid>
      <pubDate>Mon, 31 Jul 2023 05:29:08 +00:00</pubDate>
    </item>
    <item>
      <title><![CDATA[
		 De huisarts hielp de vrouw en lag wakker
	]]></title>
      <description><![CDATA[<p>Het mozaïek van Esther, van het Bijbelboek Esther, hangt er nog. Ze knielt voor de koning van Perzië, haar man. Vijfde eeuw voor Christus. Aan de andere wand hangen geboortekaartjes, vastgeprikt met punaises. Op de meeste wordt de Here God bedankt voor het nieuwe leven. Maar niet op allemaal. Er zijn ook kaartjes waarop de ouders zeggen dat ze blij en gelukkig zijn, zonder de Here God te noemen. De wachtkamer van Reza Pezeshki Nia, huisarts in Rouveen, gemeente Staphorst. In maart 2020 was ik voor het eerst bij hem. Hij had me uitgenodigd, hij wilde vertellen over zijn werk in dit „bijzondere deel” van Nederland. Hij zat er vijf jaar en elke dag verbaasde hij zich over de mensen in dit dorp, zo gelovig, zo niet gewend om waar dan ook over te praten. Ach, wat was hij op hen gesteld geraakt. In de auto naar Meppel later – hij bracht me naar het station – wees hij naar de oude boerin die haar tuintje stond te wieden. Haar man was net gestorven. Hij was erg benauwd geweest, maar morfine weigerde hij. Het was Gods wil dat hij ziek was en leed. Veel mensen hadden daarom ook geen verzekering. Het zou lijken alsof ze geen vertrouwen hadden in God. Of hij dacht dat het nog lang zo zou blijven, vroeg ik toen aan Reza Pezeshki Nia. Hij zag het nog niet zo snel veranderen. Daarna begon corona en daarna de oorlog in Oekraïne. En nu zit ik weer bij hem in zijn spreekkamer, op een mooie dag in juli, en vraag of alles hier nog is zoals het was. Door het open raam klinkt het getjilp van mussen en tussen de noodgevallen door – een man heeft een wond die gehecht moet worden, een andere man heeft een splinter in zijn oog – vertelt hij dat hij voor het eerst van zijn leven euthanasie heeft toegepast, bij een vrouw in Staphorst. Geen huisarts daar die het wilde doen en toen belde ze hem. „Ze woonde in een verpleeghuis en vroeg of ik kwam. En toen zei ze dat ze dood wilde. En dat ik dat moest doen.” Hij gooit zijn armen in de lucht. „Wát, zei ik. Wát?” Reza Pezeshki Nia, op zijn zeventiende met zijn ouders en drie broers uit Teheran naar Nederland gekomen, is niet gelovig en heeft geen principiële bezwaren tegen euthanasie. Hij begreep haar verzoek. Ze was ziek en leed pijn, haar leven was uitzichtloos. De SCEN-arts kwam, de psychiater, nog een keer de SCEN-arts, en toen was er toestemming. „Ze was zo gelukkig. Ze ging naar de Here, naar haar man.” Reza Pezeshki Nia ging nog een keer of vijf naar haar toe, wil je het echt? Het hele verpleeghuis was onrustig, dit hadden ze nog nooit meegemaakt. De dominee was ook niet blij. Maar de vrouw zette door. „Ik ben met spul naar haar toe gegaan, haar kinderen waren er, de curator, de verzorgsters. Ben je klaar? Ja, ze was klaar. Ze was meteen weg.” Het was heftig, zegt hij. Heftiger dan hij gedacht had. Hij kon er niet van slapen.</p>]]></description>
      <guid>https://nrc.nl/nieuws/2023/07/24/de-huisarts-hielp-de-vrouw-en-lag-wakker-a4170401</guid>
      <pubDate>Mon, 24 Jul 2023 05:29:09 +00:00</pubDate>
    </item>
  </channel>
</rss>
