<?xml version="1.0" encoding="utf-16"?>
<rss version="2.0">
  <channel>
    <title><![CDATA[Jannetje Koelewijn]]></title>
    <link>https://www.nrc.nl/rubriek/jannetje-koelewijn/</link>
    <description><![CDATA[Jannetje Koelewijn]]></description>
    <item>
      <title><![CDATA[Een  boterham met kaas]]></title>
      <description><![CDATA[<p>Nu zijn er antibiotica, maar vroeger, zeg voor 1950, had je gewoon pech als je tuberculose kreeg, een ernstige bacteriële infectieziekte die zich meestal uitte in de longen. Er viel weinig tegen te doen en vroeg of laat ging je eraan dood. De vader van Mijndert Ververs was drieëndertig toen het bij hem begon en het duurde niet lang of hij lag hele dagen thuis in bed, zonder werk, zonder inkomen. Voor die tijd was hij inspecteur bij De Gruyter geweest, een keten van kruidenierswinkels die destijds snel groeide – ik heb het over 1935. De Gruyter had hem ontslagen en zoiets als WW bestond nog niet. En dan heb je dus wel een vrouw en twee, later drie, kleine kinderen.  Mijndert Ververs was de middelste, geboren in 1933. Vorige week vertelde ik in deze column over mijn middag bij hem thuis in Hattem, over zijn verdriet om Cora, zijn gestorven vrouw, en de troost die hij zoekt achter zijn harmonium. Ik vertelde ook over zijn loopbaan, die hij in 1958 was begonnen als leraar schei-, wis- en natuurkunde en in 1995 beëindigde als bestuursvoorzitter van Wolters Kluwer, al decennia een van de best presterende beursfondsen van de AEX, met in 2022 een omzet van vijf miljard en een nettowinst van een miljard.  De drive van mensen om hogerop te komen en daarin slagen – na veertig jaar interviewen durf ik wel te zeggen dat die zelden begint in een comfortabele jeugd en vaak voortkomt uit, ja, frustratie. Niet altijd. Vaak. Frustratie die in het geval van Mijndert Ververs samenging met vernedering. Zijn broer en hij werden naar de bedeling gestuurd en o, de blik van de man achter het loket, de manier waarop die het luik opende en hun een rijksdaalder toeschoof – hij kan het gevoel zo weer oproepen.  In 1939 begonnen zijn ouders een kruidenierswinkeltje, in Waddinxveen, waar ze woonden. Mijndert en zijn broer gingen langs de deuren om boodschappen te vragen en te brengen. De mensen betaalden vaak niet, Waddinxveen was arm. In 1941 ging het winkeltje failliet. Toen kreeg zijn moeder  ook tuberculose en lag zij ook in bed. Zijn vader lag twintig keer in het ziekenhuis, tot in 1952 zijn zieke long werd verwijderd. „De arrogantie van de artsen”, zegt Mijndert Ververs. „Dat zonder uitleg bepalen  wat ze met je gingen doen, daar ergerde ik me vreselijk aan.” Dus nee, hij ging na de hbs géén geneeskunde studeren, al wilden zijn ouders dat  nog zo graag. Zijn weerzin tegen alles wat met ziekte had te maken was te groot. Na het eten speelt hij Moon River, daar danste hij op met zijn vrouw Het werd scheikunde in Delft, nadat hij even theologie had overwogen. Op zijn achttiende had hij zich aangesloten bij de remonstranten, belijders van een vrij en verdraagzaam geloof. De voorganger zei  dat hij een groter podium nodig had dan hij bij de remonstranten zou krijgen. Hoeveel mensen gingen nog naar de kerk? Hij lacht. Hij weet best dat het een beetje ijdel klinkt. Dat „prekerige” van hem, zegt hij, dat had hij toen al. We zijn na de koffie met stroopwafels naar de keuken gegaan en daar maakt hij bruine boterhammen met worst en kaas klaar. Hij schenkt een glas melk in en vertelt dat hij leraar werd, op het Vossius Gymnasium in Amsterdam, omdat hij dan niet in militaire dienst hoefde. De renteloze voorschotten voor zijn studie werden kwijtgescholden. Hij pakt zijn telefoon en laat een klassenfoto uit 1959 zien, het jaar waarin zijn eerste kind werd geboren. Hij zit tussen zijn leerlingen, een knappe man, mager nog, donker. Hij wijst de jongens aan, bijna allemaal met stropdas,  en zegt wat er van  ze geworden is. Officier van justitie, hoogleraar, componist, rabbijn. „En de meisjes?”, vraag ik en hij zegt: „Weet ik niet. Hoe slim ze ook waren, van hen hoorde je nooit meer wat.” In 1965 werd hij redacteur exacte vakken bij uitgeverij  Wolters in Groningen, kort daarna Wolters-Noordhoff. Na vier jaar zat hij in de directie. Hij vertelt over zijn gloriejaar 1987,  toen Pierre Vinken van Elsevier een vijandig bod uitbracht op Kluwer, toen nog zelfstandig. Mijndert Ververs bracht een hoger bod uit en won.  Doet het hem nog wat? Niet echt. Op zijn oude dag raakt hij alleen nog maar geëmotioneerd door het gemis van Cora, door zijn schuldgevoel ook. Ze heeft zoveel alleen gezeten. Na het eten speelt hij ‘Moon River’ op de elektrische piano, daar dansten Cora en hij op. „Je  ouders    moeten van je  gehouden  hebben”, zeg ik. „Anders was je niet zover gekomen.” Dan vertelt hij over zijn moeder, die dienstbode was in het huis van zijn vaders ouders. Ze raakte zwanger, ze  moesten trouwen, de eerste twee kinderen stierven. Ja, zijn ouders hielden van hem. Maar of ze van elkaar hielden, dat weet hij niet zo zeker. Ze hadden  te veel ellende doorgemaakt.    
		Nieuwsbrief
		NRC Economie
	 
		Krijg elke werkdag om 12 uur een persoonlijke selectie van het economische nieuws van de dag van een van onze redacteuren.</p>]]></description>
      <guid>https://nrc.nl/nieuws/2023/08/18/een-boterham-met-kaas-a4172245</guid>
      <pubDate>Fri, 18 Aug 2023 05:27:54 +00:00</pubDate>
    </item>
    <item>
      <title><![CDATA[Het verdriet van de oude ceo (90)]]></title>
      <description><![CDATA[<p>Nu lachen we erom, maar in 1995 was een miljoen per jaar voor de topman van een beursgenoteerde onderneming nog heel veel geld. Dat was wat Mijndert Ververs (90) op het laatst verdiende toen hij bestuursvoorzitter van Wolters Kluwer was. Zesenhalve ton salaris, drieënhalve ton tantième, in guldens. En wat opties. Bedenk dan even dat de nettowinst van het bedrijf sinds 1988, na de fusie van Kluwer en Wolters-Samsom, voorheen Wolters-Noordhoff, elk jaar met 20 procent was toegenomen. Elk jaar, 20 procent. Mínstens. In 2022 boekte Wolters Kluwer een nettowinst van ruim een miljard, op een omzet van ruim 5 miljard. Nancy McKinstry, sinds 2003 ceo van Wolters Kluwer, verdiende bijna 15 miljoen euro. Meer dan alle andere ceo’s van de AEX-fondsen.  Wat ik wil zeggen is dat Wolters Kluwer, leverancier van informatie voor artsen, juristen, accountants, fiscalisten en risicomanagers, al vijfenveertig jaar een succesnummer is en dat Mijndert Ververs, op zijn vierentwintigste begonnen als leraar schei-, wis- en natuurkunde op het Vossius Gymnasium in Amsterdam, een meer dan prachtige loopbaan heeft gehad. Geen schandalen, geen gekke dingen. Nooit de publiciteit voor zijn persoon gezocht, want daar hield hij helemaal niet van. En zie hem nu zitten, afgelopen woensdag, in zijn leunstoel bij het raam naar de tuin. Hij doet zijn best om niet te huilen, maar hij huilt toch. Hij huilt om Cora, zijn vrouw, die deze maand  vier jaar geleden gestorven is. „Ik denk de hele dag aan haar.” Hij pakt een krantenknipsel van het tafeltje naast hem en leest voor.  Zoveel soorten van verdriet,  Ik noem ze niet.  Maar één, het afstand doen en scheiden.  En niet het snijden doet zo’n pijn,  maar het afgesneden zijn. M. Vasalis, 1954. Hij staat op en loopt, nee, wankelt naar het harmonium in de hoek van de kamer, steun zoekend bij stoelleuningen en deurposten.  Dat harmonium heeft hij gekocht na Cora’s dood. Hij slaat de partituur op van Morgenglanz der Ewigkeit, een melodie op tekst van Christian Knorr von Rosenroth uit 1684. Ernaast staat Cora’s portret. Hij wijst naar de trap  en zegt dat ik boven moet gaan staan, op de vide, bij het wandkleed dat zijn dochter heeft gemaakt van lapjes stof uit Cora’s oude handwerkmand. Daar klinkt de muziek het mooist. Hij begint te spelen en met mijn ogen dicht waan ik me in de kerk. Ik vraag of hij dit elke dag doet en hij zegt: „Elke ochtend en elke avond.” Hij heeft lang niet  in God geloofd, nu twijfelt hij, en dit is wat hem het meest van alles troost: het Onzevader bidden en orgel spelen. Liefst had hij na Cora’s dood een echt Johannus-orgel gekocht, met van die hoge pijpen. Hij vond het te duur.  Ik leerde hem kennen in 1996, toen hij betrokken was bij de afwikkeling van het faillissement van Fokker, de vliegtuigfabriek, en ik een boek over dat faillissement schreef. Twee jaar eerder was hij door Hans van Mierlo en Wim Kok gevraagd om minister van Economische Zaken te worden, maar dat had hij geweigerd. „Zogenaamd op doktersadvies”, zegt hij. „In werkelijkheid omdat Cora het niet wilde. Ze zou van me scheiden als ik het deed. Ze wilde niet wéér altijd alleen thuiszitten, zei ze.”  Dus deed hij wat gepensioneerde ceo’s doen: commissariaten verzamelen. Hij was president-commissaris van ING en jarenlang – ik werkte al bij NRC –  deelde hij  kennis en contacten met me. Wat hielp was dat hij vlak bij waar ik woonde een kantoor had, in Amsterdam. Ik kon naar hem zwaaien vanuit mijn raam. Toen de tijd van de commissariaten voorbij was, bleven we elkaar een of twee keer per jaar zien.  Dan lunchten we in Amsterdam, tot hij moeite kreeg met lopen. Het werd Amersfoort, toen Zwolle. Nooit Hattem, waar hij sinds 1976 woont. Woensdag was ik voor het eerst bij hem thuis. Hij kwam me halen van het station en ja, een villa in het bos. Maar geen grote villa. Geen zwembad ook, geen waanzinnige keuken, geen oude meesters aan de wand, geen Ferrari in de garage, geen enkele luxe eigenlijk. Behalve dat harmonium. En de elektrische piano in de andere hoek van de kamer, met genoeg elektronica om een  orkest na te bootsen. Er is niets dat me verbaast. Mijndert Ververs is een ceo van vóór het harde aandeelhouderskapitalisme, waarin alles om shareholder value draait. Bij hem, zegt hij, ging het in de eerste plaats om  content, inhoud. Hoe hij werd wie hij was, daarover volgende week meer. Correctie (12 augustus 2023): in een eerdere versie van deze column stond Maria Vasalis, maar dat moet M. Vasalis zijn. Dat is hierboven aangepast. 
		Nieuwsbrief
		NRC Economie
	 
		Krijg elke werkdag om 12 uur een persoonlijke selectie van het economische nieuws van de dag van een van onze redacteuren.</p>]]></description>
      <guid>https://nrc.nl/nieuws/2023/08/12/het-verdriet-van-de-oude-ceo-90-a4171805</guid>
      <pubDate>Sat, 12 Aug 2023 05:27:54 +00:00</pubDate>
    </item>
    <item>
      <title><![CDATA[Een middag tussen de Chinese toeristen in Giethoorn]]></title>
      <description><![CDATA[<p>In de trein van Zwolle naar Steenwijk zit ik al tussen tientallen Chinezen:  vaders en moeders met jonge kinderen, ouden van dagen in poncho’s van doorzichtig plastic. De regen striemt langs de ramen en het weer zal vandaag, afgelopen dinsdag, niet beter worden. In de bus, lijnbus 70 naar Zwartsluis, komt een meisje met een bos rozen naast me zitten, roze rozen. Haar jurk, haar tas, het hoesje van haar telefoon – roze, Barbieroze. Ze komt uit Beijing, zegt ze, en doet in Barcelona een talencursus, Engels en Spaans. Nu heeft ze vakantie en ze is in Nederland om Giethoorn te zien. „You live in Giethoorn?”, vraagt ze hoopvol. „Can I see your house?” Ze draait zich om naar de meisjes achter haar, allemaal in Barbieroze, en begint vol enthousiasme tegen ze te praten, in het Chinees. Om ze niet al te erg teleur te stellen vertel ik dat mijn grootmoeder uit deze streek kwam, of nou ja,  uit een dorpje 30 kilometer hiervandaan,  Echtenerbrug bij het Tjeukemeer. Wat is 30 kilometer op wereldschaal? Als kind ging ze met garen en band langs de deuren om een paar centen te verdienen, want haar vader was dood en haar moeder lag ziek in de bedstee, en van het geld dat ze van de kerk kregen konden ze niet leven. „Wow”, zeggen de meisjes om me heen. „Good story. Zijn de mensen hier nog steeds zo arm?” Dan zijn we bij de halte Dominee Hylkemaweg. Met Moovit en Maps op hun telefoon weten alle Chinezen dat ze hier moeten uitstappen. De meisjes rennen met hun roze parapluutjes boven hun hoofd naar het dichtstbijzijnde grachtje en beginnen dansjes te maken, TikTokdansjes met veel armgebaren, roze rozen in de hand. Ze filmen elkaar en slaken kreetjes als ze op elkaars telefoon het resultaat bekijken.  Ik stap met veertig Chinezen en vier Duitsers in de rondvaartboot van restaurant ’t Zwaantje. De bestuurder stelt zich voor als kapitein Jan van de Titanic en waarschuwt voor de krokodillen in het water. Niemand luistert, laat staan dat er iemand lacht. Het jongetje naast me zet zijn telefoon op een selfiestick en mag die van zijn moeder door het raam naar buiten steken, als hij maar voorzichtig is. Ik neem tenminste aan dat dat is wat ze zegt. Zelf houdt ze haar blik strak op haar eigen telefoon gericht, net als de andere moeders, en dat houden ze de hele tocht vol. Ze kijken alleen even op als er een andere rondvaartboot langszij komt waarop een man in het Italiaans een lied zingt, zichzelf begeleidend op een accordeon. Italiaans? Ah, ja, Giethoorn is het Venetië van het noorden, little Venice. De Chinezen op die andere boot klappen op de maat mee en de Chinezen op mijn boot beginnen ook te klappen. Ze lachen en maken foto’s. Ze vinden de eendjes die om ons  heen zwemmen ook heel leuk, de kinderen mogen ze een snoepje geven.  Nog leuker vinden ze de meeuwen die achter de boot aan vliegen als we over het Bovenwijde varen, een van de  meertjes rond Giethoorn die zijn ontstaan door turfwinning en zware stormen. Een meisje van een jaar of vijf, de met lintjes versierde vlechtjes  als een prinsessenkroontje op haar hoofd vastgezet, springt van de bank en doet een dansje, hetzelfde TikTok-dansje als de meisjes van daarnet. De vaders spelen intussen  stoelendans. Ze wisselen steeds sneller van plek, totdat een van hen op de grond rolt en dan  komen ze niet meer bij van het lachen. Op het Binnenpad langs de Dorpsgracht lopen groepjes Arabieren, de mannen in trainingspakken, de vrouwen gesluierd.                  Kapitein Jan wijst naar café Fanfare en ik  luister naar zijn verhaal over de film Fanfare uit 1958, waarmee het toerisme in Giethoorn begonnen is. Die film, van Bert Haanstra, werd hier opgenomen en trok 2,6 miljoen bezoekers. Een idylle in zwart-wit van rietgedekte boerderijtjes, koeien op punters, ramenlappende boerinnen en jongens in  overall die zoenen met stoere meisjes. „Mensen hebben de aandoenlijke neiging”, schrijft Ilja Leonard Pfeijffer in zijn weergaloze roman Grand Hotel Europa, „om personage te willen worden in de boeken of films waarvan ze hebben genoten en reizen af naar het decor.”  In de jaren zestig waren het er tienduizenden per jaar,  het werden er honderdduizenden en sinds Holland Marketing in 2005 een kantoor opende in Beijing is het gestegen naar een miljoen. Een miljoen! Op 2.500 inwoners. Eén groepje Nederlanders zie ik als ik uit de boot stap. Orthodoxe christenen. De vrouwen dragen hun ongeknipte haar in een staart en hun rokken reiken tot hun enkels. Ik denk aan de tekst boven de deur van doopsgezinde kerkje waar we net langs voeren. „Eén is uw Meester, namelijk Christus, en gij zijt allen broeders.” Matteus 23 vers 8. Christus? De tech- en toeristenindustrie.</p>]]></description>
      <guid>https://nrc.nl/nieuws/2023/08/04/een-middag-tussen-de-chinezen-in-giethoorn-a4171270</guid>
      <pubDate>Fri, 4 Aug 2023 05:27:54 +00:00</pubDate>
    </item>
    <item>
      <title><![CDATA[Fietsen in Amsterdam ]]></title>
      <description><![CDATA[<p>De eerste vijf kilometer van de tocht waren niet moeilijk. Die gingen over een  fietspad langs de flats in aanbouw van Loenermark en de drie jaar eerder geopende vierbaansweg naar de IJtunnel. Van de auto’s, in de file onderweg naar de Amsterdamse binnenstad, had ik hier geen last.   Wel vaak wind tegen, want ik fietste van het noordoosten naar het zuidwesten. Verderop, langs het Noordhollandsch Kanaal, begon het drukker  te worden en het laatste stuk tot de pont, de Tolhuispont over het IJ, legde ik af te midden van honderden  fietsers en bromfietsers die allemaal maar één doel hadden: bij de pont zijn voordat de klep omhoogging. Daar kon ik nog wel aan wennen, al was ik de eerste keer best geïntimideerd door het tempo van het peloton. De avond ervoor, toen mijn vader met me meefietste om me de route  te wijzen, was het rustig geweest. Augustus 1971, ik was twaalf en ging naar de brugklas van de christelijke scholengemeenschap voor havo en vwo in Amsterdam-Zuid. Lieve mensen, ik heb nóg weleens nachtmerries van het twééde deel van de tocht, van de De Ruijterkade bij  het Centraal Station en de Nieuwezijds Voorburgwal,  onder het Rijksmuseum door naar het Museumplein. Het gemeentebestuur zette toen nog in op cityvorming. Grote delen van de zestiende-eeuwse binnenstad zouden worden afgebroken om ruimte te maken voor wegen en kantoren. In 1971 was het plan  volop in uitvoering: Weesperstraat, Wibautstraat. Vanaf het Waterlooplein, waar de Stopera kwam, zou de weg  worden doorgetrokken naar het Centraal Station. De Jodenbreestraat en Sint Antoniesbreestraat, waar Rembrandt nog gewoond had, lagen al plat. Alles voor de auto. Niets voor de fiets. Dus moest ik van de pont af de rijweg op en  tussen de auto’s en bussen door voorsorteren om links af te slaan naar het viaduct onder de sporen. Dat lukte alleen als ik keihard meefietste met de fietsers en bromfietsers die dezelfde kant uit moesten. Het Museumplein was toen ook nog een vierbaansweg en daar was het weer wachten tot de groep waarin ik meefietste genoeg massa had om het autoverkeer tot stilstand te dwingen en linksaf de straat naar  mijn school in te slaan.  Overdrijf ik? In 1970, lees ik op Amsterdam.nl, waren er 114 dodelijke ongelukken in de stad. Bijna elke drie dagen één. Er kwamen actiegroepen, ‘Stop de kindermoord’, en in 1974 zei de PvdA dat de ‘doodsverachting’ die fietsers moesten opbrengen ‘overbodig’ zou moeten zijn. Ja, Amsterdammers die klagen over toeristen, e-bikes en wat heb je nog meer voor ellende op de fietspaden – ze hebben gelijk. Maar nu  verongelukken er vijftien mensen per jaar. Vijftien te veel, maar toch. Vroeger was alles slechter.</p>]]></description>
      <guid>https://nrc.nl/nieuws/2023/07/31/fietsen-in-amsterdam-a4170882</guid>
      <pubDate>Mon, 31 Jul 2023 05:27:55 +00:00</pubDate>
    </item>
    <item>
      <title><![CDATA[ De huisarts hielp de vrouw en lag wakker]]></title>
      <description><![CDATA[<p>Het mozaïek van Esther, van het Bijbelboek Esther, hangt er nog. Ze knielt voor de koning van Perzië, haar man. Vijfde eeuw voor Christus. Aan de andere  wand  hangen geboortekaartjes, vastgeprikt met punaises. Op de meeste wordt de Here God bedankt voor het nieuwe leven. Maar niet op allemaal. Er zijn ook kaartjes waarop de ouders zeggen dat ze blij en gelukkig zijn, zonder de Here God te noemen.   De wachtkamer van Reza Pezeshki Nia, huisarts  in Rouveen, gemeente Staphorst. In maart 2020 was ik voor het eerst bij hem. Hij had me uitgenodigd, hij wilde vertellen over zijn werk in dit „bijzondere deel” van Nederland. Hij zat er vijf jaar en elke dag verbaasde hij zich over de mensen in dit dorp, zo gelovig, zo niet gewend om waar dan ook over te praten. Ach, wat was hij op hen gesteld geraakt. In de auto naar Meppel later – hij bracht me naar het station – wees hij naar de oude boerin die haar tuintje stond te wieden. Haar man was net gestorven. Hij was erg benauwd geweest, maar morfine weigerde hij. Het was Gods wil dat hij ziek was en leed. Veel mensen hadden daarom ook geen verzekering. Het zou lijken alsof ze geen vertrouwen hadden in God.   Of hij dacht dat het nog lang zo zou blijven, vroeg ik toen aan Reza Pezeshki Nia. Hij zag het nog niet zo snel veranderen. Daarna begon corona en daarna de oorlog in Oekraïne. En nu zit ik weer bij hem in zijn spreekkamer, op een mooie dag in juli, en vraag of alles hier nog is zoals het was. Door het open raam klinkt het getjilp van mussen en tussen de noodgevallen door – een man heeft een wond die gehecht moet worden, een andere man heeft een splinter in zijn oog – vertelt hij dat hij voor het eerst van zijn leven euthanasie heeft toegepast, bij een vrouw in Staphorst. Geen huisarts daar  die het wilde doen en toen belde ze hem. „Ze woonde in een verpleeghuis en vroeg of ik kwam. En toen zei ze dat ze dood wilde. En dat ik dat moest doen.” Hij  gooit zijn armen in de lucht. „Wát, zei ik. Wát?” Reza Pezeshki Nia, op zijn zeventiende met zijn ouders en drie broers uit Teheran naar Nederland gekomen, is niet gelovig en heeft geen principiële bezwaren tegen euthanasie. Hij begreep haar verzoek. Ze was ziek en leed pijn, haar leven was uitzichtloos. De SCEN-arts kwam, de psychiater, nog een keer de SCEN-arts, en toen was er toestemming. „Ze was zo gelukkig. Ze ging naar de Here, naar haar man.” Reza Pezeshki Nia ging nog een keer of vijf naar haar toe, wil je het echt? Het hele verpleeghuis was onrustig, dit hadden ze nog nooit meegemaakt. De dominee was ook niet blij. Maar de vrouw zette door. „Ik ben met spul naar haar toe gegaan, haar kinderen waren er, de curator, de verzorgsters. Ben je klaar? Ja, ze was klaar. Ze was meteen weg.” Het was heftig, zegt hij. Heftiger dan hij gedacht had. Hij kon er niet van slapen.</p>]]></description>
      <guid>https://nrc.nl/nieuws/2023/07/24/de-huisarts-hielp-de-vrouw-en-lag-wakker-a4170401</guid>
      <pubDate>Mon, 24 Jul 2023 05:27:55 +00:00</pubDate>
    </item>
    <item>
      <title><![CDATA[We vragen welke Nederlandse boeken ze lezen en nu zijn wij een beetje beduusd]]></title>
      <description><![CDATA[<p>De fietsers! Zo gevaarlijk! „In Nederland is alles zo goed geregeld”, zegt Levente Erös (26). „Maar fietsers doen wat ze willen. En ze zijn overal.” Hij is Hongaar, we  hebben hem leren kennen in Boedapest, mijn jongste zus en ik. We waren bij de presentatie van de Hongaarse vertaling van  ’t Hooge Nest van Roxane van Iperen, waar onze oudste zus aan heeft bijgedragen. Zij spreekt vloeiend Hongaars. En Levente spreekt vloeiend Nederlands. Hij kwam achter ons zitten in de zaal en vertaalde simultaan voor ons wat er op het podium gezegd werd. Hij studeerde Nederlands in Boedapest en is nu docent aan de universiteit daar. Vorige week was hij hier, met twaalf studenten, en op zaterdag nam hij ze vanuit Utrecht mee naar  de redactie van NRC om met ons over literatuur en journalistiek te praten. Het werd  een rondje jullie wereld, onze wereld. De  studenten zijn net van het Centraal Station over het Damrak naar het Rokin gelopen, ze zijn er nog een beetje beduusd van. Zo veel toeristen! Sowieso zijn ze bedeesd, daar had Levente ons al op voorbereid. Beduusd en bedeesd. „De meesten spreken al goed Nederlands”, zegt hij. „Maar ze praten niet als Nederlanders. Ze doen niet meteen hun mond open.” Mijn zus en ik hebben broodjes voor ze gehaald, ouderwetse Hollandse broodjes met ham en kaas en ei en worst. We denken dat we ze er een plezier mee doen, de forint is weinig waard en een docent verdient er minder dan een fietskoerier die halve dagen werkt. Waar we niet aan hebben gedacht: dat Hongaarse studenten ook veganist kunnen zijn. En dat ze dat prima durven te zeggen. Dus wij naar de AH to go  om wraps met hummus te halen. Daarna vragen we welke Nederlandse boeken ze lezen en nu zijn wij een beetje beduusd. Hanna Bervoets. Arnon Grunberg. Marga Minco. Elfie Tromp. Marieke Lucas Rijneveld. Grand Hotel Europa van Ilja Leonard Pfeijffer.  Dat laatste boek wel  in de Hongaarse vertaling, want anders nog te moeilijk. En ja, ook Hongaarse studenten blijken getraumatiseerd te kunnen raken door  een roman. De boerse rauwheid van De avond is ongemak en Mijn lieve gunsteling – fantastische boeken, maar een van de meisjes kon er niet van slapen. Met Het smelt van Lize Spit wachten ze nog even, zegt Levente. Hoe vrij zijn de kranten in Nederland? Kan hier gebeuren wat er in Hongarije gebeurt: dat het ene na het andere mediabedrijf wordt overgenomen door regeringsgetrouwe particulieren? De studenten denken van niet, de democratische traditie bestaat hier al zo lang en bij hen is die vrijwel non-existent. En dan blijken ze alles te weten van Groningen en het gas en de Toeslagenaffaire. Orsolya Réthelyi, het hoofd van de vakgroep Nederlands in Boedapest die erbij is, zegt dat de studenten dat ook van hen leren: denken als een  Nederlander. Geen schandaal dat hier verborgen blijft.</p>]]></description>
      <guid>https://nrc.nl/nieuws/2023/05/09/deze-twaalf-hongaarse-studenten-nederlands-blijken-alles-te-weten-van-groningen-en-de-toeslagenaffaire-a4164175</guid>
      <pubDate>Tue, 9 May 2023 05:27:55 +00:00</pubDate>
    </item>
    <item>
      <title><![CDATA[Betalen voor de eerste klas? Ben jij  gek]]></title>
      <description><![CDATA[<p>Of ik nou vroeg of laat de trein tussen Amsterdam en Den Haag neem, in het weekend of doordeweeks, de tweede klas zit sinds de NS tekort aan alles heeft bijna altijd vol. Reizigers met een tweedeklaskaart hebben daar wat op gevonden: ze gaan in de eerste klas zitten. Dus is die ook vaak vol. En gecontroleerd wordt er op dat traject bijna nooit meer. Conducteurs kijken wel uit. Die hebben  geen zin om zich keer op keer te laten vernederen. Want dat is wat er gebeurt als ze toch tegen een passagier zeggen dat de tweede klas dáár is en niet hier. Op zijn best wordt er verbazing geveinsd. „O ja?” Vaker zie je een verveeld schouderophalen. Nou en? Laat mij met rust. Blijft de conducteur lang genoeg staan, dan verplaatst die passagier zich heus wel. En komt weer terug zodra de conducteur uit zicht is. Ja, ik reis eerste klas. De krant heeft alle redacteuren zonder auto een ov-kaart voor de tweede klas gegeven, hartstikke bedankt, ben er echt heel blij mee, maar reistijd = werktijd, en de kans dat ik zittend kan doen wat ik moet  doen  is in de eerste klas nog altijd groter. De 80 euro die dat per maand kost, betaal ik zelf.  Frans de Waal, de beroemde primatoloog, laat in een TED Talk over moreel gedrag bij dieren zien hoe capucijnapen reageren op oneerlijkheid. Twee apen zitten in kooien naast elkaar en voeren een taakje uit, waarvoor ze worden beloond met een stukje komkommer. Alles gaat goed, tot een van de twee een lekkere zoete druif krijgt. Wat doet de  aap die wordt afgescheept met het stukje komkommer? Ze smijt het   in het gezicht van de verzorger, slaat met haar vlakke hand op de vloer en probeert de wand van haar kooi omver te trekken, zodat ze de druif van de andere aap kan afpakken. Die doet trouwens alsof ze niets merkt. Eerlijkheid, is de boodschap, zit diep in ons dna. Het zal dus wel door mijn dna komen dat ik op een ochtend  een overvolle eersteklascoupé binnenkom en zonder nadenken – anders had ik het niet gedurfd – aan de  reizigers die zitten vraag of ze een eerste klas kaart hebben. Tweede klas, allemaal. Studenten-OV. „Dan gaat iemand van jullie  opstaan”, zeg ik. „Ik heb voor de eerste klas betaald.” Een jongen op rechts zegt: „Betaald? Voor de eerste klas? Jij bent gek.” Vier meisjes op links gaan in beraad en komen tot de slotsom dat ik een punt heb. Wie moet er opstaan? Daarover gaan ze weer in beraad, tot een van hen zegt dat zij het dan wel doet. Nee, ik denk niet dat de beschaving achteruitholt. We doen niet meer aan vierendelen of guillotineren voor een enthousiast publiek, lynchen gebeurt  alleen nog virtueel op sociale media, allemaal winst. Maar er is wel een tipping point waarna  niemand zich meer aan de regels houdt en ja, hoe zal dat gaan als de treinen nog voller worden?</p>]]></description>
      <guid>https://nrc.nl/nieuws/2022/11/30/betalen-voor-de-eersteklas-ben-jij-gek-a4149907</guid>
      <pubDate>Wed, 30 Nov 2022 05:27:56 +00:00</pubDate>
    </item>
    <item>
      <title><![CDATA[Belt ze 112? Nee, deze vrouw belt de buren]]></title>
      <description><![CDATA[<p>Margaretha Schenkeveld (93), mijn oude hoogleraar Nederlandse letterkunde, vertelt dat ze gevallen was, zondag  eind van de middag. „Ik deed de deuren van het kabinet dicht”, zegt ze, „en bij de tweede hoorde ik een klik. En toen verloor ik mijn evenwicht.” Ze zit op de  stoel bij haar bureau en wijst naar de voorkamer. De kast, antiek, eiken fineer, de brede laden vol fotoboeken, is nog van haar ouders geweest. „Die klik”, zeg ik. „Hoorde je die in je hoofd of kwam die uit de deur?” „Gelukkig uit de deur”, zegt ze. „En gelukkig had ik niets gebroken.” Maar ze lag wel op de vloer en het lukte haar niet om op te staan. Het werd steeds donkerder in de kamer. „Ik heb er een halfuur over gedaan om  naar de telefoon te kruipen”, zegt ze. „Ik kon net bij de  knop voor het licht  en toen...” Toen had ze 112 gebeld? Welnee. Deze vrouw heeft de oorlog nog meegemaakt. Ze weet wat ontberingen zijn. Honger, kou, angst voor soldaten die in de nacht je huis binnendringen om je vader mee te nemen. Haar vader, een gereformeerde advocaat, zat in het verzet. Ze  vond zichzelf beslist geen noodgeval. Ze had de buren gebeld. De Iraanse buurvrouw aan de andere kant van het portaal. De Nederlandse buurman van boven. Die is  in de tachtig en vraagt elke dag of ze nog boodschappen nodig heeft. Sinds ze  niet meer buiten komt haalt hij ook   elke dag de krant voor haar uit de bus. „Zij hebben me overeind geholpen”, zegt ze. „Maar je begrijpt dat ik nu wel zo’n alarmknop heb besteld.” Ze is weduwe. Ze heeft geen kinderen. Genoeg neven en nichten die zich om haar bekommeren, maar ze wil geen beroep op hen doen als het niet echt nodig is. Thuiszorg, op kosten van de gemeenschap, wil ze ook niet. De werkster en de vrouw die  eens per week haar haren wast  betaalt ze zelf. En ja, ze vraagt aan mij of ik, nu ik er toch ben, even in haar kledingkast wil kijken. Wat moet er naar de stomerij? Passen haar winterkleren nog? Ze is zo afgevallen de laatste tijd. Dit is wat de overheid wil, denk ik terwijl ik  naar Modehuis Blok op het Gelderlandplein   fiets om nieuwe winterrokken te kopen, warme winterrokken. Mijn oude hoogleraar zet de kachel pas aan als het  binnen onder de 18 graden is. De overheid wil dat ze in haar eigen huis blijft en hulp krijgt van buren, familie, kennissen, vrienden. Hoelang gaat dit nog goed? Het flatgebouw waarin ze woont, in Amsterdam Buitenveldert,  is  een puinhoop, de loden leidingen worden vervangen. Haar keuken, haar woonkamer, haar slaapkamer, haar bed, alles zit onder het stof. Maar wat zegt ze als je vraagt of ze  niet liever naar een verpleeghuis wil? Tijdelijk? Tot in elk geval deze ellende voorbij is? Dan zegt ze: „Nee.”</p>]]></description>
      <guid>https://nrc.nl/nieuws/2022/10/20/belt-ze-112-nee-deze-vrouw-belt-de-buren-a4145763</guid>
      <pubDate>Thu, 20 Oct 2022 05:27:56 +00:00</pubDate>
    </item>
    <item>
      <title><![CDATA[De boerin geeft haar kleinzoon droog brood]]></title>
      <description><![CDATA[<p>Van de bushalte op de dijk langs de Gouwzee loop ik naar de boerderij van de familie Dobber in Zuiderwoude, tien kilometer ten noorden van Amsterdam. Regen, wind, modder op het erf, laarzen bij de achterdeur, wasmachines die op volle toeren staan te draaien en midden in de woonkeuken een enorme blauwe speelgoedtractor. „Van de kleinkinderen”, zegt Lia Dobber-Splinter, de boerin. „Vandaag pas ik op Jaxx.”  Ze draagt dikke sokken, een  trui en een vest, want met die gasprijzen laat ze de verwarming uit. In april was ik ook bij haar en toen vertelde ze over het dure veevoer door de oorlog in Oekraïne, over de ganzen uit Siberië die hier   van het heerlijke groene gras komen eten en alles onderpoepen. „De koeien willen dat gras niet meer. Ze willen dat dure voer.” En die ganzen zijn beschermd. Ik vraag hoe het nu gaat met het bedrijf en ze zegt: „De energierekening is van 1.500 naar 3.000 euro per maand gegaan en ik zie bedragen van 10.000 euro voor het voer voorbijkomen. Maar we zijn allang blij dat we geen melkrobot hebben, want dan was de rekening van 15.000 naar 30.000 euro per maand gegaan. Zo’n melkrobot staat dag en nacht aan en dat vréét dus elektriciteit.”   Ondertussen kijkt ze even bij de wasmachines, vol overalls, en haalt ze een lapje over het aanrecht. Ze  schenkt  koffie in en net als ze zit hoort ze van boven een babystemmetje. „Ben je wakker?”, roept ze terwijl ze de trap op loopt. „Ja, schat, kom maar mee.” Jaxx, vijftien maanden, gaat stapjes oefenen achter zijn tractor en Lia vertelt over haar oudste zoon, die ’s morgens om zes uur zijn vader en broer komt helpen met melken, dan naar zijn werk gaat – dijken  verzwaren  – en ’s avonds weer komt helpen. Haar jongste zoon werkt ’s avonds tot zeven uur door tot alle administratie gedaan is. „Ah, ah”, zegt Jaxx. „Honger”, zegt Lia. Ze zet hem in de kinderstoel  en geeft hem een droge bruine boterham. Daarbij een beker water en dan mag hij rozijntjes. Ze leert hem hoe hij ze moet pakken met duim en wijsvinger. „Hij is te vroeg geboren”, zegt ze. „We oefenen zijn fijne motoriek. Goed zo, jongen! High five!” O, de maanden   dat haar dochter met Jaxx in het ziekenhuis lag, ze waren besmet met de  listeriabacterie. Lia had zich nooit eerder zulke verschrikkelijke zorgen gemaakt.  De telefoon gaat, het is haar dochter. Ja, Jaxx is wakker. Ja, Jaxx heeft gegeten. „O, en wat ik nog wou zeggen, koop een  skipak voor hem. De vloer is hier zo koud en dan   kan hij gewoon lekker kruipen.” Lia is tweeënveertig jaar bejaardenverzorgster geweest, naast het werk op de boerderij. Van het geld deed ze de boodschappen. Jaxx is op woensdag en donderdag bij haar, soms op vrijdag. Op maandag en dinsdag komen de andere kleinkinderen. Dat zijn er drie en er is weer een baby onderweg.</p>]]></description>
      <guid>https://nrc.nl/nieuws/2022/10/06/de-boerin-geeft-haar-kleinzoon-droog-brood-a4144289</guid>
      <pubDate>Thu, 6 Oct 2022 05:27:56 +00:00</pubDate>
    </item>
    <item>
      <title><![CDATA[Is het koud thuis? Dan trek je gewoon een vest aan]]></title>
      <description><![CDATA[<p>Margaretha Schenkeveld (93), mijn oude hoogleraar Nederlandse letterkunde, heeft een brief ontvangen van Vattenfall. Haar energietarief gaat per 1 oktober omhoog. Of ze voor die tijd haar termijnbedrag wil aanpassen. „Ik kon op de site geen e-mailadres van ze vinden”, zegt ze tegen mij. „Opbellen lukte ook niet, de wachttijd is meer dan een uur. Dus heb ik een brief terug gestuurd. Maar daar krijg ik al twee weken geen antwoord op en nu wou ik je vragen” – ze kijkt me onzeker aan – „of ik jou een nieuwe brief mag dicteren. Ik denk dat ze mijn handschrift niet kunnen lezen.” „Wat is het probleem?”, vraag ik. „Of ik de bank zelf moet laten weten dat de incasso verhoogd wordt. Of doen zij dat?” Ze maakt zich vreselijke zorgen, zegt ze. Straks zit ze zonder gas en licht. Ze kan er ’s nachts  niet van slapen. Het is vrijdagmiddag halfvier en ik tik het nummer van de klantenservice in op mijn telefoon. Een computerstem meldt dat Vattenfall na drie uur  niet meer bereikbaar is. Chatten via WhatsApp kan wel en binnen een minuut krijg ik een bericht van chatbot Nina. „Hoi”, zegt ze.  Margaretha Schenkeveld woont alleen, in een huurflat in Buitenveldert, Amsterdam. Haar man is overleden en kinderen heeft ze niet. Neven en nichten die zich om haar bekommeren zijn er wel, maar moet ze hen hiermee lastigvallen? „Gelukkig”, zegt ze, „hebben we nu Nina.”  Nina wil weten of ze een Mijn Vattenfall-account heeft. „Account?” vraagt Margaretha Schenkeveld. „Wat is een account?” Intussen kijk ik naar de kladversie van haar brief. „Geachte directeur klanten”, staat erboven. De rest kan ik  niet ontcijferen. De letters marcheren als een colonne mieren over het papier. „Geen account”, stelt Nina vast. „Geef je  gegevens  door, dan kunnen mijn collega’s je snel helpen.”   Maandag eind van de ochtend hebben de collega’s van Nina nog niets gedaan en ik stap op de fiets naar Buitenveldert. Mijn oude hoogleraar zit naar de begrafenisdienst van Elizabeth te kijken – ‘God Save the Queen’ – en ik zet haar laptop aan, een nieuwe. De oude was gecrasht. Ja hoor, toch een account. Het maandbedrag is  een paar tientjes. Zo weinig? Dat kan toch niet waar zijn?            Natuurlijk is het waar. Margaretha Schenkeveld doet haar hele leven al een vest aan als het koud is in huis. Vriest het buiten, dan legt ze een wollen omslagdoek over haar knieën. Afwassen doet ze met de hand en voor die paar kopjes  gebruikt ze niet meer dan een drupje water. Koud. Ja mensen, deze vrouw was jong in de jaren dertig en veertig. Soberheid is voor haar volkomen vanzelfsprekend.       
		Nieuwsbrief
		NRC Economie
	 
		Krijg elke werkdag om 12 uur een persoonlijke selectie van het economische nieuws van de dag van een van onze redacteuren.</p>]]></description>
      <guid>https://nrc.nl/nieuws/2022/09/22/kopjes-afwassen-met-een-drupje-koud-water-a4142810</guid>
      <pubDate>Thu, 22 Sep 2022 05:27:57 +00:00</pubDate>
    </item>
  </channel>
</rss>
