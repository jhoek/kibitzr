<?xml version="1.0" encoding="utf-16"?>
<rss version="2.0">
  <channel>
    <title><![CDATA[Jannetje Koelewijn]]></title>
    <link>https://www.nrc.nl/rubriek/jannetje-koelewijn/</link>
    <description><![CDATA[Jannetje Koelewijn]]></description>
    <item>
      <title><![CDATA[Besluiteloos in het zicht van de dood]]></title>
      <description><![CDATA[<p>Het is hoogzomer en ik ben weer op bezoek bij Mijndert Ververs, in Hattem, bij Zwolle. Afgelopen winter kwam hij me nog met de auto halen van het station, maar deze keer neem ik de bus en loop de laatste kilometers door het bos naar zijn huis. De voordeur staat op een kier, ik kan zo doorlopen. Hij komt me tegemoet met de wankele passen die ik de laatste jaren van hem gewend ben geraakt. We gaan zitten bij het raam met uitzicht op de tuin en nu, denk ik, gaat hij zeggen waarop ik me heb voorbereid. Dat dit ons laatste gesprek zal zijn. Dat hij afscheid van me wil nemen. Hij is 91 en weduwnaar. Zijn vrouw, Cora, is deze maand vijf jaar geleden gestorven. Ter gelegenheid daarvan liet hij een in memoriam plaatsen in NRC: ‘Nog altijd vervuld van liefde en intens verdrietig.’ Vorig jaar zomer vertelde ik in deze column over het harmonium dat hij na haar dood gekocht had. Iedere ochtend en iedere middag speelt hij erop, psalmen en gezangen, en ook wel liefdesliedjes, ‘Moon River’, en dan denkt hij aan haar. Soms bidt hij het Onzevader. Niet omdat hij zo gelovig is, misschien wel helemaal niet. Maar het troost hem. Lang geleden was Mijndert Ververs bestuursvoorzitter van Wolters Kluwer en president-commissaris van ING. In 1994 vroegen Wim Kok en Hans van Mierlo hem om namens D66 minister van Economische Zaken te worden. Hij zei nee. Zijn hele leven is deze man gewend geweest aan leiding geven en controle houden, dus toen hij afgelopen winter zei dat hij ergens dit jaar op de bank zou gaan liggen en zou stoppen met eten en drinken was ik niet verbaasd. Regie over zijn eigen levenseinde! En mocht hem wat overkomen: geen medische behandelingen meer. En nu? Hij vertelt dat hij een klein herseninfarct heeft gehad. En dat zijn zoon hem toen heeft meegenomen naar het ziekenhuis. Neuroloog, cardioloog, en nu slikt hij drie soorten pillen. „Huh?”, zeg ik. „Dat zou je toch niet gaan doen?” „Gek, hè”, zegt hij. „Als het erop aankomt, doe je het allemaal wel.” „Omdat je toch niet dood wilt?”, vraag ik „Omdat ik geen besluit kan nemen”, zegt hij. „Of nee, ik moet het anders zeggen. Ik heb er helemaal geen behoefte aan om een besluit te nemen.” Hij vindt dat, zegt hij, bijzonder troostrijk. Gewoon niets doen en afwachten. Hij staat op en wankelt naar de keuken. De soep, tomatensoep met balletjes, staat al te pruttelen op het kookplaatje. Hij legt brood in een mandje en pakt kaas uit de koelkast. De tafel is al gedekt en hij wil beslist niet dat ik hem help. Jannetje Koelewijn (j.koelewijn@nrc.nl) vervangt Gemma Venhuizen</p>]]></description>
      <guid>https://nrc.nl/nieuws/2024/08/21/besluiteloos-in-het-zicht-van-de-dood-a4863294</guid>
      <pubDate>Wed, 21 Aug 2024 05:30:13 +00:00</pubDate>
    </item>
    <item>
      <title><![CDATA[Op een bankje tegenover mijn huis zitten vier jongens Albufeiraatje te spelen]]></title>
      <description><![CDATA[<p>Een broeierig warme nacht, paar dagen geleden. Ik word uit mijn slaap gehaald door lawaai van buiten. Muziek, harde stemmen, gerinkel van glas, een brommertje dat heen en weer rijdt. Op een bankje tegenover mijn huis zitten een paar jongens Albufeiraatje te spelen. „Ramen dicht”, adviseert mijn man. Maar nee, ik ben kwaad, ik wil eropaf. Onderweg denk ik aan de buurman (1 meter 90) in mijn vorige huis die gewoon „opsodemieteren, nu” zei toen er eens twee jongens midden in de nacht onder zijn slaapkamerraam zaten te roken en drinken. En daar gingen ze. Het zijn er vier. De kleinste, op zijn brommer, lijkt me een dealertje. De andere drie zijn van het type tussenjaar, dan Delft of Leiden, dan een goedbetaalde baan. Naast hen op straat twee bierkratjes met lege flesjes. Om hen een walm van sigaretten en wiet. Ze staan op als ik bijna bij hen ben en zeggen: „Goedenavond.” En ik zeg: „Opsodemieteren, nu.” Ze zijn diep verontwaardigd. Ze vinden me erg onaardig. Ze willen best overwegen om weg te gaan, maar eerst eisen ze excuses. „U bent zo onbeleefd tegen ons.” Ik zeg nog een keer dat ze moeten opsodemieteren, maar ik weet al dat ik verloren heb. ‘Wat doe ik verkeerd, mevrouw?”, zegt de kleinste op zijn brommer. „Dit is de openbare weg. Ik mag net zo vaak heen en weer rijden als ik wil.” Hij geeft gas en rijdt een paar rondjes. Na tien minuten bel ik de politie. Ze komen wel even kijken, zeggen ze, en daar staan we dan, alle vijf, vol verwachting langs de kant van de weg, turend van links naar rechts. Ja! Daar zijn ze! We zwaaien en zwaaien, maar ze zien ons niet en rijden door. Serieus, hè. De politiewagen rijdt door. „Miauw, miauw”, zegt de stakker van het stel tegen mij. Hij stapt weer op zijn brommer en rijdt om me heen, terwijl ik afdruip naar mijn huis. De muziek gaat weer aan, Danny de Munk, ‘Ik voel me zo verdomd alleen’, de jongens brullen keihard mee. Hoe liep het af? Binnen zette ik een kopje kamillethee en bleef vanachter de gesloten balkondeuren van de woonkamer naar ze kijken. Toen zag ik mijn man naar ze toe lopen. Er werd wat gepraat, er werden handen geschud en bínnen een minuut waren ze alle vier weg. De lege bierkratjes namen ze mee. „Wat zei je tegen ze?”, vraag ik als hij terug is. „O”, zegt hij. „Dat ze wel moe zouden zijn en dat het tijd werd om te gaan slapen.” De volgende ochtend werd ik wakker met een gevoel van schaamte. Het duurde even voor ik begreep waar dat vandaan kwam. Nu weet ik het. Het is de schaamte na de vernedering. Jannetje Koelewijn vervangt deze week Gemma Venhuizen.</p>]]></description>
      <guid>https://nrc.nl/nieuws/2024/08/07/op-een-bankje-tegenover-mijn-huis-zitten-vier-jongens-albufeiraatje-te-spelen-a4861979</guid>
      <pubDate>Wed, 7 Aug 2024 05:30:13 +00:00</pubDate>
    </item>
    <item>
      <title><![CDATA[Mathieu wilde geen lapzwans meer zijn en staat nu iedere ochtend om halfzes op]]></title>
      <description><![CDATA[<p>Goed, Mark Rutte had Mathieu Borsboom dus opgebeld toen die tongkanker had en gezegd – dit vertelde ik in de vorige column – dat alles „stap voor stap” goed zou komen, dat had hij geleerd van Angela Merkel. Maar vooralsnog ging alles stap voor stap slechter met Mathieu, toen nog de office manager van het VVD-partijkantoor. Ná de kanker was hij gewoon weer gaan drinken. En na de rehab, zijn eerste rehab, was hij óók weer gewoon gaan drinken. Zijn vrouw ging bij hem weg. Zijn werk bij de VVD hield hij niet vol. Zijn huis, in de Haagse Archipelbuurt, dreigde hij kwijt te raken. Waar moest hij de huur van betalen? „Het bedrag dat ik bij de scheiding had ontvangen”, zegt hij, „had ik er al snel doorheen gejaagd.” We zitten in Café Banka, in de Bankastraat, tegenover de groente- en fruitkraam waar Mathieu (52) nu zes dagen per week werkt. Het is vrijdagavond, hij drinkt zwarte koffie bij een bord bitterballen en gefrituurde kaasstengels. Er zit iets blikkerigs in zijn stem, iets stijfigs in zijn nek, een gevolg van de bestralingen. Maar daar hoor je hem niet over. Hij geeft hoog op van de arts die hem behandeld heeft, dokter Sedee in HMC Westeinde. „Wát een goeie fijne vent.” De catharsis kwam toen hij epileptische aanvallen kreeg als hij even níét dronk. Hij meldde zich bij Brijder Verslavingszorg aan de Zoutkeetsingel, kreeg „de lekkerste pillen” om hem door de detox heen te helpen en na een maand of zeven was hij overal vanaf. Maar ja, geen vrouw, geen vrienden, geen werk, geen geld. En dakloos, als zijn oudste broer hem niet geholpen had. Hoe lukte het hem om niet wéér te gaan drinken? „Door Pam”, zegt hij, wijzend naar de overkant. „De eigenaresse van de kraam.” Eerst was hij haar alleen maar gaan helpen, ’s morgens om halfzes, als hij toch al buiten was. Dozen platmaken, kratten versjouwen. In ruil kreeg hij een kop koffie, lékkere koffie, van de bakker. Daarna ging hij ook helpen met het zo mooi mogelijk uitstallen van het fruit, met van alles en nog wat, maar: „Vrijblijvend”. Tot hij een keer niet kwam. „Toen was het: waar bleef je nou?” En dat, zegt hij, precies dát heeft hem over zijn verslaving heen geholpen. Hij wilde geen lapzwans zijn. Ze moesten op hem kunnen rekenen. Het duurde niet lang of Pam nam hem in dienst. Dat is nu vier jaar geleden. Mathieu is nog steeds alleen, maar dat geeft niet, zegt hij. ’s Avonds komt hij tevreden thuis na een dag „lekker hard werken”. Hij eet wat, zit op de bank met zijn telefoon, kijkt naar voetbal, naar Netflix. „That’s my life. Prima.” Elke zondag rijdt hij op Pams scooter naar zijn oude vader in het verpleeghuis. Elke zomer neemt zijn oudste broer hem mee op vakantie. Mathieu mag kiezen waarheen. Griekenland wordt het dit jaar. Een weekje.</p>]]></description>
      <guid>https://nrc.nl/nieuws/2024/07/24/mathieu-wilde-geen-lapzwans-meer-zijn-en-staat-nu-iedere-ochtend-om-halfzes-op-a4860573</guid>
      <pubDate>Wed, 24 Jul 2024 05:30:14 +00:00</pubDate>
    </item>
    <item>
      <title><![CDATA[‘Stap voor stap komt alles goed’, zei Mark Rutte tegen Mathieu toen die tongkanker had]]></title>
      <description><![CDATA[<p>De beslissende wending in het leven van Mathieu Borsboom (52) begon met een zwelling in zijn hals en zou zich in een tijdsbestek van drie jaar voltrekken, waarna hij als de held in een klassieke tragedie heel wat wijzer was geworden en een páár dingen voortaan anders deed. „Ik voelde niks”, zegt hij op de avond voor Nederland-Turkije in Café Banka in de Bankastraat, Den Haag, tegenover de groente- en fruitkraam waar hij zes dagen per week van ’s morgens zes tot ’s avonds zes werkt, minus douche-, ontbijt- en lunchpauze. „Maar mensen vroegen wat ik daar had.” Een kwaadaardige tumor achter op de tong. Geen operatie, wel chemo en bestraling, en alle tanden en kiezen eruit. „Dat vond ik nog het ergste.” In die tijd werkte hij op het partijkantoor van de VVD op de Koninginnegracht, waar hij op zijn tweeëntwintigste begonnen was als secretariaatsmedewerker en in vierentwintig jaar opklom tot office manager. Hij kent nog de adressen en telefoonnummers van talloze partijprominenten uit zijn hoofd, ter illustratie noemt hij er een paar. Van huis uit was hij geen VVD’er – „ik wist eerst niet eens waar die letters voor stonden” – maar hij werd het wel, want echt: zulke leuke mensen. En wat een gezelligheid. Elke dag tegen vijven liep de huismeester met sherry of port naar de directeur van het bureau en „wij van het secretariaat”, zegt Mathieu, „pakten dan een biertje uit de koelkast. Dat was toen heel normaal.” De avonden brachten ze door in Café Banka, het óúde Café Banka, van voor de verbouwing, toen het nog op de jeneverschenkerij van weleer leek, anno 1873. Nu is het een modieus eetcafé waar gerechten als spaghetti aglio e olio op het menu staan. Maar bitterballen zijn er nog steeds en Mathieu eet er met smaak een hele schaal van leeg. Vanaf zijn eerste biertje op zijn achttiende, zegt hij, was duidelijk dat alcohol een probleem voor hem zou worden. Hij kon nooit stoppen. Op het laatst dronk hij zoveel dat hij een epileptische aanval kreeg als hij níét dronk. „In het ziekenhuis zullen ze nooit tegen je zeggen dat je een tumor op je tong krijgt door het roken en drinken. Maar” – hij lacht alsof hij een mop vertelt – „dat is natuurlijk wel zo.” In het diepst van zijn ellende werd hij gebeld door Mark Rutte. Mathieu! Met Mark! „Hij zei: let op, stap voor stap komt alles goed. Dat had hij geleerd van Angela Merkel. Mooi hè. Stap voor stap komt alles goed.” In een klassieke tragedie zou dit het moment van de inkeer zijn geweest, de goddelijke ingreep. In werkelijkheid ging Mathieu na de kanker – „ik ben zó goed geholpen” – gewoon weer drinken. Zijn huwelijk liep stuk. Zijn werk bij de VVD viel niet vol te houden. Hij zat hele dagen alleen thuis en kon nauwelijks de huur nog betalen. Hoe hij na drie jaar de weg omhoog vond en wie hem daarbij hielp, dat vertel ik de volgende keer.</p>]]></description>
      <guid>https://nrc.nl/nieuws/2024/07/10/stap-voor-stap-komt-alles-goed-zei-mark-rutte-tegen-mathieu-toen-die-tongkanker-had-a4859226</guid>
      <pubDate>Wed, 10 Jul 2024 05:30:14 +00:00</pubDate>
    </item>
    <item>
      <title><![CDATA[De illusie van een echt Amsterdams bakkertje,  next level]]></title>
      <description><![CDATA[<p>Opeens is de Heisteeg – 4 meter breed, 55 meter lang – weer leeg. Jarenlang was er geen doorkomen aan door de toeristen die in lange rijen voor de deur van Koekmakerij Van Stapele stonden, wachtend op hun beurt om chocoladekoeken te kopen, dikke, donkerbruine chocoladekoeken met romige stukjes wit, verpakt in een zachtblauw trommeltje met gouden letters en het silhouet van een jonge vrouw erop. Je kunt vanaf het Spui, in Amsterdam, weer gewoon doorlopen naar het Singel, want Koekmakerij Van Stapele is verhuisd naar het Rokin, bij de Dam. „Het ging gewoon niet meer”, zegt Vera van Stapele (38), de eigenaresse. „Het duurde vaak wel een halfuur voordat mensen aan de beurt waren. Ik vind dat niet gezellig.” In juli 2022 sprak ik haar ook al eens en toen was ze nogal kortaf. Aandacht van een krant betekende nóg meer klanten en ze kon het nu al niet meer aan. Het door haar bedachte concept van het ‘knusse’ en zogenaamd negentiende-eeuwse ‘buurtbakkertje’ was door sociale media zo’n succes geworden dat ze weleens aan koning Midas dacht. Bij hem veranderde alles wat hij aanraakte in goud, iedereen benijdde hem, tot ook zijn eten van goud werd. Maar nu is Vera van Stapele een en al hartelijkheid, want kijk hoe breed de toonbank hier is, hoe groot het vloeroppervlak. Dagelijks kan ze met haar personeel (ze heeft 65 mensen in dienst) twee keer zoveel klanten bedienen en de wachttijd is zelden langer dan vijf minuten. Ze wijst naar de vitrinekast waarin een houten maquette van het winkeltje in de Heisteeg staat. „Een ode aan mijn oude pandje”, zegt ze terwijl ze een muntje door een gleuf duwt. Er gaan lichtjes aan, een knikker komt in beweging, onderaan wordt een gouden bal uitgespuugd. „Cadeautje voor de kindjes. In deze” – ze draait de bal open – „zit een zaklantaarn”. Toen ze zelf nog een kindje was, zegt ze, fantaseerde ze over dit soort dingen, nu is het werkelijkheid. Haar werkelijkheid, ja. In de etalage: een enorme stellage waarin met knikkers en emmertjes het bakproces van de koeken wordt verbeeld. Voorheen, zegt ze, was hier de kinderafdeling van Hudson’s Bay, de mislukte warenhuisketen, en heel vroeger was het pand van eh... Blikman &amp; Sartorius. Alsof er een gordijn voor me wordt opengetrokken. Blikman &amp; Sartorius! De kantoorboekhandel! Daar ging mijn moeder op haar zestiende werken, augustus 1945. Ze had net haar mulodiploma gehaald en haar vader had een baan voor haar gevonden. Nooit geweten dat het in dit gebouw was. Ik kijk door de winkelruit naar de massa's toeristen op straat en denk aan het zwart-witfotootje van haar met haar collega’s voor het Paleis op de Dam. ‘Even babbelen met de jongeren van de boekhouding’, heeft ze erbij geschreven. Vijf lachende jongens en meisjes, een paar duiven. Verder was de Dam helemaal leeg.</p>]]></description>
      <guid>https://nrc.nl/nieuws/2024/06/26/de-illusie-van-een-echt-amsterdams-bakkertje-next-level-a4857728</guid>
      <pubDate>Wed, 26 Jun 2024 05:30:15 +00:00</pubDate>
    </item>
    <item>
      <title><![CDATA[Een man zoals heel veel andere mannen]]></title>
      <description><![CDATA[<p>Zijn vrouw laat zich verontschuldigen, zegt Peet Fermont. Ze is boodschappen aan het doen. Zoals hij over haar praat, zo liefdevol. In een stripverhaal zouden er hartjes rond zijn hoofd zweven. En hij is al vierenzeventig. Kent hij haar nog maar kort? „Sinds mijn drieënvijftigste”, zegt hij terwijl hij theewater opzet. „Wil je er iets bij?” Hij had me gemaild over Nootdorp, over de columns die ik erover had geschreven: dat zoveel mensen daar op radicaal-rechtse partijen stemmen. Nu ben ik bij hem in zijn appartement in Pijnacker om erover te praten. Nootdorp en Pijnacker zijn één gemeente. Maar eerst praten we over zijn leven. Geboren in het oude dorp, vader gemeenteambtenaar, moeder huisvrouw, groot gezin. Op zijn zestiende kwam hij van de mulo en in die tijd was het zo, zegt hij, dat bedrijven je bij wijze van spreken bij de poort stonden op te wachten om je een baan aan te bieden. Hij koos voor de ABN, later ABN Amro. Hij werd geplaatst op de afdeling valutahandel. Drie avonden per week ging hij van zeven tot half elf naar de handelsschool. Hobby: volleybal. Daar leerde hij op zijn vierentwintigste zijn eerste vriendin kennen. „Het heeft zes maanden geduurd”, zegt hij. „En toen ging het uit.” Misschien, denk ik, is dit het enige wat hem onderscheidt van heel veel andere mannen van zijn generatie: dat hij niet jong trouwde en een gezin begon. Het duurde tot zijn eenenveertigste voor hij een nieuwe vriendin kreeg. Ze woonde in Istanbul. Hij ging op Turkse les en keek of hij voor de bank kon worden overgeplaatst naar Turkije. Maar ook deze keer ging het uit. Haar vader kwam ertussen. En toen, op een verjaarsfeestje van een vriend, zag hij de vrouw met wie hij nu is. Hij vond haar meteen heel leuk. Alles met haar was meteen heel leuk. Hij ging bij haar wonen en haar hulpbehoevende moeder trok bij hen in. Ondertussen werd er bij de bank gereorganiseerd en na bijna veertig dienstjaren kon hij er met een mooie regeling uit. Na de dood van zijn schoonmoeder, op haar negentigste, zijn ze naar dit appartement in Pijnacker verhuisd. Veel blank hout en, wat je bijna nooit meer ziet bij mensen thuis, een boekenkast. Ik vraag wat het ergste is dat hij in zijn leven heeft meegemaakt. „Het overlijden van mijn vader”, zegt hij. „Hij was pas 64. Hij had longkanker. En ik was met vakantie.” Ja, hij was op tijd terug voor de begrafenis. Peet Fermont stemt altijd op GroenLinks, nu GroenLinks-PvdA. „Komt denk ik door hoe ik ben grootgebracht”, zegt hij. „Niet elitair, hoor. Ik ben niet elitair. Maar ik hoef geen Telegraaf of commerciële televisie.” En dat 60 procent van de mensen bij hem in de buurt zo anders stemt? „Komt door de asielzoekers. Mensen zijn bang.” Hij niet, nee. Hij zou niet weten waarom. Hij ziet nooit asielzoekers in Pijnacker. Ook geen arbeidsmigranten trouwens. Die wonen in Den Haag.</p>]]></description>
      <guid>https://nrc.nl/nieuws/2024/05/29/een-man-zoals-heel-veel-andere-mannen-a4200268</guid>
      <pubDate>Wed, 29 May 2024 05:30:15 +00:00</pubDate>
    </item>
    <item>
      <title><![CDATA[De twee moslims bij de moskee zijn net zo bezorgd als de dominee van de Dorpskerk]]></title>
      <description><![CDATA[<p>Nasir slaat zijn handen voor zijn gezicht en zegt dat hij niet weet welke woorden hij moet gebruiken om zijn afschuw uit te drukken. „Ik maak me grote, grote zorgen.” Hij staat met twee andere mannen te praten voor de moskee naast metrostation Kraaiennest in Amsterdam-Bijlmermeer, vrijdag na het middaggebed. Ze hebben hun gebedsmutsen nog op, hun baarden zijn lang en grijs. Ik vroeg hun wat ze van de plannen vinden van de vier partijen die een regering willen gaan vormen. Of nee, eerst vroeg ik of ze Nederlands spraken. Was het beleefdheid van me? Of gewoon een vooroordeel? „Ja, we spreken Nederlands”, zei Nasir. „We zijn Surinamers.” Hindostaanse Surinamers. Een van de mannen steekt zijn hand op en loopt weg: hij gaat boodschappen doen. Nasir en Ali blijven staan en beginnen over de muren die in Nederland worden opgetrokken, steeds hogere muren, wie kijkt er nog overheen? Wie kent de ander nog? Wie wíl de ander nog kennen? Twee dagen later, op Pinksterzondag, woon ik ’s morgens de dienst bij in de Dorpskerk van Abcoude, zes kilometer zuidwaarts, en na afloop vraag ik aan de dominee wat híj van de plannen van de vier aankomende regeringspartijen vindt. De dominee legt een hand tegen zijn borst en zegt dat hij niet weet wat hij zeggen moet. „Ik houd mijn hart vast.” Zijn toga, een witte toga, heeft hij na de dienst uitgetrokken en nu staat hij in zijn overhemd naast de zestiende-eeuwse, met houtsnijwerk versierde kansel. Zijn preek ging over de muren van Jericho, die instortten nadat de Israëlieten er zes dagen lang elke dag omheen hadden gelopen en de zevende dag zeven keer, blazend op ramshoorns. „Vanaf de kansel bedrijf ik geen politiek”, zegt hij. „Maar de goede verstaander zal de boodschap wel gehoord hebben.” Jericho als symbool voor de muren die we om ons hart bouwen. Hij zou willen dat we ze met zachte krachten afbraken. De Dorpskerk is net gerenoveerd, met de inzet van vele vrijwilligers, en niet alleen gelovigen, ook niet-gelovigen die dit middeleeuwse monument willen bewaren voor hun kindskinderen. Om de heropening te vieren is er een feest en ’s middags beklim ik in een groepje van tien de 56 meter hoge kerktoren. Steile trappen, stof van eeuwen, een luik naar buiten en dan: plassen en rivieren, de Dom van Utrecht, windmolens bij Almere. Iemand zegt dat de zon van Wilders over het land schijnt en lacht er cynisch bij. Ik loop over de richel rond de torenspits naar de andere kant, maar de minaretten van de moskee bij Kraaiennest zie ik niet. De A9 ligt ertussen. Of ze er weleens komt, vraag ik aan de vrouw naast me. „Waar?”, vraagt ze. Ze heeft altijd in Abcoude gewoond. Ze is geboren op een boerderij die moest worden afgebroken voor de A2. En daar, in de Bijlmermeer, zes kilometer noordwaarts, is ze voor het laatst geweest toen er nog koeien graasden.</p>]]></description>
      <guid>https://nrc.nl/nieuws/2024/05/22/de-twee-moslims-bij-de-moskee-zijn-net-zo-bezorgd-als-de-dominee-van-de-dorpskerk-a4199563</guid>
      <pubDate>Wed, 22 May 2024 05:30:16 +00:00</pubDate>
    </item>
    <item>
      <title><![CDATA[En toen verdween ook supermarkt De Bruijn uit Nootdorp]]></title>
      <description><![CDATA[<p>Een beetje overdreven was het wel wat ik vorige week schreef: dat in Nootdorp rond 1995 alle kleine winkeliers al waren weggeconcurreerd door de supermarkt van Gerard de Bruijn. Hij appte me dat er in die tijd nog een paar bakkers waren, twee slagers, een kaaswinkel, een groenteboer. Het zou nog een paar jaar duren voordat ze allemaal verdwenen waren, en toen verdween óók de supermarkt van Gerard de Bruijn. Sindsdien is de Dorpsstraat in Nootdorp het levenloze hart van de uitgestrekte nieuwbouwwijken die eromheen verrezen zijn, op wat voorheen land van boeren en tuinders was, in de Metropoolregio Rotterdam Den Haag. Het is een van de dichtstbevolkte gebieden op aarde en ik vraag me af of dat een van de redenen is dat hier bovengemiddeld veel mensen op de PVV hebben gestemd: 28 procent. Heel Nederland verandert, maar hier gaat het wel erg hard. „Mijn moeder”, zei Gerard de Bruijn (78) eerder bij hem thuis, „was voor haar huwelijk schoonmaakster bij gegoede mensen in Voorburg. Iedere ochtend fietste ze er door de polder naartoe en in de verte zag ze dan de kerktoren. Moet je nu eens kijken.” Nu ligt daar het Prins Clausplein, knooppunt van de A4 en de A12. Gerard de Bruijn – hij heeft op Omtzigt gestemd – had rond 1995 dus nog een goedlopende supermarkt in de Dorpsstraat, het hele dorp kwam bij hem, en een paar jaar later was die supermarkt weg. Er werd een winkelcentrum gebouwd op het terrein van de paardenrenbaan, met ruimte voor twee supermarkten. „Ik zou een van die twee zijn”, zegt hij. „Een enorme investering, maar goed. Toen las ik in de plannen dat het er minstens twee zouden zijn. Het konden er dus ook drie zijn. En dan moest ik niet alleen met Albert Heijn concurreren, maar ook met Super de Boer. Of Aldi. Of Lidl.” Hij was „op hoge poten” naar de burgemeester gegaan en die zei dat ING het zo wilde. ING financierde de ontwikkeling van het winkelcentrum. De gemeente kon wel wat anders willen, maar ING was uiteindelijk de baas. In die tijd, zegt Gerard de Bruijn, leerde hij wat het is om overspannen te zijn. Elke nacht om twee uur wakker en dan piekeren tot de wekker van zes uur. Op zijn vijftiende was hij begonnen als knecht van de melkboer, hij had zo veel bereikt, en dan dit? Elke ochtend was hij weer opgestaan, geen dag had hij verzaakt. Maar plezier in wat hij deed had hij niet meer. In 1998 verkocht hij zijn zaak aan Super de Boer, nu Jumbo. En daarna? „Ben ik twee jaar depressief geweest. Zo moet je dat denk ik wel noemen. En toen” – hij klinkt opeens opgewekt – „ben ik met mijn vrouw vrijwilligerswerk gaan doen.” Kerk, ziekenhuis, vakanties met gehandicapten, op bedevaart. Hij kan het iedereen aanraden. Het heeft zijn leven „enorm verrijkt”. Wat hem alleen soms wel bedroeft: dat hij vroeger iedereen kende als hij door het dorp liep en nu bijna niemand.</p>]]></description>
      <guid>https://nrc.nl/nieuws/2024/04/24/en-toen-verdween-ook-supermarkt-de-bruijn-uit-nootdorp-a4197010</guid>
      <pubDate>Wed, 24 Apr 2024 05:30:16 +00:00</pubDate>
    </item>
    <item>
      <title><![CDATA[De Spar ging dicht, de groenteboer stierf en de enige die overbleef was Gerard de Bruijn]]></title>
      <description><![CDATA[<p>De grootvader van Gerard de Bruijn was lantaarnopsteker en vuilophaler, en hij had een groentewinkeltje, in Nootdorp, bij Den Haag. Hij was ook kapper en verkocht klompen. Zo verdiende hij de kost voor vrouw en kinderen. „Een dunne boterham”, zegt Gerard de Bruijn (78), supermarktondernemer in ruste. „Hier in het dorp waren overal winkeltjes. Zo was het in heel Nederland.” Ik ben bij hem in Nootdorp (28 procent PVV-stemmers) om over zijn bedrijf te praten, de groei en bloei toen de welvaart in Nederland vanaf de jaren zestig snel begon toe te nemen. Zijn vader, vertelt hij, was fabrieksarbeider bij Gist-Brocades in Delft. „Elke dag op de fiets erheen, wat was die man blij toen hij een Solex kon kopen.” In zijn vrije tijd spitte hij de grond om bij een tuinder. Hij had alleen lagere school, net als de rest van de familie. Gerard de Bruijn was de eerste die naar de hbs mocht, in 1958. „Het eerste jaar ging prima”, zegt hij. „Het tweede jaar niet meer. Ik ging ’s morgens eerst tomaten plukken en uit school vandaan wilde ik liever voetballen met mijn vrienden.” Op zijn vijftiende werd hij knecht bij de melkboer en niemand die dat jammer vond. Zijn vader zei alleen dat hij dan wel zijn handelsdiploma moest halen. Een bakfiets met melkbussen erop. Kratten met flessen vla en yoghurt. Daarmee ging hij langs de huizen. Ondertussen droomde hij ervan om het winkeltje van zijn grootvader over te nemen, 15 vierkante meter in de Dorpsstraat. Dat lukte toen hij achttien werd, in 1963, en nu ging hij met zijn transportfiets langs de huizen om aardappelen en groente te verkopen. Een jaar later werd het een bakfiets met een motor. Daarna, in 1966, een bestelauto met rolluiken en op het dak kratten frisdrank en bier. Hij verdiende een „aardige boterham”, totdat zijn klanten zelf een auto konden kopen en op zaterdag naar de Cash &amp; Carry in Delft reden. „Zag ik ze hier in het dorp hun boodschappen uitladen terwijl ik er net aankwam.” En toen? „Ben ik in Nootdorp zelf een Cash &amp; Carry begonnen. Als een ander het kon, kon ik het ook.” Hij breidde zijn winkeltje uit met het woonhuis erachter: 90 vierkante meter. Hij kocht het oude postkantoor aan de overkant: 1.000 vierkante meter. De melkboer en de bakker naast hem keken het met scheve ogen aan. De Spar ging dicht, een andere groenteboer stierf en de enige die uiteindelijk overbleef was Gerard de Bruijn. Twee broers kwamen bij hem werken en ze bedachten een nieuwe naam: Triomarkt. Nootdorp breidde intussen enorm uit, het werd steeds drukker in hun supermarkt. De drie broers en hun gezinnen konden er goed van leven. En toen, in 1997, begon de gemeente plannen te maken voor een winkelcentrum, op het terrein van de oude paardenrenbaan. Er zou ruimte komen voor drie supermarkten van elk 2.500 vierkante meter. Hoe dat afliep vertel ik de volgende keer.</p>]]></description>
      <guid>https://nrc.nl/nieuws/2024/04/17/de-spar-ging-dicht-de-groenteboer-stierf-en-de-enige-die-overbleef-was-gerard-de-bruijn-a4196268</guid>
      <pubDate>Wed, 17 Apr 2024 05:30:17 +00:00</pubDate>
    </item>
    <item>
      <title><![CDATA[Een echte Nootdorper doet niet sentimenteel over een paar oude boerderijen]]></title>
      <description><![CDATA[<p>Een muntje voor koffie of thee kost 1 euro 75, verder is de toegang gratis. En er zijn koekjes, luxe koekjes van de supermarkt met een toefje witte en gele crème, of met chocola. „Neem er nog maar eentje, hoor”, zegt de vrouw achter het buffet. „Ze staan ervoor.” Ze knikt me hartelijk toe. Het is woensdagavond half acht en de deuren van het Multifunctioneel Kerkelijk Zalencentrum Nové aan de Dorpsstraat in Nootdorp zijn net open. Zo meteen zal er een lezing met lichtbeelden zijn over de geschiedenis van Nootdorp, en de vrouwen die komen luisteren – leden van het Katholiek Vrouwengilde – druppelen vrolijk pratend naar binnen, blij om elkaar weer te zien. Ze gaan in groepjes rond de tafels zitten en om acht uur is de ruimte bomvol. Serieus, bomvol. En niet alleen met tachtigplussers. Er zijn ook zestigers, en ach nee, erg katholiek zijn ze niet meer, nooit geweest eigenlijk. Ja, hun oma’s, die waren nog katholiek. Deze vrouwen zijn lid van „het KVG” voor de gezelligheid én omdat ze echte Nootdorpers zijn, of zijn geworden door hun huwelijk. Echte Nootdorpers? Harde werkers, vroeg opstaan, niet zeuren als het even tegenzit, nooit hun hand ophouden. Ze zijn er trots op. En ze houden van hun dorp, wat er nog van over is. In 1950 woonden hier boeren en tuinders, knechten, fabrieksarbeiders. Eens in de twee uur stopte er een bus. Nu is Nootdorp, zoals zoveel dorpen in Nederland, zes keer groter dan toen. Het maakt deel uit van de Metropoolregio Rotterdam Den Haag en is van alle kanten bereikbaar met de trein, de tram, de metro. Eromheen: industrieterreinen, distributiecentra, snelwegen. Zalencentrum Nové, tegenover een deels nog middeleeuws kerkje, doet bij verkiezingen dienst als stemlokaal en van de 2.286 stemmen die hier in november werden uitgebracht waren er 644 voor de PVV: 28 procent, boven het landelijk gemiddelde. Samen met de stemmen voor de VVD (444), NSC (278) en BBB (57) een ruime meerderheid voor Wilders I en ik vraag me af of dat te maken heeft met al die veranderingen. Is het verdriet om wat verdwenen is? Angst? Als dat al zo is, dan merk ik er bij de lezing niets van. Twee uur lang laat de zeventigplusman van de vereniging Noitdorpsche Historiën zijn zelfgemaakte foto’s zien van boerderijen die gesloopt zijn om plaats te maken voor nieuwbouw, sloten die gedempt zijn voor straten, en om me heen hoor ik wel dingen als „hé, daar is mijn moeder geboren” of „o, daar woonde mijn tante”. Maar nooit dat het jammer is of erg. Deze vrouwen doen niet aan nostalgie. Voor hen is het allemaal vooruitgang. Geen tochtige zolders meer waar je met z’n zessen sliep, geen poepdozen boven de sloot. Goede huizen, een auto voor de deur, een winkelcentrum in de buurt, scholen voor de kinderen en voor iedereen werk. Als er al sprake is van angst, denk ik, dan is het de angst om het weer te verliezen.</p>]]></description>
      <guid>https://nrc.nl/nieuws/2024/04/02/een-echte-nootdorper-doet-niet-sentimenteel-over-een-paar-oude-boerderijen-a4194904</guid>
      <pubDate>Tue, 2 Apr 2024 05:30:17 +00:00</pubDate>
    </item>
  </channel>
</rss>
