<?xml version="1.0" encoding="utf-8"?>
<rss version="2.0">
  <channel>
    <title><![CDATA[Jannetje Koelewijn]]></title>
    <link>https://www.nrc.nl/rubriek/jannetje-koelewijn/</link>
    <description><![CDATA[Jannetje Koelewijn]]></description>
    <item>
      <title><![CDATA[Het geluk van  de oude boer]]></title>
      <description><![CDATA[<p>Durk Tuinier (72) parkeert zijn auto in de berm van de Harichsterdyk en wijst naar een rood bakstenen huisje verderop in het land. „Daarnaast ben ik geboren”, zegt hij. „En op die boerderij daar” – zijn vinger gaat naar links – „ben ik gaan werken toen ik negentien was. Machtig mooi vond ik het. Máchtig mooi. Ik was helemaal gek van boer zijn.” De boer van de boerderij had een hersentumor en Durk Tuinier had „een beetje verkering” met zijn dochter. Zodoende. De Harichsterdyk verbindt het dorp Harich (520 inwoners) met de buurtschap Westerein-Harich (80 inwoners) in Gaasterland, de Zuidwesthoek van Friesland. Hier geen weilanden tot aan de horizon, maar keileemruggen uit de voorlaatste ijstijd, bedekt met stuifzand en eikenbos. Tot in de jaren vijftig waren er bijna geen verharde wegen. Sowieso bijna geen wegen. Durk Tuinier en de dochter van de boer trouwden jong. Te jong, zegt hij. Dat vond hij toen ook al. Maar ongetrouwd samenwonen en kijken of je bij elkaar paste was er niet bij, niet in Harich, waar iedereen op zondag nog naar de kerk ging. In 1993 werd hij ziek. Het was reuma. De arts die hem behandelde zei dat hij weg moest van de boerderij. „Zorg dat je hem nooit meer ziet.” Zijn huwelijk liep stuk. „En in een dorp”, zegt hij, „voel je je dan niet altijd begrepen. Zo heb ik het in elk geval ervaren.” Hij vond een wit geschilderd arbeidershuisje in Ruigahuizen, twee en een halve kilometer bij de Harichsterdyk vandaan, aan de rand van het bos. Het voelde als een emigratie. Maar Ruigahuizen (128 inwoners) heeft hem „heel fijn” opgevangen. Het is zijn dorp geworden. En Harich? „Ook mijn dorp. Je moet niet blijven hangen in je verdriet over het verleden. Ik heb hier zulke mooie herinneringen. De zondagochtenden in de zomer! Dan liet ik daar” – hij wijst naar het grasland voor zijn oude boerderij – „de koeien grazen en ging ik op een bankje naar ze zitten kijken.” Twee van zijn kinderen wonen in Westerein-Harich. Hij is voorzitter van de stichting die de kerkhoven van Harich én van Ruigahuizen beheert. Hij zit, of zat, in tal van andere besturen. Iedereen die hem passeert steekt zijn hand op en roept: „Hoi!” Nu zijn liefdesleven. Hij vond een nieuwe vrouw. Helaas kreeg ze kanker. Ze stierf na zeven jaar. Daarna wilde hij geen vrouw meer. Beter dat hij alleen bleef. Zijn kinderen dachten er anders over. Heit moast net allinnich wêze. Het duurde niet lang of hij leerde via een datingsite Annelies uit Utrecht kennen, drie jaar ouder dan hij, voorheen doktersassistente en verkoopster bij de kaasboer op de markt. Ze hield van varen. Hij hield ook van varen. Ze gingen samen varen en sindsdien zijn ze bij elkaar. „Twaalf en een half jaar”, zegt Durk Tuinier. „Nooit gedacht dat ik weer gelukkig kon zijn.” Ze is bij hem ingetrokken, in dat witte huisje bij het bos. De vensterbanken staan vol bloeiende planten. En de reuma? „Die is tot rust gekomen.”</p>]]></description>
      <guid>https://nrc.nl/nieuws/2025/03/05/het-geluk-van-de-oude-boer-a4885239</guid>
      <pubDate>Wed, 5 Mar 2025 05:30:58 +0000</pubDate>
    </item>
    <item>
      <title><![CDATA[Jacky staat elke ochtend om kwart over drie op]]></title>
      <description><![CDATA[<p>Een wc was er niet, wel een hûske achter de stal waarin een houten troon stond met een gat boven de beerput. De koeien waren nog maar net weg toen mijn ouders ons hier voor het eerst mee naartoe namen, zomer 1968. De boerderij was door de ruilverkaveling leeg komen te staan en werd door boer Terpstra, die ernaast woonde, verhuurd aan vakantiegangers uit de Randstad. Er waren toen al hordes mensen die ’s zomers naar het buitenland gingen – de lonen waren gestegen en iedereen had recht op vakantiegeld – maar dat zag mijn vader niet zitten. Met vijf, later zes kinderen in een DAF naar de Dordogne? Gekkenwerk. Dus gingen wij jaar na jaar naar Westerein-Harich, een buurtschap in Gaasterland, Friesland. Dan konden we op zondag ook gewoon naar de protestantse dorpskerk. Voor de verhuurbaarheid liet boer Terpstra in 1969 een wc, een douche en een boiler installeren, maar verder bleef alles zoals het was toen de oude boer en boerin er nog woonden. In de keuken: hun petroleumstel. In de achterkamer: hun eettafel met hun stoffige smyrnakleed. In de voorkamer: hun kolenkachel. „Mijn oudste zus en ik”, zeg ik tegen Josien Tuinier als we de trap naar de zolder op zijn geklommen, „sliepen in hun bed.” „Met hun matras er nog op?”, vraagt Josien. „Hun diep doorgezakte matras, ja.” En toch: alleen maar goeie herinneringen. Nu staat hier het met fris linnengoed opgemaakte tweepersoonsbed van Josien en haar man Jacky. Hun vier kinderen hebben ieder hun eigen slaapkamer op de verdieping die in de oude stal is gebouwd. In het midden: de met natuursteen beklede badkamer. Josien heeft me beneden al de woonkeuken met kookeiland en vloerverwarming laten zien, de loungebanken en de breedbeeldtelevisie, en ondertussen stond haar dochter Regina met de keukenmachine deeg te kneden voor brownies. „Mem”, roept ze nu naar boven. „Ik moat sûkelade smelten. Moat dat béchamel?” ‘Do bedoelst au bain marie”, zegt haar moeder. „Béchamel is saus foar lasagna.” Ik denk aan de sperziebonen die we hier vroeger aten, de Friese kleiaardappelen, de gevulde koeken van bakker Prins van wittebonenpuree met amandelessence. Josien en Jacky Tuinier kochten de boerderij in 2020 en toen was die al verbouwd. „In mediterrane stijl”, zegt ze. „Veel zacht roze en overal ronde vormen.” Dat hebben ze er allemaal uit gesloopt. Ze zijn allebei in Harich geboren. Josien staat voor de klas en Jacky was boer, tot het werk niet meer rendeerde. En nu? „Nu melkt hij voor de boer die de pacht heeft overgenomen.” Driehonderdveertig koeien, elke ochtend. Jacky Tuinier staat élke ochtend om kwart over drie op. En na het melken, zegt Josien, gaat hij naar zijn werk. Zijn werk? „De Heus Voeders. Hij gaat bij de boeren langs om ze te adviseren.” Dat melken, zegt ze, doet haar man vooral omdat boer-zijn in zijn bloed zit.</p>]]></description>
      <guid>https://nrc.nl/nieuws/2025/02/12/jacky-staat-elke-ochtend-om-kwart-over-drie-op-a4882766</guid>
      <pubDate>Wed, 12 Feb 2025 05:30:58 +0000</pubDate>
    </item>
    <item>
      <title><![CDATA[Negenenzestig koeien  en hun melkrobot]]></title>
      <description><![CDATA[<p>Ze kennen me nog van toen ik klein was, boer Durk Tuinier (72) en boer Jelle Draaijer (70) uit buurtschap Westerein-Harich in Gaasterland, Friesland. In 1968 waren we hier voor het eerst met vakantie, mijn vader en moeder en hun vijf kinderen, nummer zes moest nog geboren worden. Ze huurden een boerderij zonder wc of warm water die door de ruilverkaveling leeg was komen te staan. In de stal lag nog koeienstront, maar lieve mensen, wat vónd ik het fijn daar. Tien jaar lang gingen we er iedere zomer heen – een idylle. En nu heeft Durk Tuinier me een mail gestuurd. Zijn zoon heeft met zijn vrouw die boerderij gekocht. Wil ik niet eens komen kijken? Zaterdagochtend haalt hij me op van het busstation in Lemmer en na de middagboterham met tomatensoep neemt hij me eerst mee naar de boerderij van zijn dochter Rommy en haar man, want hij wil me laten kennismaken met hun melkrobot. En met zijn kleinzoon Jornt van 24, die ook al boer is en van harte hoopt dat hij het kan blijven. Denk stikstof, denk natuurgebied. Daar staan we dan, in de loopstal – boer Durk, boer Jelle, boer Jornt, zijn broer Jesper, sportinstructeur, en hun moeder Rommy, die hier aan huis een praktijk heeft voor psychosociale begeleiding, EMDR en mindfulness. Ze behandelt best veel boeren, ja. „Maar dat is logisch”, zegt boer Jelle. „Er wonen hier best veel boeren.” De winterzon zet alles in een gouden licht en negenenzestig koeien kijken vol belangstelling naar hun publiek – tot het nieuwtje er vanaf is. Middenin de stal: de melkrobot. „De meeste gaan er uit zichzelf in”, zegt Jornt. „Maar sommige hebben een andere mening.” Die moet hij dus een handje helpen. Dikkedikkedikkedikke, doet de pomp. Prsjjt, prsjjt, prsjjt, doet de sproeier die de uier schoonspuit. Dan komt de droger: hwoeoeoe. De koeien die aan de beurt zijn eten intussen van hun brokjes. En ik denk: ze vinden het heerlijk, ze geníéten ervan. En vraag me af of ik dat in deze tijd nog wel mag denken. „Jonge koeien”, zegt Jornt, „sluiten meteen weer achter in de rij aan. Tot ze geleerd hebben” – hij lacht – „dat die vlieger niet opgaat.” Twee of drie keer per etmaal mogen ze. En anders: geen brokjes, geen warme douche, geen föhn. De robot weet precies wie hij in zijn ijzeren armen heeft. En Jornt en zijn vader kunnen iedere ochtend uitslapen? „Tot zes uur”, zegt Jornt. Vroeger stond hij om vijf uur op. ’s Zomers tegen vieren. Dan vertelt boer Jelle over het filmpje dat hij net gezien heeft, over het boerenwerk in de jaren vijftig. „Je staat versteld”, zegt hij. „Alles op de hand, hooibulten maken met vork.” Zelf heeft hij nog meegemaakt dat hij het riet uit de sloten maaide met een zeis. „Tot ik zag dat de buurman het loonbedrijf had ingeschakeld. Met een machine deden ze in een uur waar mijn broer en ik een week over deden.” Dat was dus de laatste keer geweest. Hij zegt: „Laat de nostalgie maar de nostalgie.” En boer Durk: „Je kunt het de boeren niet meer aandoen.” Wordt vervolgd.</p>]]></description>
      <guid>https://nrc.nl/nieuws/2025/02/05/negenenzestig-koeien-en-hun-melkrobot-a4882011</guid>
      <pubDate>Wed, 5 Feb 2025 05:30:58 +0000</pubDate>
    </item>
    <item>
      <title><![CDATA[Iedereen begint over Mariann Budde]]></title>
      <description><![CDATA[<p>De eerste sneeuwklokjes langs ’t Laantje bloeien in de bleke winterzon en ik laat me door vier vrouwen op een bankje vertellen dat hier ook vossen wonen, eekhoorns, wezels, egels, bunzings, boommarters, reeën zelfs. „Het schijnt dat de reeën”, zegt een van de vrouwen, „gewoon door de poort naar binnen zijn komen wandelen, vanuit de Scheveningse Bosjes.” Een andere vrouw denkt dat ze misschien wel over de muur gesprongen zijn, want zo hoog is die niet. Ze lacht, ze weet ook wel dat het onzin is. Park Sorghvliet in Den Haag, maandagochtend. In 1643 kocht de dichter en raadspensionaris Jacob Cats hier op ruim een halfuur lopen van het Binnenhof een boerderij en liet die vervangen door een relatief eenvoudig wit landhuis. Op de woeste duingrond eromheen werd een tuin aangelegd waar hij, zoals hij in 1653 aan een vriend schreef, al wandelend zijn zorgen kon laten vlieden. Nu is Sorghvliet eigendom van het Rijk en de vierduizend mensen die het gelukt is om voor 8,70 euro een van de toegangskaarten die jaarlijks worden uitgegeven te bemachtigen, mogen hier wandelen zoveel ze willen. Een fysiotherapeut. Een schoonheidsspecialiste. Drie leraressen. Een jurist. Een ambtenaar bij Buitenlandse Zaken met haar pasgeboren baby in een draagdoek. Een gepensioneerde verpleegkundige die haar man heeft verloren en op een bankje bij de Haagse Beek zit te rouwen. Allemaal, echt állemaal, zeggen ze dat ze in Sorghvliet even weg van de wereld zijn. Hier kunnen ze bij het gezang van de koolmezen en de winterkoningen even vergeten dat Trump al een week de nieuwe president van de Verenigde Staten is. „Al is dat vergeten nog knap lastig”, zegt de fysiotherapeut, „als je die kant uit kijkt.” Hij wijst naar de metershoge hekken die verderop het Catshuis omheinen, naar de bewakingscamera’s die overal staan opgesteld. Ze zijn door de nog kale beuken en eiken goed zichtbaar. „Een schande”, zegt de fysiotherapeut, „dat een man als Wilders daar mag komen alsof hij een normale politicus is. Trumps aanhangers rukken hier ook op.” Waar iedereen ook over begint: Mariann Budde, de bisschop die Trump in de National Cathedral vorige week om genade vroeg voor hardwerkende migranten, om erbarmen met hun kinderen. „Je weet”, zegt de verpleegkundige die om haar man rouwt, „dat Trump haar verafschuwt om alles wat ze is en vertegenwoordigt, maar dat geeft niet. Ik ben blij dat ze de moed had om dat tegen hem te zeggen.” De ambtenaar met haar baby zegt dat ze met een vrouw is getrouwd en zich door Mariann Budde gesteund voelt. „Al weet ik”, zegt ze, „dat het effect van haar woorden averechts is.” Haviken zijn er ook in Sorghvliet, buizerds, uilen, andere roofvogels. Die zie ik niet, afgelopen maandag. Wat ik wel zie: dat de mensen elkaar in het voorbijgaan vriendelijk begroeten.</p>]]></description>
      <guid>https://nrc.nl/nieuws/2025/01/29/iedereen-begint-over-mariann-budde-a4881208</guid>
      <pubDate>Wed, 29 Jan 2025 05:30:59 +0000</pubDate>
    </item>
    <item>
      <title><![CDATA[Gods bedoeling  met Trump]]></title>
      <description><![CDATA[<p>Ze zien er jong uit, sportief, maar ze blijken toch al zestigers te zijn, Johannes en Klazien Post. Ik tref ze in de cipierswoning van de Gevangenpoort in Den Haag, afgelopen maandag. Ze kijken vol belangstelling naar de manshoge schouw rond de open haard, het (nep)wild aan de haak erboven, de houten banken, de lansen, de hellebaarden. „Trump”, zeg ik tegen ze. „Vandaag…” „Vandaag, ja”, zegt Johannes Post. „Vanaf vandaag is hij weer de president van Amerika.” Ik ben naar binnen gegaan omdat ik aan de gebroeders De Witt dacht, Johan en Cornelis de Witt die hier in het Rampjaar 1672 gelyncht werden door een woedende menigte die, opgehitst door de prinsgezinden, de raadspensionaris en zijn broer de schuld gaf van de rampspoed in de Republiek. Vóór de lynchpartij hadden dronken leden van de Haagse schutterijen de Gevangenpoort bestormd en de staatsgezinde broers met grof geweld naar buiten gesleurd. De daders zijn nooit gestraft. Johannes Post kent het verhaal. Maar om dat nou in verband te brengen met de bestorming van het Capitool vier jaar geleden? „Beetje negatief, hè”, zegt hij. „Té negatief.” Ja, dat Trump weer aan de macht is houdt hem zeker bezig. Maar niet in de zin dat hij zich er druk over maakt. Hij vindt het hooguit spannend. Hoe zal het met de wereldhandel gaan? En toch: „Het is wat het is. Mijn vrouw en ik zijn gelovig. Dat Trump weer is herkozen, daar zal God wel een bedoeling mee hebben.” „Voor mij is het dubbel”, zegt Klazien Post. „Trump heeft goeie dingen, bijvoorbeeld dat hij tegen abortus is. Hij wordt erg gesteund door de christenen in Amerika, dat zegt mij wel wat. Maar hij kan heel raar doen en onvoorspelbaar zijn.” „Met een kromme stok”, zegt Johannes Post, „kun je dingen weer recht slaan. Misschien dat we over tien jaar zeggen: dát was Gods plan met Trump.” Zij is verkoopster in een herenmodezaak in Amsterdam. Hij was in zijn jonge jaren visserman. Nu is hij de koster van de Noorderkerk (1620) in Amsterdam. Die zit elke zondag vol met mensen die de Bijbel letterlijk nemen en vertrouwen op Zijn voorzienigheid. Zouden Johannes en Klazien Post in Amerika op Trump gestemd hebben? „Oeh”, zegt zij. En hij: „Oeh, dat weet ik niet. Daar moet je de situatie beter voor kennen. Kijk naar Urk. Wilders wordt er op handen gedragen en je denkt: Urk is toch een bolwerk van gelovigen. Waarom stemmen ze op de PVV? Dat begrijp je alleen als je in Nederland woont.” Wat ze hopen: dat Trump snel een eind maakt aan de oorlog van de Russen in Oekraïne. En Gaza-Israël? „Dat ligt bij ons heel gevoelig”, zegt Johannes Post. „Israël is het Beloofde Land.” En Klazien zegt: „Die strijd zal wel duren tot de wederkomst van Christus.” Johannes: „Alles is in Zijn hand, dat maakt mij heel rustig.”</p>]]></description>
      <guid>https://nrc.nl/nieuws/2025/01/24/gods-bedoeling-met-trump-a4880741</guid>
      <pubDate>Fri, 24 Jan 2025 05:30:59 +0000</pubDate>
    </item>
    <item>
      <title><![CDATA[Bij het beeld van de kleine zeemeermin besluiten om nooit meer toerist te zijn]]></title>
      <description><![CDATA[<p>Ik was een lang weekend in Kopenhagen voor familiebezoek en wandelend door de stad dacht ik terug aan de laatste keer dat ik hier was, voor een interview met René Redzepi, de wereldberoemde kok die hier toen nog zijn restaurant Noma had. „Sprinkhanen”, zei de Deen aan wie ik vroeg waar ik precies moest zijn. „Levende mieren. Die kant uit.” Hij grijnsde. Had ik al trek? Dat was in september 2014. Aan de overkant van het water lag Nyhavn, nieuwe haven, met z’n houten zeilschepen en bontgekleurde koopmanshuizen, het oudste uit 1681. Een toeristische hotspot, toen ook al, maar als ik nu vanaf Kongens Nytorv, het nieuwe koningsplein, kom aanlopen ben ik toch verbaasd. Zo veel mensen! Ze schuifelen schouder aan schouder over de kade, ijs of polser etend, Deense hotdog met ui, augurk en remoulade. Ze hangen met hun aperol spritz op een van de talloze terrassen. Ze staan in de rij om weet ik veel waar naar binnen te gaan. Het huis van Hans Christian Andersen misschien? De Wallen in Amsterdam, hoogseizoen, dat is wat ik zie. En geen toerist te bekennen die al kajakkend rommel uit het water aan het vissen is – lees hierover meer in de reportage van mijn collega Merel Thie, begin augustus. Vraag me niet waarom, maar ik perste mezelf door de mensenmassa heen naar nummer 49, waar sinds 1953 ijssalon Vaffelbageren gevestigd is, en wachtte twaalf minuten op mijn beurt om aan te wijzen welke smaak ik wenste. Banana choco? Coconut passion? Oreo Cookie? „Vanille graag”, zei ik met de hulp van Google Translate in het Deens tegen de verveeld kijkende verkoopster. „Eén bolletje.” Ze haalde haar schouders op en schepte een reusachtige, naar een recept uit 1920 gebakken wafelhoorn vol roomijs. „Caramelsaus erop? Chocoladesnippers?” Ik moet zeggen: het smaakte verrukkelijk. Om het af te maken wandelde ik over de Langelinie langs het water naar het beeld van Den lille havfrue, de kleine zeemeermin. Wanneer had ik haar voor het laatst gezien? Zeker twintig jaar geleden, mijn kinderen waren nog klein en ik herinner me hun teleurstelling toen we erlangs voeren in een rondvaartboot. Was dat alles? Toeristisch was het hier toen ook al, maar wat ik nu zag sloeg echt alles. De ene na de andere bus loste hier een nieuwe lading passagiers, die zich vervolgens waggelend naar de waterkant verplaatste om dertig seconden naar het bronzen naakt te kijken, en soms zelfs dat niet eens. Ik liet me meevoeren om nog eens goed te voelen hoe het voelt om gereduceerd te worden tot geld uitgevend kuddedier, of nee, om mezélf daartoe te reduceren, want zo is het. Niemand die je dwingt. De rest van de middag bracht ik door in een van de vele parken van Kopenhagen en nam me voor om nooit meer toerist te zijn. Nu kijken of dat lukt. Jannetje Koelewijn(j.koelewijn@nrc.nl) vervangt vandaag voor Gemma Venhuizen</p>]]></description>
      <guid>https://nrc.nl/nieuws/2024/09/04/bij-het-beeld-van-de-kleine-zeemeermin-besluiten-om-nooit-meer-toerist-te-zijn-a4864541</guid>
      <pubDate>Wed, 4 Sep 2024 05:31:00 +0000</pubDate>
    </item>
    <item>
      <title><![CDATA[Besluiteloos in het zicht van de dood]]></title>
      <description><![CDATA[<p>Het is hoogzomer en ik ben weer op bezoek bij Mijndert Ververs, in Hattem, bij Zwolle. Afgelopen winter kwam hij me nog met de auto halen van het station, maar deze keer neem ik de bus en loop de laatste kilometers door het bos naar zijn huis. De voordeur staat op een kier, ik kan zo doorlopen. Hij komt me tegemoet met de wankele passen die ik de laatste jaren van hem gewend ben geraakt. We gaan zitten bij het raam met uitzicht op de tuin en nu, denk ik, gaat hij zeggen waarop ik me heb voorbereid. Dat dit ons laatste gesprek zal zijn. Dat hij afscheid van me wil nemen. Hij is 91 en weduwnaar. Zijn vrouw, Cora, is deze maand vijf jaar geleden gestorven. Ter gelegenheid daarvan liet hij een in memoriam plaatsen in NRC: ‘Nog altijd vervuld van liefde en intens verdrietig.’ Vorig jaar zomer vertelde ik in deze column over het harmonium dat hij na haar dood gekocht had. Iedere ochtend en iedere middag speelt hij erop, psalmen en gezangen, en ook wel liefdesliedjes, ‘Moon River’, en dan denkt hij aan haar. Soms bidt hij het Onzevader. Niet omdat hij zo gelovig is, misschien wel helemaal niet. Maar het troost hem. Lang geleden was Mijndert Ververs bestuursvoorzitter van Wolters Kluwer en president-commissaris van ING. In 1994 vroegen Wim Kok en Hans van Mierlo hem om namens D66 minister van Economische Zaken te worden. Hij zei nee. Zijn hele leven is deze man gewend geweest aan leiding geven en controle houden, dus toen hij afgelopen winter zei dat hij ergens dit jaar op de bank zou gaan liggen en zou stoppen met eten en drinken was ik niet verbaasd. Regie over zijn eigen levenseinde! En mocht hem wat overkomen: geen medische behandelingen meer. En nu? Hij vertelt dat hij een klein herseninfarct heeft gehad. En dat zijn zoon hem toen heeft meegenomen naar het ziekenhuis. Neuroloog, cardioloog, en nu slikt hij drie soorten pillen. „Huh?”, zeg ik. „Dat zou je toch niet gaan doen?” „Gek, hè”, zegt hij. „Als het erop aankomt, doe je het allemaal wel.” „Omdat je toch niet dood wilt?”, vraag ik „Omdat ik geen besluit kan nemen”, zegt hij. „Of nee, ik moet het anders zeggen. Ik heb er helemaal geen behoefte aan om een besluit te nemen.” Hij vindt dat, zegt hij, bijzonder troostrijk. Gewoon niets doen en afwachten. Hij staat op en wankelt naar de keuken. De soep, tomatensoep met balletjes, staat al te pruttelen op het kookplaatje. Hij legt brood in een mandje en pakt kaas uit de koelkast. De tafel is al gedekt en hij wil beslist niet dat ik hem help. Jannetje Koelewijn (j.koelewijn@nrc.nl) vervangt Gemma Venhuizen</p>]]></description>
      <guid>https://nrc.nl/nieuws/2024/08/21/besluiteloos-in-het-zicht-van-de-dood-a4863294</guid>
      <pubDate>Wed, 21 Aug 2024 05:31:00 +0000</pubDate>
    </item>
    <item>
      <title><![CDATA[Op een bankje tegenover mijn huis zitten vier jongens Albufeiraatje te spelen]]></title>
      <description><![CDATA[<p>Een broeierig warme nacht, paar dagen geleden. Ik word uit mijn slaap gehaald door lawaai van buiten. Muziek, harde stemmen, gerinkel van glas, een brommertje dat heen en weer rijdt. Op een bankje tegenover mijn huis zitten een paar jongens Albufeiraatje te spelen. „Ramen dicht”, adviseert mijn man. Maar nee, ik ben kwaad, ik wil eropaf. Onderweg denk ik aan de buurman (1 meter 90) in mijn vorige huis die gewoon „opsodemieteren, nu” zei toen er eens twee jongens midden in de nacht onder zijn slaapkamerraam zaten te roken en drinken. En daar gingen ze. Het zijn er vier. De kleinste, op zijn brommer, lijkt me een dealertje. De andere drie zijn van het type tussenjaar, dan Delft of Leiden, dan een goedbetaalde baan. Naast hen op straat twee bierkratjes met lege flesjes. Om hen een walm van sigaretten en wiet. Ze staan op als ik bijna bij hen ben en zeggen: „Goedenavond.” En ik zeg: „Opsodemieteren, nu.” Ze zijn diep verontwaardigd. Ze vinden me erg onaardig. Ze willen best overwegen om weg te gaan, maar eerst eisen ze excuses. „U bent zo onbeleefd tegen ons.” Ik zeg nog een keer dat ze moeten opsodemieteren, maar ik weet al dat ik verloren heb. ‘Wat doe ik verkeerd, mevrouw?”, zegt de kleinste op zijn brommer. „Dit is de openbare weg. Ik mag net zo vaak heen en weer rijden als ik wil.” Hij geeft gas en rijdt een paar rondjes. Na tien minuten bel ik de politie. Ze komen wel even kijken, zeggen ze, en daar staan we dan, alle vijf, vol verwachting langs de kant van de weg, turend van links naar rechts. Ja! Daar zijn ze! We zwaaien en zwaaien, maar ze zien ons niet en rijden door. Serieus, hè. De politiewagen rijdt door. „Miauw, miauw”, zegt de stakker van het stel tegen mij. Hij stapt weer op zijn brommer en rijdt om me heen, terwijl ik afdruip naar mijn huis. De muziek gaat weer aan, Danny de Munk, ‘Ik voel me zo verdomd alleen’, de jongens brullen keihard mee. Hoe liep het af? Binnen zette ik een kopje kamillethee en bleef vanachter de gesloten balkondeuren van de woonkamer naar ze kijken. Toen zag ik mijn man naar ze toe lopen. Er werd wat gepraat, er werden handen geschud en bínnen een minuut waren ze alle vier weg. De lege bierkratjes namen ze mee. „Wat zei je tegen ze?”, vraag ik als hij terug is. „O”, zegt hij. „Dat ze wel moe zouden zijn en dat het tijd werd om te gaan slapen.” De volgende ochtend werd ik wakker met een gevoel van schaamte. Het duurde even voor ik begreep waar dat vandaan kwam. Nu weet ik het. Het is de schaamte na de vernedering. Jannetje Koelewijn vervangt deze week Gemma Venhuizen.</p>]]></description>
      <guid>https://nrc.nl/nieuws/2024/08/07/op-een-bankje-tegenover-mijn-huis-zitten-vier-jongens-albufeiraatje-te-spelen-a4861979</guid>
      <pubDate>Wed, 7 Aug 2024 05:31:00 +0000</pubDate>
    </item>
    <item>
      <title><![CDATA[Mathieu wilde geen lapzwans meer zijn en staat nu iedere ochtend om halfzes op]]></title>
      <description><![CDATA[<p>Goed, Mark Rutte had Mathieu Borsboom dus opgebeld toen die tongkanker had en gezegd – dit vertelde ik in de vorige column – dat alles „stap voor stap” goed zou komen, dat had hij geleerd van Angela Merkel. Maar vooralsnog ging alles stap voor stap slechter met Mathieu, toen nog de office manager van het VVD-partijkantoor. Ná de kanker was hij gewoon weer gaan drinken. En na de rehab, zijn eerste rehab, was hij óók weer gewoon gaan drinken. Zijn vrouw ging bij hem weg. Zijn werk bij de VVD hield hij niet vol. Zijn huis, in de Haagse Archipelbuurt, dreigde hij kwijt te raken. Waar moest hij de huur van betalen? „Het bedrag dat ik bij de scheiding had ontvangen”, zegt hij, „had ik er al snel doorheen gejaagd.” We zitten in Café Banka, in de Bankastraat, tegenover de groente- en fruitkraam waar Mathieu (52) nu zes dagen per week werkt. Het is vrijdagavond, hij drinkt zwarte koffie bij een bord bitterballen en gefrituurde kaasstengels. Er zit iets blikkerigs in zijn stem, iets stijfigs in zijn nek, een gevolg van de bestralingen. Maar daar hoor je hem niet over. Hij geeft hoog op van de arts die hem behandeld heeft, dokter Sedee in HMC Westeinde. „Wát een goeie fijne vent.” De catharsis kwam toen hij epileptische aanvallen kreeg als hij even níét dronk. Hij meldde zich bij Brijder Verslavingszorg aan de Zoutkeetsingel, kreeg „de lekkerste pillen” om hem door de detox heen te helpen en na een maand of zeven was hij overal vanaf. Maar ja, geen vrouw, geen vrienden, geen werk, geen geld. En dakloos, als zijn oudste broer hem niet geholpen had. Hoe lukte het hem om niet wéér te gaan drinken? „Door Pam”, zegt hij, wijzend naar de overkant. „De eigenaresse van de kraam.” Eerst was hij haar alleen maar gaan helpen, ’s morgens om halfzes, als hij toch al buiten was. Dozen platmaken, kratten versjouwen. In ruil kreeg hij een kop koffie, lékkere koffie, van de bakker. Daarna ging hij ook helpen met het zo mooi mogelijk uitstallen van het fruit, met van alles en nog wat, maar: „Vrijblijvend”. Tot hij een keer niet kwam. „Toen was het: waar bleef je nou?” En dat, zegt hij, precies dát heeft hem over zijn verslaving heen geholpen. Hij wilde geen lapzwans zijn. Ze moesten op hem kunnen rekenen. Het duurde niet lang of Pam nam hem in dienst. Dat is nu vier jaar geleden. Mathieu is nog steeds alleen, maar dat geeft niet, zegt hij. ’s Avonds komt hij tevreden thuis na een dag „lekker hard werken”. Hij eet wat, zit op de bank met zijn telefoon, kijkt naar voetbal, naar Netflix. „That’s my life. Prima.” Elke zondag rijdt hij op Pams scooter naar zijn oude vader in het verpleeghuis. Elke zomer neemt zijn oudste broer hem mee op vakantie. Mathieu mag kiezen waarheen. Griekenland wordt het dit jaar. Een weekje.</p>]]></description>
      <guid>https://nrc.nl/nieuws/2024/07/24/mathieu-wilde-geen-lapzwans-meer-zijn-en-staat-nu-iedere-ochtend-om-halfzes-op-a4860573</guid>
      <pubDate>Wed, 24 Jul 2024 05:31:01 +0000</pubDate>
    </item>
    <item>
      <title><![CDATA[‘Stap voor stap komt alles goed’, zei Mark Rutte tegen Mathieu toen die tongkanker had]]></title>
      <description><![CDATA[<p>De beslissende wending in het leven van Mathieu Borsboom (52) begon met een zwelling in zijn hals en zou zich in een tijdsbestek van drie jaar voltrekken, waarna hij als de held in een klassieke tragedie heel wat wijzer was geworden en een páár dingen voortaan anders deed. „Ik voelde niks”, zegt hij op de avond voor Nederland-Turkije in Café Banka in de Bankastraat, Den Haag, tegenover de groente- en fruitkraam waar hij zes dagen per week van ’s morgens zes tot ’s avonds zes werkt, minus douche-, ontbijt- en lunchpauze. „Maar mensen vroegen wat ik daar had.” Een kwaadaardige tumor achter op de tong. Geen operatie, wel chemo en bestraling, en alle tanden en kiezen eruit. „Dat vond ik nog het ergste.” In die tijd werkte hij op het partijkantoor van de VVD op de Koninginnegracht, waar hij op zijn tweeëntwintigste begonnen was als secretariaatsmedewerker en in vierentwintig jaar opklom tot office manager. Hij kent nog de adressen en telefoonnummers van talloze partijprominenten uit zijn hoofd, ter illustratie noemt hij er een paar. Van huis uit was hij geen VVD’er – „ik wist eerst niet eens waar die letters voor stonden” – maar hij werd het wel, want echt: zulke leuke mensen. En wat een gezelligheid. Elke dag tegen vijven liep de huismeester met sherry of port naar de directeur van het bureau en „wij van het secretariaat”, zegt Mathieu, „pakten dan een biertje uit de koelkast. Dat was toen heel normaal.” De avonden brachten ze door in Café Banka, het óúde Café Banka, van voor de verbouwing, toen het nog op de jeneverschenkerij van weleer leek, anno 1873. Nu is het een modieus eetcafé waar gerechten als spaghetti aglio e olio op het menu staan. Maar bitterballen zijn er nog steeds en Mathieu eet er met smaak een hele schaal van leeg. Vanaf zijn eerste biertje op zijn achttiende, zegt hij, was duidelijk dat alcohol een probleem voor hem zou worden. Hij kon nooit stoppen. Op het laatst dronk hij zoveel dat hij een epileptische aanval kreeg als hij níét dronk. „In het ziekenhuis zullen ze nooit tegen je zeggen dat je een tumor op je tong krijgt door het roken en drinken. Maar” – hij lacht alsof hij een mop vertelt – „dat is natuurlijk wel zo.” In het diepst van zijn ellende werd hij gebeld door Mark Rutte. Mathieu! Met Mark! „Hij zei: let op, stap voor stap komt alles goed. Dat had hij geleerd van Angela Merkel. Mooi hè. Stap voor stap komt alles goed.” In een klassieke tragedie zou dit het moment van de inkeer zijn geweest, de goddelijke ingreep. In werkelijkheid ging Mathieu na de kanker – „ik ben zó goed geholpen” – gewoon weer drinken. Zijn huwelijk liep stuk. Zijn werk bij de VVD viel niet vol te houden. Hij zat hele dagen alleen thuis en kon nauwelijks de huur nog betalen. Hoe hij na drie jaar de weg omhoog vond en wie hem daarbij hielp, dat vertel ik de volgende keer.</p>]]></description>
      <guid>https://nrc.nl/nieuws/2024/07/10/stap-voor-stap-komt-alles-goed-zei-mark-rutte-tegen-mathieu-toen-die-tongkanker-had-a4859226</guid>
      <pubDate>Wed, 10 Jul 2024 05:31:01 +0000</pubDate>
    </item>
  </channel>
</rss>
