<?xml version="1.0" encoding="utf-8"?>
<rss version="2.0">
  <channel>
    <title><![CDATA[Japke-D]]></title>
    <link>https://www.nrc.nl/rubriek/japke-d-denkt-mee/</link>
    <description><![CDATA[Japke-D]]></description>
    <item>
      <title><![CDATA[Seksisme? Je zou zo’n vent het liefst een klap voor z’n kop verkopen]]></title>
      <description><![CDATA[<p>M’n hele leven verzamel ik al seksistische opmerkingen. Of nou ja, niet dat het mijn doel is, of een hobby ofzo, maar ik heb het inmiddels zo vaak meegemaakt, dat ik er tegenwoordig bijna lol in heb gekregen. Opmerkingen als: ‘Als je nog kinderen wil, zou ik niet op deze functie solliciteren’. ‘Jij hebt humor, weet je wel hoe zeldzaam een vrouw met humor is?’ of ‘jij bent stoer, echt one of the boys’. Of die ene lezer! Die dacht dat Japke een mannennaam is, en teleurgesteld was toen ik een vrouw bleek te zijn, omdat ik „zulke leuke stukjes schreef”. De man die verbaasd was dat ik economie had gestudeerd, omdat dat ‘best een moeilijke studie is’. De leidinggevende die ons, drie vrouwen in een team, kwam vertellen dat er een extra coördinator, een man, boven ons zou worden aangesteld, omdat hij „een evenwichtig iemand” erbij wilde, ‘een anker’. Elke keer is het wel weer wat nieuws. Laatst had ik ook weer een mooie! Toen kwam er, nadat ik een taallezing over jargon had gegeven – de hele zaal lag plat van het lachen – een man naar me toe om te zeggen dat hij mijn lezing heel stom had gevonden. Je kent het type wel, zo iemand die het nodig vindt om nog even te laten vallen dat hij ooit in een bestuur heeft gezeten. Vervolgens boog hij zich naar me over, zodat de omstanders het niet konden horen, en fluisterde hij in mijn oor: ‘ik vond het een beetje dameshumor’. Dameshumor! Whaaaaa! Die kende ik nog niet. Wat zou dat zijn? Humor van zijn vrouw? Grapjes van zijn moeder, van zijn dochter? Van Brigitte Kaandorp? Of een grap waarin iemand zijn vleesstaaf in een muizenval legt, en die door vrouwen wordt opgegeten? En wat is ‘herenhumor’ dan? Iets waar Gijp om moet lachen misschien. Een kaars die in een vrouw gaat, en nu eindelijk eens wordt aangestoken? In ieder geval iets over bootvluchtelingen, of over seks, toch? Dat je vannacht weer zo’n man had die de weg kwijt was en dacht goed bezig te zijn door je navel te stimuleren. Of is dat juist weer dameshumor? Maar dat zei ik uiteraard allemaal niet. Eerlijk: je zou zo’n man een paar pompen op z’n kanis willen verkopen. Of zeggen dat als er iemand op z’n piemel heeft getrapt hij misschien eens naar de uroloog zou moeten gaan, in plaats van tegen jou aan te zeiken. Maar dat doen wij vrouwen niet, haha echt niet! Het laatste wat je wil, is dat je een zure trut gevonden wordt die niet tegen kritiek, of nog erger: die niet tegen ‘een geintje’ kan. En toch denk ik de laatste tijd steeds vaker: misschien moeten wij vrouwen tóch eens iets gaan terugzeggen op al dat alledaagse seksisme. Of misschien moet ik zelf die taak op me nemen, namens alle vrouwen ter wereld, ha! Wacht, dan trek ik ondertussen even m’n Superman-pak aan. M’n mannenvrienden zeggen altijd: lekker negeren. „Dit soort mannen is gewoon zélf onzeker, en sterft vanzelf uit. Het is maar één eikel, daar sta je boven.” Maar is dat zo? Want we hébben het al zolang genegeerd. En het stopt niet. Sterker nog, met de komst van Donald, Elon, Andrew en al die mannen die vrouwen ‘sperma-emmers’ vinden, lijken er steeds meer eikels bij te komen. Negeren helpt sowieso zelden. Zo hebben we jarenlang Snollebollekes genegeerd, en kijk nu eens. Of de ‘live, love, laugh’-bordjes, Gerard Joling en AI, en dat woekert nu ook overal. En dus vraag ik het jullie maar, lieve lezers: wat te doen? Moet ík iets gaan doen? Misschien moeten we op Vrouwendag bushokjes in elkaar gaan rossen. Misschien moeten we dingen gaan zeggen als: „Ik accepteer dit niet, dit is denigrerend”. Misschien moeten we de penisvergroting in het basispakket van de ziekenfondsen opnemen. Misschien moeten we het aan de seksisten uitleggen. Dat het voor sommige mannen misschien heel bedreigend is, maar dat vrouwen tegenwoordig ook volle zalen aan het lachen kunnen krijgen, dingen doen, belangrijke banen hebben, en irritant zijn. Misschien moeten we mannen mobiliseren om voor ons op te komen. Een beetje zoals je vroeger je broer erbij haalde, of je vader, als de jongens aan je haar trokken. Of misschien moeten we, en daar kwam een vriend van me mee, vanaf vandaag voor alle seksistische mansplainers ‘consent’ verplicht stellen! Dus dat ze, voordat ze aan hun opmerkingen beginnen, eerst iets moeten zeggen als: ‘Hee, ik ga zo iets rolbevestigends zeggen dat eigenlijk niets met jou te maken heeft, maar alles met mijn kijk op vrouwen – heb ik daar je toestemming voor?’ En dat we dan zélf, als vrouwen, kunnen kiezen of we de ‘feedback’ als cadeautje willen aannemen. Nou ja, benieuwd wat jullie vinden! Ik ben sowieso benieuwd naar jullie ervaringen met dit soort seksisme. Errug! Of wacht, ik moet zeggen: ‘gezellig!’. Laat maar weten! Heb je een vraag van de week, taboe of ‘kwestie’ voor deze rubriek? Mail dan naar japkeddenktmee@nrc.nl</p>]]></description>
      <guid>https://nrc.nl/nieuws/2025/04/21/seksisme-nee-joh-haha-het-moet-wel-gezellig-blijven-a4890462</guid>
      <pubDate>Mon, 21 Apr 2025 05:57:43 +0000</pubDate>
    </item>
    <item>
      <title><![CDATA[Kunnen collega’s elkaar niet  uitstaan? Zet ze dan toch gezellig naast elkaar]]></title>
      <description><![CDATA[<p>Geen enkel kind wil vooraan in de klas zitten, je plek in de klas beïnvloedt je status, kinderen die elkaar niet aardig vinden moet je juist dichter bij elkaar zetten, en je moet kinderen nooit zélf laten kiezen waar ze in de klas willen zitten. Dit is een aantal conclusies die ontwikkelingspsycholoog Yvonne van den Berg van de Radboud Universiteit sinds 2016 verzameld heeft. Ze doet onderzoek naar de vraag waar je welke kinderen het beste kan neerzetten in een klas. Ze ontwierp er een wetenschappelijk gevalideerde methode mee genaamd ‘Stoeltjesdans’, waarmee duizenden docenten hun klassen indelen. De informatie waarop de applicatie draait, komt van vragenlijsten die door leerlingen anoniem worden ingevuld - wie roddelt het meest, wie wordt gepest, wie is je beste vriend, wie is het meest behulpzaam, wie is het populairst in de klas? Als de informatie in de applicatie wordt ingevuld, kiest de leerkracht waar zij of hij aan wil werken met de klas, en rolt er een optimale indeling uit. Door de methode wordt er minder gepest en verbeteren de onderlinge relaties en sociale dynamiek. Eigenlijk ongelooflijk dat het zo vaak goed gaat op scholen, zegt Van den Berg. Want een schoolklas lijkt soms wel op een gevangenis. Ga maar na: je stopt dertig kinderen elke dag met elkaar in een net iets te klein hok, vertelt ze precies wat ze moeten doen. Ze mogen niet zonder toestemming naar de wc, en je zet ze zes tot zeven uur per dag vast op dezelfde plek. Dan is het handig als je weet wie op wie en hoe reageert. Om de boel een beetje rustig te houden. Ik dacht meteen aan de kantoortuin! Toen ik Van den Berg er laatst in de podcast Ik ken iemand die over hoorde praten. Want ook op kantoor zitten mensen vaak hele dagen tegen hun zin, bij elkaar. Ook daar broeien onderhuidse spanningen. Ook daar zitten mensen die met elkaar moeten samenwerken terwijl ze elkaar soms haten. Hoe heerlijk zou het zijn als je ook daar Stoeltjesdans zou kunnen gebruiken! Zodat opscheppers de mond zou kunnen worden gesnoerd, de stillen wat meer gehoord zouden worden, en de collega’s die er alleen maar zitten om zichzelf te profileren op de gang gezet kunnen worden. Nou, zeker, zegt Van den Berg lachend als ik haar erover bel. „Op kantoor zouden de principes van Stoeltjesdans zeker kunnen helpen. Kantoor lijkt natuurlijk óók wel een beetje op een gevangenis.” Toch heeft ze haar methode nog nooit toegepast op volwassenen, omdat ze het al druk genoeg heeft met haar onderzoek in het onderwijs. Maar ze wil best eens filosoferen hoe het op kantoren zou kunnen werken. De vragenlijsten zou je in aangepaste vorm al prima anoniem door alle collega’s kunnen laten invullen, denkt Van den Berg – wie vind je niet zo, euh, aardig, met wie werk je fijn samen, wie roddelt er veel, wie is je beste vriend. Die geven waarschijnlijk meer eerlijke informatie over de groep dan één-op-één-gesprekken met leidinggevenden waar collega’s toch vaak niet het achterste van hun tong durven laten zien. En daarna zou haar eerste tip zijn: laat collega’s niet zélf een werkplek claimen. Zoals ze nu wel vaak doen. Want dan gaan de kletsers bij elkaar zitten, de stillen te ver uit het zicht en gaan dominante types de sfeer verpesten. Net als in een klas. Beter is het om plaatsen toe te wijzen. Stille collega’s kan je dan van hun onopvallende plek halen, zodat ze minder verpieteren, en wat meer in het zicht zetten. Dan worden ze beter gezien en gehoord, én groeit hun status in de groep. Collega’s die minder goed in de groep liggen kun je, net als sociaal zwakkere kinderen, het beste naast een sociaal sterk type met een groot netwerk zetten, zegt Van den Berg. De sociaal sterke collega heeft daar amper last van, terwijl de zwakkere er juist van profiteert. Collega’s die elkaar niet kunnen uitstaan, kan je beter wat dichter bij elkaar zetten – net als kinderen die elkaar niet kunnen luchten of zien. Niet dat ze elkaar dan vanzelf aardig gaan vinden. Maar omdat je, ongewild, toch vaker met elkaar praat, en met elkaar overlegt als je dichter bij elkaar zit, ontstaat er wat meer begrip, zo heeft Van den Berg in klassen gemerkt. De populairste plek van de klas is rechts achterin, zegt Van den Berg, met je vrienden om je heen. Zo is het natuurlijk ook op kantoor – lekker uit het zicht van de leidinggevende, anders krijg je de lastige klussen – en met je besties in een groepje. Alleen de carrièretijgers willen graag dicht bij de baas zitten. Die kan je daar dus prima neerzetten, denkt Van den Berg. Of juist de lijntrekkers! Die juist iets meer ‘aandacht’ van de baas nodig hebben. De groepjes met besties die veel met elkaar kletsen kan je beter uit elkaar halen, denkt Van den Berg. Zet er bijvoorbeeld een collega tussen naast wie niemand wil zitten – we kennen ze allemaal. Daar stijgt ook hun status van, zegt Van den Berg. En elke dag op een andere plek? Op flexplekken en ‘aanlandplekken’? „Dat is een volslagen debiel idee”, zegt Van den Berg. „Het opbouwen van een relatie met een collega of klasgenoot kost tijd. Dat doe je niet als er elke dag een ander naast je zit. Laat staan als er ook nog gewerkt moet worden.” Ik geef het maar even door. ‘Stoeltjesdans’ begon in 2016 als een promotieonderzoek van ontwikkelingspsycholoog Yvonne van den Berg van de Radboud Universiteit. Tegenwoordig is het een bedrijf geworden, ‘Social Shuffle’. Duizenden leerkrachten delen er jaarlijks hun klassen mee in. Overal ter wereld wordt de methode gebruikt. Van den Berg hoopt in 2028 100 miljoen kinderen en 400.000 docenten geholpen te hebben. De gegevens die via de methode worden verzameld, worden gebruikt voor onderzoek in het onderwijs. Momenteel loopt er een studie waarin met zendertjes getraceerd wordt hoe kinderen in een klas bewegen. En hoe fysieke nabijheid schoolprestaties beïnvloedt.</p>]]></description>
      <guid>https://nrc.nl/nieuws/2025/03/31/kunnen-collegas-elkaar-niet-uitstaan-zet-ze-dan-toch-gezellig-naast-elkaar-a4888287</guid>
      <pubDate>Mon, 31 Mar 2025 05:57:43 +0000</pubDate>
    </item>
    <item>
      <title><![CDATA[Je werk zo  lang mogelijk uitstellen – dat is slim én gezond]]></title>
      <description><![CDATA[<p>Waar ik altijd heel opstandig van word, is van mensen die negatief zijn over uitstelgedrag. Dan denk ik: hoezo? Uitstelgedrag is heerlijk, en iedereen zou het zoveel mogelijk moeten doen. Ik doe de hele dag eigenlijk weinig anders. Vooral als er écht iets moet gebeuren – een column schrijven, een lastig telefoongesprek voeren, werken, zeg maar – komt de ware uitsteller in me boven. Gezonde recepten googelen, m’n todolijst in het net schrijven, dure huizen op Funda kijken, droomvakanties plannen waar ik geen geld voor heb – ik heb inmiddels een hele lijst voor de optimale, maximale procrastinatie. De zeurpieten zeggen dat uitstellen voor stress zorgt, vooral mensen met weinig discipline het doen en dat het laat zien dat je weinig ‘committed’ bent aan je verplichtingen, zo lees ik op allerlei websites die ik raadpleegde toen ik het schrijven van deze column zo lang mogelijk aan het uitstellen was. Flauw. Want die argumenten vallen in het niet bij het nuttige effect van uitstellen! Namelijk: door je brein onder druk te zetten word je scherper, creatiever en krijg je meer focus. Het zijn ook vaak perfectionisten die veel uitstellen – I’m just saying. Heeft Voskuil die hele Bureau-serie niet geschreven omdat hij zijn werk gewoon uitstelde? Maar uitstellen is vooral heel gezónd, omdat de momenten dát je uitstelt, je brein enorm veel rust geven. Of nou ja, als je je werk op de GOEDE manier uitstelt. En daar gaat het bij heel veel mensen vaak mis. Wat ik namelijk overal om me heen zie, is dat uitstellers núttige dingen gaan doen – dát is dus niet de bedoeling. Uitstelgedrag moet zo nutteloos mogelijk zijn. Anders ben je alsnóg aan het werk! Ga dus niet afwassen, je declaraties EINDELIJK doen, je mails wegwerken, de belastingaangifte, het grofvuil naar de stort brengen, of je laptop updaten. Dat is uitstelgedrag voor beginners. Professionele uitstellers gaan de laatste nieuwtjes op intranet lezen! Een online relatietest doen. De nagels van hun kat/hond proberen te knippen. Instagram-reels kijken van mensen die de nagels van hun kat/hond knippen. Handzeep bijvullen op het thuiskantoor, de lay-out van hun mail omgooien, hun agenda bijwerken – inclusief focustijd en kleurtjes per onderwerp – en alvast het kerstmenu samenstellen. Of enquêtes invullen! Man, daar kun je zomaar uren mee bezig zijn. Over het nieuwe parkeerbeleid van je gemeente, van kinderen van collega’s die een scriptie moeten maken. Of toets ‘ja, ik wil graag na afloop van dit gesprek vragen beantwoorden’, om de klantvriendelijkheid van je energieleverancier, de HEMA of het lokale tuincentrum te verbeteren. Of vergaderen! Beste uitstelgedrag ooit. Waarom denk je dat zoveel managers dat doen? Maar ook congressen, seminars, ‘events’. En natuurlijk veel dingen verzinnen voor je bedrijf. Een datum prikken voor een teamuitje, samen de purpose zoeken, processen stroomlijnen, strategisch reflecteren. Wat zeg ik: ik ken mensen die van uitstellen hun beroep hebben gemaakt! Kwartiermakers, thematrekkers, of aanjagers die „houtskoolschetsen” maken. Of coördinatoren die in commissies zitten die hun bevindingen rapporteren aan een risicoafdeling. Sowieso alle mensen in een taskforce of een stuurgroep. Die hebben het pas écht begrepen. Sterker nog: écht goede uitstellers beginnen steeds een nieuw bedrijf. ’Serial entrepreneurs’ noemen ze dat, of ‘bevlogen ondernemers’. Haha echt niet. Dat zijn gewoon extreme uitstellers. Eigenlijk ben je WMO-ambtenaar, maar omdat je daar geen zin in hebt begin je een autobedrijf, omdat je dat ook niet af wil maken, begin je een rakettenbedrijf, als je daar weer genoeg van hebt koop je een sociaal medium, en daarna ga je de overheid saneren. Heel Amerika, waarom niet?! Make Procrastination Great Again! Ik hoop zélf in ieder geval nog heel lang door te kunnen gaan met uitstellen. Mijn pensioen stel ik ook zo lang mogelijk uit. Omdat er anders helemaal niets meer is dat ik zou kunnen uitstellen. Nieuwe foto zoeken voor je bureaublad Mapjes op laptop ordenen Mapjes op laptop kleurtjes geven Mapjes op laptop in juiste dossiermappen ordenen Fitties beginnen op de soosjals Fitties uitvechten op de soosjals Klagen tegen vrienden en collega’s over fitties op de soosjals Verschillende smaken paaseitjes testen Verschillende smaken pepernoten testen Klagen dat er nog geen pepernoten in de winkels liggen Adressen van vrienden op een rijtje zetten – voor als je ooit gaat trouwen Actieplan maken om uitstelgedrag aan te pakken Podcasts luisteren over uitstelgedrag Online ADHD-test doen Uitzoeken hoe je de luchtvochtigheid op je werk aanpast Je collega’s van het werk houden Opstelling maken van collega’s met magneten Leuk figuurtje maken met magneten Hey, magneten stoten elkaar af als ze dichtbij elkaar komen – geinig Whiteboard nu eens écht goed schoonmaken Alvast oriënteren op nieuwe leaseauto Regels van de afdeling HR over leaseauto’s lezen Nieuwe bijtelling berekenen Collega vragen naar leaseauto Rijlessen inplannen om je rijbewijs te halen</p>]]></description>
      <guid>https://nrc.nl/nieuws/2025/03/24/je-werk-zo-lang-mogelijk-uitstellen-dat-is-slim-en-gezond-a4887483</guid>
      <pubDate>Mon, 24 Mar 2025 05:57:44 +0000</pubDate>
    </item>
    <item>
      <title><![CDATA[Bloedeloze flexwerkplekken, telefoons op speaker en soep uit plastic bekers: de horror van het kantoorleven]]></title>
      <description><![CDATA[<p>Afgelopen week klaagde een vriend dat hij weer eens een af-schu-we-lij-ke dag op kantoor had beleefd. Hij zei het ook op die manier: „Af-schu-we-lijk.” „Een draadbreuk bij Zoetermeer, geen flexplek meer toen ik aankwam, doelloze vergadering waarin mensen elkaar napraatten, en soep uit een plastic beker gedronken” – ach gossie, dacht ik, de arme schat. Want probeer je dát eens voor te stellen: soep uit een plastic beker. Tuurlijk. Politieagenten hebben het zwaar met vechtende arrestanten, docenten met volle klassen vol krijsende pubers en verplegers met poep van billen wassen, maar soep uit een plastic beker! Het zou goed zijn als eens wat meer mensen beseffen hoeveel ontberingen kantoortijgers op een gemiddelde kantoordag moeten doorstaan. Deze maand is het vijf jaar geleden dat door corona eindelijk duidelijk werd hoe loodzwaar het kantoorleven is. Van de ene op de andere dag moest de kantoormens thuis gaan werken, en werden hem de ogen geopend welke horror hij zich tot die dag allemaal had moeten laten welgevallen. Files, uitvallende treinen, het geklets van managers over de purpose, het videobellen, de telefoons op speaker, de nutteloze deep dives, de bloedeloze flexplekken. Sinds corona werkt hij het grootste deel van de week lekker thuis. En terecht. Het Europese Hof van de Rechten voor de Mens heeft niet voor niks de thuiswerkdagen maandag, dinsdagmiddag, woensdag, donderdagmiddag en vrijdag al in de universele grondrechten voor de kantoortijger opgenomen. En toch zijn er werkgevers die daar alweer aan gaan morrelen. Die me steeds vaker vragen of ik tips heb, hoe ze hun medewerkers meer dan vier uur per week naar kantoor kunnen krijgen. Ik antwoord dan altijd dat ik niks kan garanderen, maar dat een aantal eenvoudige ingrepen vaak al kan helpen. Zet bijvoorbeeld wasmachines op kantoor, zodat ze daar, net als thuis, een wasje kunnen draaien tijdens het werk. En zorg voor kinderopvang. Dan kunnen ze hun kinderen gewoon meenemen naar hun werk en hoeven ze niet om 13.00 uur alweer naar huis om op tijd bij de crèche te kunnen zijn. Maak ook een pakketservice op het werk, zodat daar alle pakketjes kunnen worden ontvangen. Haal ze op met een auto met chauffeur zodat ze niet in de file hoeven staan, een parkeerplaats hoeven zoeken, of nog erger: in de trein hoeven – quelle horreur! Zorg ook voor alleen maar leuke collega’s om hen heen, die hen niet tegenspreken maar louter prijzen, en geef als werkgever zelf ook nooit kritiek (weet je wel hoe onveilig dat is??!). Zorg dat iedereen een eigen, prikkelvrije kamer met uitzicht krijgt, met massagestoel. En een barista met single origin koffiebonen. Stel de werktijden op van 11.00 tot 14.00 uur. Honden mogen uiteraard ook worden meegenomen. En zorg voor yoga en mindfulnessklasjes voor de work-life balance, een moestuin, een bijenkast (‘die de angel uit elke „bij”-drage haalt’ en voor een ‘buzz kan zorgen’) en een padelbaan, een klimmuur en een brasserie met sterrenchef waar je je vriendjes en vriendinnen kan uitnodigen voor de luns. Verder zijn er uiteraard voldoende ‘rustruimtes’ voor powernaps, voldoende ruimtes waar ongestoord kan worden gevideobeld met het thuisfront, en online geshopt kan worden. En staat het kantoor uiteraard op een A-locatie in een aantrekkelijk stadscentrum, met mooie wandelpaden, een intercity-station op drie meter afstand, en een grote parkeergarage voor het bezoek van buiten, zodat niemand nat haar hoeft te krijgen als het regent. Of wacht, als het regent hoeft uiteraard niemand naar kantoor te komen – duh. Verder kunnen alle ramen open, doet AI al het werk, zijn er bomen, stralende toiletten, geldt er een rijstwafelverbod – leest Dick Schoof eigenlijk mee? – en krijgt iedereen een abonnement op The New York Times. Je hoort de laatste tijd steeds vaker dat kantoorwerkers verwende nesten zijn die zich wel eens wat vaker zouden mogen realiseren hoe geprivilegieerd ze zijn dat ze zelf mogen bepalen wanneer en waar ze werken, dat ze eens wat vaker aan het belang van hun werkgever zouden mogen denken, en dat ze wel anders piepen als straks de recessie weer toeslaat. Ik begrijp dat soort geluiden écht niet. Ik zou zeggen: we mogen blij zijn dat er mensen zijn die überhaupt een paar uurtjes per week naar kantoor willen komen. Hoewel voor het drinken van soep uit een plastic beker natuurlijk nooit een rechtvaardiging zou mogen bestaan. In maart 2020 moest de kantoormens verplicht gaan thuiswerken. Wat is er sindsdien veranderd? Ik vroeg het Nick Lettink de baas van werkplekadviesbureau YNNO en Jacqueline Schlangen, directeur van kennisinstituut Center for People and Buildings dat onderzoek doet naar de ideale werkplek. Samen trekken we een aantal conclusies. 1 Minder werken is gezond, en verplicht op kantoor hangen wordt tegenwoordig als ongezond ervaren. Dat is het ook, want op kantoor zijn vaak veel te veel prikkels, en zitten we veel te veel op ons gat. 2 De kantoormens is structureel gaan thuiswerken. Daardoor zijn ze hogere eisen gaan stellen aan kantoor. Kunnen we er onze collega’s ontmoeten, zijn er voldoende vergaderruimtes, belcellen, kun je er makkelijk komen met het ov of auto? 3 Kantoor is geen clubhuis, maar een plek waar gewerkt moet kunnen worden. Het aantal uren dat we individueel achter een scherm op kantoor werken is gestegen sinds corona. 4 Na de lunch wordt het vaak al rustiger op kantoor. Na 15.00 uur neemt de bezetting helemaal af. De vrijdag is een officiële vrije dag geworden. 5 Sinds 2023 komen we weer vaker naar kantoor. Tegelijkertijd neemt het aantal vierkante kantoormeters per werknemer af. En dan VOELT het ook nog eens krapper sinds corona. Door al het thuiswerken vinden we het sneller te druk op kantoor. 6 Kantoren zijn vaak nog net zo slecht als vóór corona, zegt Nick Lettink. Een koffiepantry in het midden van een ruimte waardoor je rustig werken kunt vergeten (iedereen heeft last van elkaar), grote kantoortuinen met werkplekken in plaats van maximaal vier tot acht werkplekken in een ruimte, belcellen die niet goed afsluiten, te weinig zuurstof, slechte akoestiek. 7 Het is sinds corona drukker geworden in het ov en op de weg. 8 Toch durft geen enkele werkgever z’n vingers te branden aan verplichte kantoordagen. Of spreiding. Hierdoor wordt de piekdrukte op dinsdagen en donderdagen niet opgelost. 9 Thuiswerkers denken vaak dat ze heel effectief, efficiënt en goed werk leveren. Dat valt in de praktijk tegen. 10 De kantoormens is verwend met al het thuiswerken. En denkt minder aan het belang van de organisatie. „Kantoorwerkers moeten nu te vaak zelf beslissen”, vindt Schlangen. „En dan kiezen ze makkelijk voor zichzelf, en thuiswerken.” „Ze redeneren: ‘Mijn werkgever mag blij zijn dat ik kom’”, zegt Nick Lettink. „Dat moet echt anders.” Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl</p>]]></description>
      <guid>https://nrc.nl/nieuws/2025/03/17/zouden-mensen-weten-hoe-zwaar-het-kantoorleven-is-a4886609</guid>
      <pubDate>Mon, 17 Mar 2025 05:57:44 +0000</pubDate>
    </item>
    <item>
      <title><![CDATA[Willen alle ‘personal coaches’ en ‘verandermanagers’ hun mond houden over Zelensky? Dank alvast]]></title>
      <description><![CDATA[<p>Nou hád ik al niet zo’n beste relatie met LinkedIn. Het sociale medium met al die zelffelicitering, humblebrag en schaamteloze opschepperij om de eigen toko te promoten. Nou, die relatie is er vorige week niet veel beter op geworden. Want sindsdien kan je LinkedIn namelijk niet meer openen, of je wordt er overstelpt met tips, adviezen en bespiegelingen van allerlei zelfbenoemde ‘experts’ die ongevraagd het bezoek analyseren dat de Oekraïense president Volodymyr Zelensky op vrijdag 28 februari bracht aan Donald Trump in de Oval Office. Wat Zelensky beter had kunnen doen. Wat we van het incident kunnen opsteken over onszelf en onze „eigen organisatie”. Of nog erger: wat we van Donald Trump en JD Vance kunnen leren. Tuurlijk, als je geopolitiek adviseur bent, Rusland jaren bestudeerd hebt of nog met Poetin in zijn datsja hebt gezeten kan ik me er nog iets bij voorstellen. Maar al die ‘personal coaches’, managementtrainers, ‘verandermanagers’, ‘strategische communicatieadviseurs’, en ‘teamontwikkelingstrajectbegeleiders’? Ik erger me er helemaal kapot aan. Zo zijn er de „lichaamstaalexperts” die uitleggen hoe Zelensky scherper op de „non-verbale communicatie” van Trump en Vance had kunnen letten. De organisatiecoaches die met deze ‘casus’ als voorbeeld uitleggen dat een conflict écht oplossen betekent „niet alleen macht uitoefenen, maar ook luisteren, verbinden en samenwerken. Herken jij dit in jouw organisatie?” De ‘strategische communicatieadviseur’ die Zelensky adviseert zich niet te laten verleiden tot defensieve antwoorden, maar bij zijn eigen boodschap te blijven, „controle te houden over het narratief”, en meer op Trumps ego in te spelen door hem te prijzen om de historische rol die hij zou kunnen spelen in deze crisis. De ‘expert in teaming’ die, heel toevallig (!), net is begonnen met een serie lezingen over respectvolle omgang binnen bedrijven, en Trump adviseert eens wat vaker in de spiegel te kijken. Een ‘ambitious teamplayer’ die oppert om toenadering tot China te zoeken. Het ontbreekt er nog maar aan dat er een ‘personalbrandingsexpert’ schrijft dat Zelensky meer autoriteit had uitgestraald met een stropdas en een jasje, in plaats van met zijn slordige trui. Maar het zou me niet verbazen als een van de grote lichten uit die sector dat inmiddels heeft gedaan. O jongens, wtf. De stuitende pedanterie om te denken dat jij deze geopolitieke nachtmerrie wel even zal duiden. Dat je het überhaupt in je bolle kop haalt om vanuit je keurig aangeharkte Hollandse bloemkoolwijk met een Prius voor de deur schaamteloos te gaan zitten tikken welke „lessen we kunnen trekken” uit deze doodenge wereldcrisis. Alsof Zelensky bij Trump op bezoek was voor een inspiratiesessie over ‘persoonlijke groei in tijden van conflict’. Alsof we niet aan de vooravond van WOIII waren komen te staan als Zelensky maar beter had opgelet op de takeaways van ‘lichaamstaalexpert’ Johan de Vries uit Nergenshuizen. Alsof het niet gaat om een held die zijn bevolking de Russische bommen van het lijf probeert te houden, maar om een scrumcoach op een Hollands industrieterrein die met wat basiscommunicatietips de wereldvrede had kunnen herstellen. Alsof de nakende Derde Wereldoorlog een netwerkborrel is, en een kernoorlog een kans voor persoonlijke groei. Hoezo internationaal horrorscenario?? Hoog tijd om de eigen winkel aan te prijzen, zal je bedoelen, over de rug van een president in oorlogstijd. „Boek mij als spreker op uw event”, „bestel m’n nieuwe boek!”, „abonneer je op mijn nieuwsbrief” – rot toch op. Je zou je toch de ogen uit de kop schamen, als dit je verdienmodel is? Weet je wat ik dacht? Misschien moeten we deze mensen eens uitleggen dat het hier gaat om de dreiging van een nucleaire oorlog in plaats van een ‘lessons learned’ voor kalibrerend Nederland. Misschien moeten we ze uitleggen dat dit een levensgevaarlijke crisis is, in plaats van wat ‘valuable takeaways’ en ‘insights you don’t want to miss!’ Misschien moeten we uitleggen dat dit geen 360-gradenfeedback is, inspirerende TEDTalk, of een ‘omdenken in crisistijd’, maar de kille nieuwe naakte wereldorde. Dat dit geen ‘Hoe presenteer jij jezelf in een gespannen onderhandeling?’-seminar; maar onze bloedeigen wereld die in de fik staat. Misschien moeten we uitleggen dat niet alles een ‘leermoment’ is waar je als authentiek leider je voordeel mee kan doen, maar dat we op de drempel van oorlog staan. Of misschien heb ik zélf gewoon een personal coach nodig, een touch-up voor m’n personal branding en een mindfulnesscursusje in deze onzekere, donkere, doodenge, slapeloze tijden. Dat kan natuurlijk ook. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl</p>]]></description>
      <guid>https://nrc.nl/nieuws/2025/03/10/lichaamstaalexperts-die-zelensky-duiden-op-linkedin-ik-erger-me-daar-kapot-aan-a4885810</guid>
      <pubDate>Mon, 10 Mar 2025 05:57:44 +0000</pubDate>
    </item>
    <item>
      <title><![CDATA[Is je collega écht ziek of aan het faken? Doe de test]]></title>
      <description><![CDATA[<p>Afgelopen week las ik op LinkedIn over een ondernemer die zijn onderhoudsmonteurs 250 euro betaalt als ze het kwartaal daarvoor NIET ziek zijn geweest. Ook heeft hij ingevoerd dat als medewerkers zich ziek willen melden, ze hem daarover persoonlijk moeten bellen, en dus niet even ’s ochtends een appje vanuit bed mogen versturen. Hij was stomverbaasd over de resultaten. Want wat denk je? Had hij in 2023 nog 500 uur ziekteverzuim met een kostenpost van 30.000 euro, sinds de introductie van het nieuwe systeem is dat teruggezakt naar…. NUL! Mij verbaasde het niks. Hollanders doen alles voor centjes. Ik snapte de ondernemer ook meteen. Iedereen kent ze toch? Van die lapszwanzen die even geen zin hebben om te werken en zich dan ‘ziek’ melden. Dat laten ze wel uit hun hoofd als ze 250 euro krijgen, of de baas hoogstpersoonlijk moeten bellen. Verder is het natuurlijk een volslagen belachelijke maatregel. Discriminatie voor mensen die écht ziek zijn. En hoezo mensen aanmoedigen om ziek naar werk te komen? Denk je dat de klanten van dit bedrijf erop zitten te wachten dat er een monteur rochelend van de griep en gloeiend van de koorts of mazelen bij hun op de stoep staat? Ik heb sowieso een hekel aan al de ‘bikkels’ die niezend achter hun scherm zitten en iedereen aansteken – blijf thuis! Het lijkt mij überhaupt een goed idee dat mensen die terugkomen van vakanties met mogelijk dengue, rare wormen en open tbc even twee weken in quarantaine gaan. Dat geldt ook voor carnavalsvierders, want dat is nog gevaarlijker. Maar goed. Hoog tijd, lijkt mij, voor een handig instrument waarmee je kan bepalen of iemand écht ziek is, of het alleen maar loopt te faken. Dus twijfel je aan wat je collega heeft? Maak dan deze 100 procent wetenschappelijk onderbouwde test (bron: mijn onderbuikgevoel) en je weet binnen 30 seconden of je een medisch wonder, of een fulltime oplichter in je team hebt zitten. Hoe meer punten, hoe meer een collega zit te faken. 1 Een collega appt vlak voor de deadline van een groot project dat hij ziek is. En zet vlak daarna foto’s van een fris gesausde muur, een zonnig strand, of live rave op Instagram. 400 punten. 2 Een collega belt dat ze ziek is, krijgt een enorme hoestbui – „moment, ik zie wat bloed in mijn zakdoek”. En moet vier keer terugbellen om coherent z’n verhaal te kunnen doen. 0 punten. 3 Je manager wil na afloop van een zoom-meeting ‘nog even bijkleppen’ en een van de collega’s zegt: „Euh. Over kleppen gesproken, ik moet me de rest van de dag ziekmelden, want ik lig op de hartbewaking, de arts belt jou zo even.” 0 punten. 4 Een collega belt dat ze „iets vaags heeft, geen idee wat”. Maar dat ze er wel „even drie daagjes ‘preventief’ uit moet om erger te voorkomen”. Maar dat ze vrijdag wel gewoon naar het concert van de Toppers kan. 400 punten. 5 Een collega appt op een vrijdag dat ze „iets verkeerds heeft gegeten”. En „meteen even de maandag, dinsdag en woensdag erbij pakt” om „echt goed uit te zieken”. 50 punten. 6 Een collega belt dat hij ziek is omdat hij het weekend naar een festival is geweest. En nu „eerst écht even moet bijkomen”. 500 punten 7 Een collega belt dat hij niet kan komen omdat hij zich slapjes voelt. En dat hij een week gaat skiën. Omdat „buitenlucht goed voor z’n herstel is”. 500 punten. 8 Een collega meldt op de groepsapp dat de kinderopvang gesloten is wegens personeelstekort. En meldt zich drie minuten later ziek. „Stom toeval”. 100 punten. 9 Een collega belt dat hij ziek is en dan gaat de bel. „O wacht, even de loodgieter binnenlaten. Was helemaal vergeten dat die kwam, mazzel dat ik nu toevallig thuis ben.’ 200 punten. 10 Een collega meldt zich ziek vanwege ‘vage duizeligheidsklachten’. En dient een paar uur later z’n achterstallige declaraties van het afgelopen half jaar in. 50 punten. 11 Een collega belt over een mail en als jij zegt: ‘Hee, moest jij niet bevallen’, is haar antwoord: „Ja, is net gebeurd! Maar ik lig toch even te wachten tot ik gehecht word!” 0 punten. 12 Iemand belt de dag voor zijn wintersport dat hij ziek is. Vervolgens is hij hyperactief op de groepsapp („drie meter sneeuw in Oostenrijk!!!”), en volgen even later de foto’s van het omleggen van de winterbanden en het monteren van de dakkoffer. 500 punten. 13 Een collega komt naar kantoor, stapt uit z’n auto, loopt met krukken. En kotst van de pijn op de parkeerplaats. (En moet vervolgens naar huis worden gebracht omdat hij echt niets meer kan). 0 punten. Meer dan 400 punten: gefeliciteerd je hebt een notoire faker in je team. Zo iemand die vooral op dinsdag en donderdag (drukke filedagen) ziek is, altijd net een stekende hoofdpijn voelt opkomen op de dag van de kwartaalupdate en standaard iets verkeerds heeft gegeten als de rotklussen verdeeld moeten worden. Het wordt tijd voor een exitgesprekje. Want werk is geen hobby en ziekmelden is geen verlengde vakantie – ze rekenen op je. Of je bent écht ziek, of gewoon een lapzwans. Tussen de 100 en 400 punten: Deze collega’s beheersen het spel. Genoeg twijfel, te weinig bewijs. Want ze kúnnen echt ziek zijn, maar ook van het type ‘ik ben ziek, werk thuis, schilder ondertussen de woonkamer’, en ‘kom net terug van carnaval’. Meer onderzoek is nodig. Minder dan 100 punten: deze collega is echt ziek. Hij zou het liefst de 80 bugfixes die hij deze week beloofd had nog uitvoeren, maar het lukt écht niet. Bel 112, stuur hem een kaart, verbied hem naar werk te komen, en laat hem verder met rust. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl</p>]]></description>
      <guid>https://nrc.nl/nieuws/2025/03/03/is-je-collega-echt-ziek-of-aan-het-faken-doe-de-test-a4885042</guid>
      <pubDate>Mon, 3 Mar 2025 05:57:45 +0000</pubDate>
    </item>
    <item>
      <title><![CDATA[De 13 slechte eigenschappen die elke manager zou moeten hebben]]></title>
      <description><![CDATA[<p>Tegenwoordig kan je geen bedrijf, congrescentrum, hotel, universiteit, theater, buurtcentrum, of restaurant binnen lopen of er is wel een leiderschapscursus aan de gang. Mannen, het zijn uiteraard meestal mannen, die met roos op de schouders, klikkers in de hand en microfoontjes op het hoofd vertellen hoe je een goede leider wordt. Ik trof er laatst zelfs eentje bij de snackbar – de overige zaaltjes in de buurt zaten blijkbaar al vol vanwege andere leiderschapscursussen – die naast de frituur en achter een flip-over aan een groepje pastelkleurige overhemden en kekke jurkjes stond uit te leggen dat je als manager „empathie, authenticiteit, zelfkennis, lef, zelfspot, sociale intelligentie, vlijt, besluitvaardigheid, nederigheid, zelfvertrouwen, en strategisch inzicht nodig hebt om vanuit vertrouwen richting te kunnen geven”. Ja man. Leiderschap is hot, hoor. Zó hot, dat ik me de laatste tijd steeds vaker afvraag: zouden al die leiderschapsprogramma’s ook de waarheid vertellen? Dat je niet alleen góéde eigenschappen nodig hebt als baas, maar ook sléchte eigenschappen? Dat je niet alleen een Goed, Prettig, Uitgebalanceerd en Stabiel Mensch moet zijn, maar soms ook een beetje een klootzak om de top te kunnen bereiken? En dus zet ik ze maar even op een rijtje, alle slechte eigenschappen die je toch echt zult moeten hebben om een goede baas te kunnen zijn. Ook fijn voor iedereen die het maar niet lukt een leidinggevende functie te bemachtigen: jullie hebben gewoon een te mooi karakter. Komen ze. 1 Een goede baas is niet te empathisch. Tuurlijk, je leeft mee met elke dode hamster, elk mazeltje op het kinderdagverblijf en elke alleenstaande millennial zonder kinderen die al in de stress raakt van de klusjesman die een dag eerder komt, maar het werk moet wel af. 2 Je moet dus ook goed kunnen liegen. Je moet immers enthousiast kunnen doen over „de nieuwe strategie” omdat de vorige waar je ook zo enthousiast over deed niet werkte. Je moet kunnen zeggen: ‘Wat leuk dat je voor de vierde keer zwanger bent Inge, een tweeling!’ terwijl je denkt: ‘kolere, hoe krijg ik dat allemaal weer geregeld?’ En je moet begrijpend kunnen knikken als een 23-jarige bij de koffieautomaat begint te mekkeren dat ze „geen energie krijgt van werk” terwijl jij denkt: „SUCK IT UP AND GROW A PAIR.” 3 Je moet ook kunnen intimideren. Geen Matthijs van Nieuwkerk-achtige taferelen natuurlijk, maar het mag ze af en toe best een beetje dun door de broek lopen. Dreigend over je halve brilletje kijken, ijskoud je wenkbrauw optrekken, zwijgend iemand de rug toe keren – daar kom je vaak verder mee dan met een ‘joh jochie, ik zie dat dit moeilijk voor je is’. 4 ‘Vaag zijn’ moet je ook in huis hebben. Als ze lucht krijgen van de reorganisatie waarbij 10 van de 13 collega’s moet vertrekken en je mag er nog niks over zeggen, zul je er toch een overtuigende ‘ik kom hierop terug’ uit moeten kunnen gooien. 5 Een beetje narcisme kan ook geen kwaad. Niet omdat je jezelf zo geweldig vindt (hoewel, waarom ook niet?), maar omdat ze je anders uit je sokken blazen met die eindeloze tsunami van ‘Heb je even tijd?’, ‘Dit gaat fout!’, en ‘Waarom is mijn vakantie niet goedgekeurd?’. Het is sowieso goed om als manager veel over jezelf te praten. Dan weten ze wat je belangrijk vindt en hoe ze je kunnen paaien. 6 Oppervlakkigheid is ook een must. Dad jokes, burning platforms, agile werken, voetbal, op woensdag de week doormidden zagen – het is niet de bedoeling dat je je existentiële twijfel over de nakende Derde Wereldoorlog gaat zitten toelaten. Het moet wel gezellig blijven, jongens. 7 Ook een must: een wantrouwig karakter. Is de oma van Willem nu alweer overleden? Wat doen Chantal en Henk in het kopieerhok? Is dit niet al de vijfde keer dat Alex z’n verstandskiezen eruit moeten? Vertrouwen is prachtig, maar controle nog beter. 8 En een beetje sadomasochisme, alsjeblieft! Anders hou je het echt niet vol. Al die lange dagen op een triest kantorenpark, de verplichte teamuitjes in de stromende regen, de saaie strategische sessies? Dat bedoel ik. 9 En een niet al te scherp afgesteld moreel kompas. Niet te gortig natuurlijk, anders eindig je op een hr-lijstje. Maar af en toe een snufje machiavellisme is cruciaal om met alle corporate winden mee te kunnen ‘bewegen’. Een manager die denkt dat alles met integriteit op te lossen is, eindigt in de burn-outkliniek. 10 Ongegeneerd kunnen bluffen is ook cruciaal. „Kun jij dit?” – „Ja, natuurlijk.” De beste managers zijn degenen die als het bedrijf in de fik staat en de afdeling marketing krijsend in de gang ligt, kalm blijven en zeggen: „Chill out”, terwijl ze op YouTube zoeken hoe je een brand blust. 11 Een beetje inhalig zijn is ook een voorwaarde. Iemand die niet voor zichzelf kan zorgen kan dat ook niet voor zijn team. Bovendien is het handig als je gevoelig bent voor honderd euro bruto extra per maand. Anders wil echt niemand meer manager worden. 12 Verder is het fijn als je geleerd hebt je gevoelens af en toe te negeren. Anders lukt het je niet om met de rauwe realiteit van het écht ernstige, persoonlijke, leed van collega’s om te gaan. 13 En o ja, en dat vergeet ik bijna: de beste managers zijn de mensen die helemaal geen zin hebben om de baas te worden! Zo begreep ik tenminste laatst uit een artikel van De Correspondent. Mensen die NIET hun vinger opsteken als er een leidinggevende functie vacant komt – zijn vaak vrouwen, trouwens –, dát zijn vaak de beste managers. Maar ik weet niet of dat nou een goede of een slechte eigenschap is. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl</p>]]></description>
      <guid>https://nrc.nl/nieuws/2025/02/24/de-13-slechte-eigenschappen-die-elke-manager-zou-moeten-hebben-a4884211</guid>
      <pubDate>Mon, 24 Feb 2025 05:57:45 +0000</pubDate>
    </item>
    <item>
      <title><![CDATA[De 17 dingen die altijd misgaan  in een hotel]]></title>
      <description><![CDATA[<p>Mensen die me kennen weten het: als het over logeren of vakantie gaat, mijd ik alle luxe. Ik hak nog liever m’n rechterhand af, dan dat ik in een hotel ga slapen. Infinitypools, luxe ontbijtbuffetten en ruime hotelsuites? No way. Ik ga liever met een tentje en een paar vieze sokken in m’n rugzak de wildernis in. Leven op een paar appels, wat bessen en regenwater. Een incidenteel konijn dat ik met blote handen uit de bosjes trek, en rooster op een vuurtje. Slapen op de koude rotsgrond, poepen achter een struik, en lekker stinken in een wollen trui zonder toilet of (warm) stromend water – dát is leven. Maar soms wordt het niet geaccepteerd als ik tijdens een congres in een kartonnen doos op de parkeerplaats wil slapen, tijdens een stedentrip in een steeg, of in een slaapzak onder het Hollywood Sign. En móét ik wel in een hotel. Wat me dan opvalt: altijd weer diezelfde 17 dingen waaraan ik me erger. Soms vraag ik me af: zouden hoteleigenaren ooit zélf in hun kamers slapen? Dan zouden we toch allang van al die hotelergernissen verlost zijn? Komen ze. 1 Het ellenlange inchecken. Met paspoort, rijbewijs, postcodes en telefoonnummers. Terwijl je alles, maar dan ook echt álles – tot je onderbroekenmaat toe – al online hebt doorgegeven. En dan nóg zitten ze bij recepties urenlang op toetsenborden te tikken. Waarom? 2 De hitte in je kamer. Of de kou. OMDAT DE VERWARMING NIET UIT KAN, of omdat er een airco hangt die je als een overspannen straaljager naar de tering blaast. In een hotelkamer word je altijd als een uitgedroogd veenlijk wakker. 3 De hippe glazen badkamerdeuren. Waardoor je vol zicht hebt op je kakkende partner. Of de ‘douchedeur die halverwege ophoudt’. Waardoor je na elke douche een zwembad in je kamer hebt. 4 De doucheknoppen waar je een universitaire graad voor nodig hebt. En die uiteindelijk toch weer een laf straaltje geven dat van gloeiend heet naar ijskoud gaat. En terug. De handdouche die je alleen op buikhoogte kan ophangen als je je wil inzepen. De ‘regendouche’ waaronder je je nek verrekt, als je je haar droog wil houden. 5 De föhn. Die vakkundig op een geheime plek verstopt is, blaast als een laf nat windje, eruitziet of hij de Eerste Wereldoorlog nog heeft meegemaakt, en waarvoor nooit een stopcontact beschikbaar is naast een spiegel. Of nog erger: de föhn die – logisch – vastzit aan de muur met een snoertje van twee centimeter. 6 Het ontbijtbuffet. Dat bestaat uit een paar droge broodjes, koffie die al de hele nacht op een pitje heeft staan borrelen, het grijze roerei dat eruitziet als een experiment van NASA, en een vaag vleeswarenplankje dat lekker ligt te zweten. 7 Het hotelzwembad. Dat op de foto een olympische afmeting heeft, maar in werkelijkheid een badkuip blijkt die dicht is, ijskoud, ‘onder constructie’, of allemaal tegelijk. 8 Het ‘zeezicht’. Dat je alleen kan zien als je jezelf drie meter horizontaal uit het raam schuift. Of de kamer met ‘uitzicht’ – op de parkeerplaats, de airco’s, een blinde muur, de vuilcontainers of de achterkant van een andere kamer, waar een toerist in zijn onderbroek op bed ligt. 9 De minibar die ’s nachts ineens gaat rochelen als een ouwe walrus. Met flesjes van 12,50 euro. „Nee, de flesjes water die naast uw bed stonden, waren niet inbegrepen.” 10 De ‘Gratis wifi in het hele hotel’. Die alleen bij de receptie werkt – als je in een bepaalde hoek staat en één been omhooghoudt – en zelfs dán nog steeds trager is dan 3G in een verlaten weiland. 11 De gehorige kamers! Of de afgesloten tussendeur! Waardoor je de plassende man naast je drie keer per nacht in een kale buis kan horen kletteren, of nog erger: de buren die doktertje aan het spelen zijn. 12 Het raam dat niet open kan. Terwijl de vorige gast best last had van flatulentie. 13 De verlichting. Die met een niet te snappen knoppenpaneel naast je bed bediend moet worden. Er is altijd één lamp die niet uitgaat. Jammer. 14 De knipperende lichtjes ’s nachts. Van de tv, de rookmelder, de koelkast, de bewegingssensor, de telefoon, de thermostaat en de alarmklok waardoor je vreest dat je óf breinschade hebt, óf in een gamehal zit. 15 Het ‘kingsize’ bed. Dat uit twee losse bedden bestaat die uit elkaar schuiven zodra je erop gaat liggen, en dat altijd veel te strak is ingestopt!! Waardoor je kramp krijgt van het lostrappen. De twee dikke kussens, in plaats van een dikke en een dunne, waardoor je als buikslaper nekkramp krijgt. Als rugslaper ook trouwens. 16 De strijkplank (??). Die je nooit nodig hebt, maar wel altijd op je hoofd flikkert als je iets uit de kast wil pakken. De vier kleerhangers, voor twee personen. 17 De receptiemedewerker die ‘het zal doorgeven’ als je ergens over geklaagd hebt. Tuurlijk joh. O man. Ik kan niet wachten tot ik weer in m’n tentje lig. Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2025/02/17/de-17-dingen-die-altijd-misgaan-in-een-hotel-a4883369</guid>
      <pubDate>Mon, 17 Feb 2025 05:57:45 +0000</pubDate>
    </item>
    <item>
      <title><![CDATA[Welke grappen kun je niet meer maken in 2025?]]></title>
      <description><![CDATA[<p>Toen het stof dan eindelijk weer was gaan liggen over de vermeende Hitlergroet/onhandige beweging van Elon Musk tijdens de inauguratie van Donald Trump, vroeg een vriend wat je moet doen als je een nazi bent met een ‘frozen shoulder’ en je een Hitlergroet wil maken. Ik moest lachen. Want ik ken m’n vriend, hij haat nazi’s – ik zeg het er maar even voor de zekerheid bij – en hij maakte een belachelijk groot ding op een absurde manier heel klein, de algemene wetten van de humor, zeg maar. Toch wist ik niet of ik erover zou durven schrijven. Zouden lezers de humor snappen? Kun je überhaupt nog grappen maken over de Hitlergroet in deze gepolariseerde tijden? Ik twijfelde. Ik denk de laatste tijd sowieso steeds vaker: snappen mensen ironie nog wel? De mails die ik soms krijg. Laatst dus nog van ouderen die woedend waren over mijn column over ‘gedragsregels’ voor senioren. Maar ook woedende vrouwen toen ik grappen maakte over parttime werken, woedende mannen toen ik grappen maakte over Mannendag, woedende lezers toen ik de grap maakte dat collega’s die in september op vakantie gaan, aso’s zijn. Of de lezer die me laatst bezorgd mailde of er écht alleen nog maar knappe jonge mannen worden aangenomen sinds NRC een vrouwelijke hoofdredacteur heeft. Ik weiger te geloven dat ironie dood is, maar in mijn meelboks lijkt het daar soms verdacht veel op. Omdat ik het even niet meer zag zitten, besloot ik twee experts te bellen: comedians Peter Pannekoek en Raoul Heertje – voor wat bemoediging, wijsheid en duiding. Ze wilden me best even geruststellen. Want natuurlijk kun je gewoon nog overal grappen over maken, kom op zeg. Zeker, „ironie is wel een beetje klaar, als stijlfiguur”, zegt Raoul Heertje. „Omdat alles wat je ironisch kan bedenken, tegenwoordig in talkshows en in de Tweede Kamer bloedserieus door mensen gezegd wordt.” Maar er zijn tegenwoordig echt geen onderwerpen taboe. „Dat je niks meer mag zeggen vanwege woke is vooral een verzinsel van de media”, zegt Heertje. „Als een grap goed is, kan hij altijd.” Het is wel zo dat het publiek tegenwoordig mag zeggen: ‘dit is niet oké’, zegt Heertje. En er zijn tegenwoordig ook veel meer manieren om je onvrede te uiten, via de mail en de soosjals, terwijl dat vroeger hooguit via een rechtszaak kon, of een ingezonden brief, zegt Peter Pannekoek. Maar geluiden als ‘je mag niks meer zeggen tegenwoordig’, vinden ze allebei onzin. „Het probleem lijkt me meer dat de ‘alleszeggers’ er niet goed tegen kunnen als mensen even hard op hún teksten reageren”, zegt Heertje. Wat wel echt een verschil is met vroeger, zegt Peter Pannekoek, is dat mensen grappen persoonlijker zijn gaan nemen. Hij noemt dat de ‘vrijheid om gekwetst te zijn’. „Als ik een grap maak over mijn vader die is overleden aan kanker, krijg ik soms boze reacties van mensen die een oom verloren hebben, of iemand kennen met kanker.” Daar probeert hij soms rekening mee te houden. „Niet dat ik mezelf censureer, maar door een of twee zinnetjes toe te voegen, kun je het iets meer in context plaatsen.” Mensen zijn ook sneller woedend, valt Heertje op. „Woedend zijn is een beetje een way of life geworden.” Maar daar moet je je doof voor proberen te houden, ook omdat het vaak totaal niet representatief is, zegt hij. „Het is een beetje als de asielcrisis: als je zoveel mensen op tv erover hoort schreeuwen, denk je dat die er is. Zo denk jij nu ook dat er een humorcrisis is. Nou, die is er niet.” En toch, een grap in NRC over de Hitlergroet? In een theater kan dat altijd, vinden allebei. Daar kennen mensen de comedian, kun je ze meenemen in een grap, maar in een krant? Dan zit je een loodzware geopolitieke analyse te lezen over Trump en Groenland en dan BAM, ineens een grap over de Hitlergroet van een columnist die je niet kent! Lastiger! Heertje zou overigens überhaupt geen grap maken over de Hitlergroet van Musk. „Die is slechts onderdeel en illustratie van veel belangrijkere onderwerpen, en ook geen echte verrassing.” Pannekoek heeft er onlangs wel een grap over gemaakt, maar die gaat hij hier echt niet herhalen „omdat hij voor het podium is geschreven, en daar verteld moet worden – dat is de juiste context. Niet voor een interview, waarbij intonatie, mimiek en de intentie ontbreken.” En dus weet ik het nog steeds niet. Of ik een grap kan maken over de Hitlergroet in NRC. Of nou ja, de vereisten voor een Hitlergroet zijn gelukkig wél duidelijk: de rechterarm gestrekt, tussen de 105 en 165 graden en met links is alleen toegestaan als de rechter arm ontbreekt, dus ik vrees dat het met een ‘frozen rechter-shoulder’ lastig wordt. Er schijnt wel een halfhartige Hitlergroet te bestaan waarover Jerry Seinfeld ooit een grap maakte. Een soort zwaaitje vanuit de elleboog, voor nazi’s die geen zin hebben om de hele dag de arm te strekken: ‘pfff, ja joh, heil Hitler, whatever, zijn er nog donuts, doet de printer het alweer?’ Maar als je dat te vaak doet, word je denk ik niet serieus genomen. Je kan trouwens ook een frozen shoulder krijgen van de Hitlergroet. Zelfs als je er eentje al dan niet per ongeluk maakt, ik kijk nu naar jou, Elon Musk. Wat gelukkig wél altijd kan, frozen shoulder of niet, is de middelvinger. Hoewel het me niet zou verbazen als dat binnenkort ook ineens een Romeinse groet blijkt te zijn geweest, of een vredessymbool in de oudheid, of gewoon een onhandige beweging. Het zijn vreemde tijden. Er lazert van alles van z’n voetstuk, inclusief de ironie. Mag je nog een grap maken over de Hitlergroet? Ik twijfel nog steeds. Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2025/02/10/een-grap-over-de-hitlergroet-dat-kan-in-nrc-nog-best-lastig-worden-a4882611</guid>
      <pubDate>Mon, 10 Feb 2025 05:57:46 +0000</pubDate>
    </item>
    <item>
      <title><![CDATA[Als we seks wat minder zouden overschatten, zouden we een stuk gelukkiger zijn]]></title>
      <description><![CDATA[<p>Voor de mensen die weinig tijd hebben, vat ik deze column alvast even samen: we worden ongelukkig van werk en het gelukkigst van seks. Dat blijkt althans uit onderzoek van de Britse economen Alex Bryson en George MacKerron. Ze vroegen 30.928 meerderjarige landgenoten – gemiddeld 33 jaar oud, voornamelijk uit Londen, en met gemiddeld een hoger inkomen – van 2010 tot 2016 op willekeurige momenten via een app op hun telefoon wat ze aan het doen waren en hoe gelukkig hen dat maakte. Nou, en daar kwam het dus uit: werk is blèh, seks is yeah! Toen het onderzoek in 2017 in The Economic Journal werd gepubliceerd had ik het even gemist. Maar toen hoogleraar economie Robert Dur van de Erasmus Universiteit het onlangs weer eens aanhaalde op LinkedIn, was ik meteen geïnteresseerd – en vele mensen met mij. Want hoezo werden deze mensen ongelukkig van werken?! Maar liefst gemiddeld 8 procent ongelukkiger dan als ze niet werkten! Misschien dat al die mensen een rotbaas hadden. Of dat ze op het moment dat de app ging piepen, net hun ‘why’ moesten formuleren, of in een kampvuurgesprek zaten. Of allemaal naar George van de boekhouding zaten te luisteren die over z’n kalknagels begon. Verder kan ik me er echt niets bij voorstellen. Er was slechts één activiteit die de respondenten nóg ongelukkiger maakte dan werk, en dat was ‘ziek in bed liggen’ – dat maakte hen 20 procent ongelukkiger. „Zoek een andere baan!”, gilde ik naar m’n scherm. Maar echt. Ga wat leuks doen met je leven als je hoogopgeleid bent, gezond en rijk en gemiddeld 33! Als íéts je gelukkig kan maken, is het leuk werk! Ik zag trouwens nog wel meer gekke dingen in het onderzoek. Zo werd ‘alcohol drinken’ bijvoorbeeld lager gewaardeerd dan ‘koffie drinken’ (onbegrijpelijk), en maakte ‘lezen’ minder gelukkig dan ‘naar de bibliotheek gaan’ – hoe dan? Misschien hebben deze mensen seks in de bibliotheek. Ik zag ook dat de respondenten minder gelukkig werden van ‘hobby’s’, dan van ‘alcohol drinken’. Dan heb je gewoon de verkeerde hobby, denk ik dan. Verder miste ik een hoop activiteiten die mij persoonlijk nogal ongelukkig maken. Een begrafenis bijvoorbeeld (ik durf te wedden dat je eigen begrafenis je toch een stuk ongelukkiger maakt dan werk), mensen die tegenover je in de trein uit hun neus zitten te eten, in elkaar geslagen worden, luisteren naar Jan Smit en rijstwafels. Vind je het gek dat ‘ziek zijn’ en ‘werk’ dan zo hoog scoren – als er nauwelijks concurrentie is. Maar de meeste vragen heb ik toch wel over de positieve waardering van seks en intimiteit door deze respondenten. Dat vermeerderde hun geluksgevoel met 14 procent. Really? Weten deze mensen überhaupt wel wat geluk is. Ik kan zo dertig dingen opnoemen die mij gelukkiger maken dan seks. Ik zal wel weer raar zijn, en ik heb natuurlijk belachelijk leuk werk, sue me, maar ik vind werk geregeld leuker dan seks. Of ben ik gewoon eerlijk, dat kan natuurlijk ook. Als we seks eens wat minder zouden overschatten, zouden we sowieso een stuk gelukkiger zijn. Ik ben ook behoorlijk benieuwd met wie de mensen in dit onderzoek seks hadden. Was het met hun eigen partner? Gingen ze vreemd? Hoelang kenden ze elkaar, drie dagen of negen jaar? Ook op welk moment de app een melding gaf zou ik graag willen weten! Op het moment dat je zo een volwassen vent van z’n brommer zou kunnen schieten? Of het moment dat je halverwege merkt dat ze in slaap is gevallen? Weet je wat ik denk? Dat de bedpartners meekeken terwijl de respondenten de app invulden. Ik kan me niet voorstellen dat je dat anoniem kan doen als je met twee benen in je nek ligt, er een piep gaat en je zegt: „moment schat, even de app invullen”. Dan wordt er natuurlijk over je schouder meegeloerd, en kun je echt niet aankruisen dat de seks nog slechter was dan ziek in bed liggen. En dan de alternatieven waarmee ‘seks en intimiteit’ moest concurreren. ‘Tuinieren, jagen, sporten, theaterbezoek, musea, vissen, en vogels kijken’, om er een paar te noemen – gaap. Met het risico dat ik nu weer allemaal boze senioren achter me aankrijg: vind je het gek dat seks dan het hoogste scoort? Waarom stond ‘douchen’ er bijvoorbeeld niet bij – iets dat mij persoonlijk intens gelukkig maakt. Of met je tenen in de Middellandse Zee. De zon die doorbreekt na vier weken regen. Een tentamen dat je na drie pogingen haalt, die ene leuke baan die je eindelijk krijgt, lopen op het bergpad langs de Tre Cime. In Italië rondlopen überhaupt! Je dochter die lacht om je grap, je kat die in een schattig rolletje op de bank ligt, belletje trekken. Kakken zonder te hoeven vegen – dat is ook mooi hoor! Of Elon Musk die ‘Adolf Twittler’ genoemd wordt. Ik weet zeker dat als díé zaken op de lijst hadden gestaan, seks echt niet zomaar als ‘winnaar’ uit de bus gekomen was. We houden het er maar op dat het een niet-representatieve groep was die aan het onderzoek meedeed. En sinds 2017 is er natuurlijk ook zoveel veranderd! We hébben nog amper seks, zoveel zitten we op onze telefoon! Ik begon tijdens het lezen in ieder geval heel erg benieuwd te worden naar waar Nederlanders gelukkig van worden. Ik gok dat jullie seks een stuk lager waarderen dan ‘een politicus uit de coalitie die iets verstandigs zegt’. Ik bedoel ook: meer onderzoek is nodig. Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl Afgelopen week kreeg ik de vraag van een lezer wat je moet doen als je een 63-jarige man bent die in openbare toiletten problemen krijgt met plassen. Het begon hem op te vallen dat de „mannen om mij heen er moeite mee hebben”. Zozeer zelfs, dat de „sfeer soms wat ongemakkelijk wordt wanneer mijn druppelen erg langzaam gaat” en hij zich soms afvraagt of hij het anders moet gaan doen. „Berouwvoller, gegeneerd? Achter het deurtje op de pot of voortaan weer tussen de zakdoekjes in de bosjes, zodat anderen mijn ongemak niet overnemen? Zou u eens met mij mee willen denken?” Als vrouw zou ik zeggen: „Wtf zeg, laat je niet opjagen! Ik zou hier ook graag Elaine uit de comedy Seinfeld willen citeren: „I don’t know how you guys walk around with these things.” Want jezus jongens: het lijkt me vreselijk in het openbaar je gereedschap te moeten ontbloten en dan ook nog eens te worden afgerekend op je straal. Alle mannen ter wereld hebben dus hierbij van mij al een flinke dot respect te pakken. M’n mannelijke vrienden waren daar blij mee. Ze stuurden me de, voor mij uiteraard onbekende, ‘code op het herentoilet’: „We geven elkaar de ruimte, we spieken niet naar elkaars ding, en als iemand er wat langer over doet, snappen wij dat.” Als je een koning op druppelgebied treft, kan je er dus hooguit met een geintje iets van zeggen, vonden zij, zo van: „Hey zeikerd, neem je tijd, hè?” „Dan geef je wel het signaal, maar dwing je niemand.” Zeggen: „Hey, dat duurt wel heel erg lang, laat je prostaat eens nakijken!”, wat ikzélf zou adviseren, is dus echt not done. Een prostaatonderzoek schijnt namelijk vreselijk te zijn, mannen hebben het de laatste jaren al moeilijk genoeg, en échte mannen horen natuurlijk sowieso hun lichamelijke klachten te negeren. Ik geef het maar even door.</p>]]></description>
      <guid>https://nrc.nl/nieuws/2025/01/27/seks-maakt-gelukkig-werk-ongelukkig-really-a4881045</guid>
      <pubDate>Mon, 27 Jan 2025 05:57:46 +0000</pubDate>
    </item>
  </channel>
</rss>
