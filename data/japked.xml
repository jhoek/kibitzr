<?xml version="1.0" encoding="utf-8"?>
<rss version="2.0">
  <channel>
    <title><![CDATA[Japke-D]]></title>
    <link>https://www.nrc.nl/rubriek/japke-d-denkt-mee/</link>
    <description><![CDATA[Japke-D]]></description>
    <item>
      <title><![CDATA[Als we seks wat minder zouden overschatten, zouden we een stuk gelukkiger zijn]]></title>
      <description><![CDATA[<p>Voor de mensen die weinig tijd hebben, vat ik deze column alvast even samen: we worden ongelukkig van werk en het gelukkigst van seks. Dat blijkt althans uit onderzoek van de Britse economen Alex Bryson en George MacKerron. Ze vroegen 30.928 meerderjarige landgenoten – gemiddeld 33 jaar oud, voornamelijk uit Londen, en met gemiddeld een hoger inkomen – van 2010 tot 2016 op willekeurige momenten via een app op hun telefoon wat ze aan het doen waren en hoe gelukkig hen dat maakte. Nou, en daar kwam het dus uit: werk is blèh, seks is yeah! Toen het onderzoek in 2017 in The Economic Journal werd gepubliceerd had ik het even gemist. Maar toen hoogleraar economie Robert Dur van de Erasmus Universiteit het onlangs weer eens aanhaalde op LinkedIn, was ik meteen geïnteresseerd – en vele mensen met mij. Want hoezo werden deze mensen ongelukkig van werken?! Maar liefst gemiddeld 8 procent ongelukkiger dan als ze niet werkten! Misschien dat al die mensen een rotbaas hadden. Of dat ze op het moment dat de app ging piepen, net hun ‘why’ moesten formuleren, of in een kampvuurgesprek zaten. Of allemaal naar George van de boekhouding zaten te luisteren die over z’n kalknagels begon. Verder kan ik me er echt niets bij voorstellen. Er was slechts één activiteit die de respondenten nóg ongelukkiger maakte dan werk, en dat was ‘ziek in bed liggen’ – dat maakte hen 20 procent ongelukkiger. „Zoek een andere baan!”, gilde ik naar m’n scherm. Maar echt. Ga wat leuks doen met je leven als je hoogopgeleid bent, gezond en rijk en gemiddeld 33! Als íéts je gelukkig kan maken, is het leuk werk! Ik zag trouwens nog wel meer gekke dingen in het onderzoek. Zo werd ‘alcohol drinken’ bijvoorbeeld lager gewaardeerd dan ‘koffie drinken’ (onbegrijpelijk), en maakte ‘lezen’ minder gelukkig dan ‘naar de bibliotheek gaan’ – hoe dan? Misschien hebben deze mensen seks in de bibliotheek. Ik zag ook dat de respondenten minder gelukkig werden van ‘hobby’s’, dan van ‘alcohol drinken’. Dan heb je gewoon de verkeerde hobby, denk ik dan. Verder miste ik een hoop activiteiten die mij persoonlijk nogal ongelukkig maken. Een begrafenis bijvoorbeeld (ik durf te wedden dat je eigen begrafenis je toch een stuk ongelukkiger maakt dan werk), mensen die tegenover je in de trein uit hun neus zitten te eten, in elkaar geslagen worden, luisteren naar Jan Smit en rijstwafels. Vind je het gek dat ‘ziek zijn’ en ‘werk’ dan zo hoog scoren – als er nauwelijks concurrentie is. Maar de meeste vragen heb ik toch wel over de positieve waardering van seks en intimiteit door deze respondenten. Dat vermeerderde hun geluksgevoel met 14 procent. Really? Weten deze mensen überhaupt wel wat geluk is. Ik kan zo dertig dingen opnoemen die mij gelukkiger maken dan seks. Ik zal wel weer raar zijn, en ik heb natuurlijk belachelijk leuk werk, sue me, maar ik vind werk geregeld leuker dan seks. Of ben ik gewoon eerlijk, dat kan natuurlijk ook. Als we seks eens wat minder zouden overschatten, zouden we sowieso een stuk gelukkiger zijn. Ik ben ook behoorlijk benieuwd met wie de mensen in dit onderzoek seks hadden. Was het met hun eigen partner? Gingen ze vreemd? Hoelang kenden ze elkaar, drie dagen of negen jaar? Ook op welk moment de app een melding gaf zou ik graag willen weten! Op het moment dat je zo een volwassen vent van z’n brommer zou kunnen schieten? Of het moment dat je halverwege merkt dat ze in slaap is gevallen? Weet je wat ik denk? Dat de bedpartners meekeken terwijl de respondenten de app invulden. Ik kan me niet voorstellen dat je dat anoniem kan doen als je met twee benen in je nek ligt, er een piep gaat en je zegt: „moment schat, even de app invullen”. Dan wordt er natuurlijk over je schouder meegeloerd, en kun je echt niet aankruisen dat de seks nog slechter was dan ziek in bed liggen. En dan de alternatieven waarmee ‘seks en intimiteit’ moest concurreren. ‘Tuinieren, jagen, sporten, theaterbezoek, musea, vissen, en vogels kijken’, om er een paar te noemen – gaap. Met het risico dat ik nu weer allemaal boze senioren achter me aankrijg: vind je het gek dat seks dan het hoogste scoort? Waarom stond ‘douchen’ er bijvoorbeeld niet bij – iets dat mij persoonlijk intens gelukkig maakt. Of met je tenen in de Middellandse Zee. De zon die doorbreekt na vier weken regen. Een tentamen dat je na drie pogingen haalt, die ene leuke baan die je eindelijk krijgt, lopen op het bergpad langs de Tre Cime. In Italië rondlopen überhaupt! Je dochter die lacht om je grap, je kat die in een schattig rolletje op de bank ligt, belletje trekken. Kakken zonder te hoeven vegen – dat is ook mooi hoor! Of Elon Musk die ‘Adolf Twittler’ genoemd wordt. Ik weet zeker dat als díé zaken op de lijst hadden gestaan, seks echt niet zomaar als ‘winnaar’ uit de bus gekomen was. We houden het er maar op dat het een niet-representatieve groep was die aan het onderzoek meedeed. En sinds 2017 is er natuurlijk ook zoveel veranderd! We hébben nog amper seks, zoveel zitten we op onze telefoon! Ik begon tijdens het lezen in ieder geval heel erg benieuwd te worden naar waar Nederlanders gelukkig van worden. Ik gok dat jullie seks een stuk lager waarderen dan ‘een politicus uit de coalitie die iets verstandigs zegt’. Ik bedoel ook: meer onderzoek is nodig. Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl Afgelopen week kreeg ik de vraag van een lezer wat je moet doen als je een 63-jarige man bent die in openbare toiletten problemen krijgt met plassen. Het begon hem op te vallen dat de „mannen om mij heen er moeite mee hebben”. Zozeer zelfs, dat de „sfeer soms wat ongemakkelijk wordt wanneer mijn druppelen erg langzaam gaat” en hij zich soms afvraagt of hij het anders moet gaan doen. „Berouwvoller, gegeneerd? Achter het deurtje op de pot of voortaan weer tussen de zakdoekjes in de bosjes, zodat anderen mijn ongemak niet overnemen? Zou u eens met mij mee willen denken?” Als vrouw zou ik zeggen: „Wtf zeg, laat je niet opjagen! Ik zou hier ook graag Elaine uit de comedy Seinfeld willen citeren: „I don’t know how you guys walk around with these things.” Want jezus jongens: het lijkt me vreselijk in het openbaar je gereedschap te moeten ontbloten en dan ook nog eens te worden afgerekend op je straal. Alle mannen ter wereld hebben dus hierbij van mij al een flinke dot respect te pakken. M’n mannelijke vrienden waren daar blij mee. Ze stuurden me de, voor mij uiteraard onbekende, ‘code op het herentoilet’: „We geven elkaar de ruimte, we spieken niet naar elkaars ding, en als iemand er wat langer over doet, snappen wij dat.” Als je een koning op druppelgebied treft, kan je er dus hooguit met een geintje iets van zeggen, vonden zij, zo van: „Hey zeikerd, neem je tijd, hè?” „Dan geef je wel het signaal, maar dwing je niemand.” Zeggen: „Hey, dat duurt wel heel erg lang, laat je prostaat eens nakijken!”, wat ikzélf zou adviseren, is dus echt not done. Een prostaatonderzoek schijnt namelijk vreselijk te zijn, mannen hebben het de laatste jaren al moeilijk genoeg, en échte mannen horen natuurlijk sowieso hun lichamelijke klachten te negeren. Ik geef het maar even door.</p>]]></description>
      <guid>https://nrc.nl/nieuws/2025/01/27/seks-maakt-gelukkig-werk-ongelukkig-really-a4881045</guid>
      <pubDate>Mon, 27 Jan 2025 05:57:38 +0000</pubDate>
    </item>
    <item>
      <title><![CDATA[Na een stortvloed aan woedende lezersbrieven, vandaag mijn regels voor jongeren]]></title>
      <description><![CDATA[<p>Als columnist heb ik mezelf ten dienste van de gemeenschap gesteld. Meedenken met „de mense”, adviezen geven, complexe vraagstukken behapbaar maken – er gaat geen dag voorbij dat ik niet denk: hoe kan ik de abonnees van NRC tot leidraad en baken zijn. Zo zag ik mijn column van afgelopen week ook, toen ik schreef over gedragsregels voor 65-plussers. Het leek me nuttig om deze groep eens bij de hand te nemen omdat er dit jaar voor het eerst in ons land sinds 1900 meer 65-plussers dan 20-minners zijn. En dus formuleerde ik 18 ‘leefregels’ waar elke (bijna)gepensioneerde eenvoudig mee aan de slag kan. Voor minder irritatie en meer levensgeluk voor de hele samenleving! Dat heb ik geweten. Tuurlijk, er was een handjevol 65-pluslezers dat me liet weten zich de ballen uit de broek te hebben gelachen om mijn stuk. Maar voor de rest was het vooral een stortvloed van WOEDENDE grijze gekwetsten die TOTAAL not amused was over zoveel ironie, hoezo ironie!!! – inclusief krachttermen die je bij deze leeftijdsgroep toch echt niet verwacht – en mijn stuk ‘ageïstisch’ noemde, en ‘een kwaliteitscourant onwaardig’. Toen ik was uitgelachen over zoveel gebrek aan zelfkennis, relativeringsvermogen en humor, kreeg ik toch wroeging. Bovendien moet de schoorsteen van NRC ook blijven roken. En zodoende maak ik deze week mijn nederige excuses aan alle hooggewaardeerde abonnees die ik gekwetst heb, en kom ik met tips voor de jóngeren in onze samenleving. Want dat is wat al die schuimbekkende ouderen vooral van me eisten (na excuses uiteraard): regels voor jongeren! Niet de ouderen in onze samenleving, neen mevrouw Bouwman! De jóngeren moeten zich aanpassen1!%@! Dus daar komen ze dan, gebaseerd op lezersmails en -adviezen. Ik zal het écht, écht, nooooooit meer doen. 1. Hallo jongeren! Ga gewoon eens naar je werk! In plaats van die oeverloze zeurverhalen over niet lekker in je velletje zitten, toch maar een dagje thuiswerken want Storm, Lente of Zever kan dus vandaag echt niet naar school, dat je ‘overprikkeld’ bent, of de hond moet uitlaten. Hoezo is de druk te hoog? Welke druk?? 2. Beter dan nu zul je het nooit hebben. Met je workations in Kaapstad en Bali. Echt alles kan, mag en HELEMAAL niks moet. Wie zegt dat, van dat moeten? Dat praten al die coaches, influencers en mislukte, gefrustreerde ouders jullie aan, en nu zijn jullie allemaal ongelukkig, en depressief. Laat je niks aanpraten. Je hebt ook al je haar nog! 3. Leg je telefoon eens weg! En vraag óns liever eens om advies, in plaats van te gaan googelen. Wij oudjes weten meer dan de hele interwebs bij elkaar. Dat heet levenservaring. 4. Ga liever eens BELLEN met die mobiel. In plaats van dat stomme appen en die ellenlange spraakberichten. Hoezo durf je niet te telefoneren?! Ga je dan dood ofzo?? Nou dan. 5. Beperk je gebruik van afko’s en Engels. Wij kunnen dat niet volgen. Spreek je moerstaal! „Gemo” („gezel(lig) mozzarel’), hoezo ‘gemo’?? Weet je wel wat ‘chemo’ is?? Stuitend! 6. En werk eens aan je grammatica en spelling!11!! Niemand neemt jullie serieus met die spelfouten. Hoezo slecht onderwijs? Steek zélf de handen eens uit de mouwen. Moesten wij ook vroeger! Wij hebben het hele land opgebouwd! 7. Hoezo is alles ineens ‘onveilig’?! Zolang er niemand met een mes, pistool, bijl of boksbeugel voor je neus staat is een situatie niet onveilig, hooguit ongemakkelijk en ongemakkelijk is je hele leven, van bevalling tot begrafenis. 8. Ga eens écht protesteren. In plaats van dat havercappu-engagement. Kom op zeg. Hoezo de A12 blokkeren, online petities met ‘niet in mijn naam’ of brave optochten? Trek gewoon de klinkers uit de straten, net als wij vroeger. Geen woning, geen kroning! Geen klimaat? Dan maar haat! 9. En kleed je eensch fatsoenlijk! Een naveltruitje is géén geschikte kleding op je werk. Draag gewoon een pak, en een stropdas. Een jurk tot over de knie. Nette leren schoenen in plaats van die stomme sneakers. Ja, wij mogen windjacks met rugzakken en wandelschoenen dragen. Maar wij zijn met pensioen! Dusch! 10. Pak de handscanner. En scan in de winkel; niet bij de kassa a.u.b., en vooral niet je kinderen (zo cute!) laten scannen. My God, wat een getreuzel! 11. Ga op een teamsport! Dan hebben wij meer plek in de sportschool. En gewoon samen douchen, stelletje preutse stinkerds. Deden wij vroeger ook en daar deden we heel wat sportinstructeurs een enorm plezier mee. 12. Leer je band plakken. En maar klagen dat het leven zo duur is. Vind je het gek als je een Swapfiets hebt, en al je eten bestelt. Kook liever zelf, in plaats van al die troep naar binnen te laden. O ja, en stop eens met die vapes. Wat is er mis met een pakkie halfzware shag. Heeft m’n vader elke dag gerookt, en hij is er 93 mee geworden! 13. Als je een paar dagen feest, zuipt en snuift, ruim dan de boel op voor je weggaat. Als je kinderen meeneemt uit eten, zorg dan dat ze andere mensen niet lastig vallen. Leer het Wilhelmus, couplet 1 en 6 uit je hoofd. 14. Burn-out? Je kunt niet alles op orde hebben voor je dertigste. Hadden wij ook niet. Concentreer je nou eens op prioriteiten. Gezond blijven. Telefoon weg. En hou er rekening mee dat er later nog veel meer komt: slecht zien, slecht horen, en steeds minder gevoel voor humor. Zo kan ik nog wel even doorgaan, maar toch stop ik er hier mee, omdat, zoals een lezer schreef: „Het me zinloos lijkt om de spanningsboog van jongeren verder te testen.” Hahaha. Goeie. Doei! Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2025/01/20/werk-aan-je-spelling-ga-naar-je-werk-leer-je-band-plakken-en-12-andere-regels-voor-jongeren-in-de-samenleving-a4880161</guid>
      <pubDate>Mon, 20 Jan 2025 05:57:38 +0000</pubDate>
    </item>
    <item>
      <title><![CDATA[Hallo 65-plussers! Praat niet de hele dag over je staaroperatie, rij 100 op de snelweg en stuur een appje voor je ons belt]]></title>
      <description><![CDATA[<p>Als het over ‘ouderen in de samenleving’ gaat, hoor je wel eens dat het egoïstische boomers zijn met een misplaatste moraal die totaal niet flexibel zijn, alleen maar groei hebben meegemaakt, in grote afbetaalde huizen wonen, een grote bek hebben en nul zelfreflectie – met hun oorlog, ouderenpartijen, wereldreizen en dat stomme grijze haar in zo’n theaterzaal. Dat vind ik te makkelijk. Ik ben m’n hele leven juist respectvol richting ouderen. Tot tien tellen als ze weer eens op de linkerbaan blijven hangen, me inlezen in trapliften en scootmobielen, begripvol zijn over het verlies van de Douwe Egberts-waardepunten, hun wijsheid eren. Maar laatst dacht zelfs ík toch even: ‘jeetje’. Toen las ik in een bericht van het CBS dat er in 2025 voor het eerst sinds 1900 meer 65-plussers dan 20-minners zijn in ons land, en dat het aandeel 80-plussers van 5 procent in 2024 naar meer dan 10 (!) procent zal stijgen rond 2050. De grijze golf waar we ons al zolang op voorbereiden, gaat ons nu écht overspoelen. Totaal geen reden om in paniek te raken natuurlijk. Doe mij maar een Arena vol bejaarden, anytime, in plaats van een Arena vol voetbalhooligans. Het lijkt me ook juist heerlijk om met z’n allen naar het einde te snurken. Maar ik denk dat het wel verstandig is een paar algemene leefregels voor 65-plussers te formuleren. Als je in de meerderheid bent, hoort daar verantwoordelijkheid bij. Is ook nuttig om irritatie te voorkomen, én handig voor onszelf, over tien, twintig jaar. Dat we dan al een beetje weten wat er van ons verwacht wordt. Ja toch? Komen ze. 1 Stop met ‘zomaar’ – dat heet tegenwoordig ‘random’ – mensen bellen. Stuur eerst even een appje. Als iemand niet meteen opneemt, betekent dat niet dat ze dood zijn. Misschien zijn ze even met iets bezig. Weet je nog toen je zelf een baan had, en dingen? Nou, zo. 2 Als je een verhaal gaat vertellen, kom dan niet met een allesverzengend totaalverslag, maar probeer wat relevantie aan te brengen. Dus niet: „Ken je Henk nog, van drie deuren verder? Die hier 38 jaar geleden een half jaar woonde? Nee? Met die vrouw met blond haar, en die hond. Nog steeds niet? Nou goed, die is dus dood.” Maar: „Ik zag vandaag twee koolmezen in de tuin’, „heb je die nieuwe hit van K3 al gehoord – die meiden gaan maar door!”, of: „ik hoorde dat PSV Pepi wéér niet in de basis heeft gezet.” 3 Houd in elk gesprek de stelregel aan dat er maximaal drie doden gemeld mogen worden, vijf ziektegevallen (waarvan maximaal twee ernstig) en niet meer dan tien minuten klagen over pijntjes. Overledenen moeten aantoonbaar door minimaal twee gesprekspartners gekend zijn. Voor elke opmerking over een heupoperatie, staarbehandeling of knieprothese moet minimaal één vraag gesteld worden aan de jongere gesprekspartner. 4 Reken af bij de gewone kassa. De zelfscan is verboden, met je getreuzel. Houd je pas gereed. Dus niet eindeloos die tas open en ‘waar is die pas toch’, terwijl er een rij staat. 5 Zorg dat je gezond blijft. Groente eten, genoeg drinken, en minstens twee keer per week naar de sportschool. Stel de trapflift zo lang mogelijk uit. Sterkere spieren betekent minder vallen, en minder gebroken heupen. Noodzakelijk voor als er straks geen mantelzorgers meer zijn, en überhaupt amper zorg. 6 Zorg dat je gehoorapparaat goed staat afgesteld! Hallo. Dat iemand niet het hele verhaal opnieuw moet vertellen, omdat jij met je draadjes zat te prutsen. Haal, voordat je je vaste telefoon opneemt, het snoer uit de knoop. Zodat je niet de eerste dertig seconden een onverstaanbaar gekraak hoort. 7 Laad je vaste toestel op. Zodat hij niet na twee minuten uitvalt en wij denken dat je dood op de grond ligt. En laad je mobiel op, neem hem mee én: zet hem aan! 8 Verbeter je Engels. Je hoeft geen ‘save the date’, ‘sacrificen’ en ‘challengen’ te gaan zeggen, maar ‘Joej Jork’ kan écht niet meer. 9 Praat niet de hele tijd over je nieuwe vriendin. En dat de seks zo goed is. TMI. Google ‘TMI’. 10 Voer je scootmobiel op. Zes kilometer per uur is écht te langzaam op het fietspad. Plak papieren pijlen met ‘vooruit’ en ‘achteruit’ naast de juiste knoppen, zodat je je niet vergist. Zie ook punt 11. 11 Draag een helm en een lichtgevend vest. Altijd. Ook binnenshuis. Dan ben je ook dáár goed zichtbaar, én vergeet je ze niet als je naar buiten gaat. 12 Maak een keuze: was het vroeger nou beter, of niet? Als je voortdurend zegt: „In de eurlog hadden we geen havermelk”, „vroeger kregen we hooguit één sinaasappel, met Kerst”, of: „ik moest elke dag naar kantoor”; dan kun je niet óók zeggen: „in mijn tijd was alles beter”. 13 Mopper niet over woke. Dat je neef zestig jaar in de kast moest zitten, is niet normaal. Zeg per gesprek maximaal één keer: „Alles wordt zo duur”, „dat regelde je vroeger met één telefoontje”, en „je kunt niet meer bestellen bij een ober”. 14 Houd te allen tijde rechts. Op de roltrap, de snelweg en in het gangpad van de supermarkt. Reis niet in de spits en sta op voor andere bejaarden in het ov. Nu er zoveel 80-plussers zijn, ben jij geregeld de jongste in de coupé! 15 Autorijden? Liever niet, maar als het niet anders kan: eerst KIJKEN voor je achteruitrijdt. En op de snelweg 100 rijden. 16 Stop met klagen over je pensioen. Jij hebt er tenminste nog één. Viel mee, toch? Dat dacht ik. Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2025/01/13/hallo-65-plussers-praat-niet-de-hele-dag-over-je-staaroperatie-rij-100-op-de-snelweg-en-stuur-een-appje-voor-je-ons-belt-a4879382</guid>
      <pubDate>Mon, 13 Jan 2025 05:57:39 +0000</pubDate>
    </item>
    <item>
      <title><![CDATA[Dry January is nú al mislukt. Nou en? Dit zijn 18 doelen die je wél kunt halen in 2025]]></title>
      <description><![CDATA[<p>O jongens, 2025: ik ben er een beetje bang voor, jullie? De Russen, het klimaat, de speech van Mark Rutte, Gaza, Te Land, Ter Zee en In de Lucht, Dick Schoof – ik weet niet of ik het allemaal ga halen dit jaar. Zo’n heel nieuw, leeg, jaar ook, waar je dan weer iets van moet gaan maken. Met allemaal doelen, en zaken die vanaf nu anders moeten. Mensen die zeggen dat je minder moet drinken, minder vliegen, minder vlees, meer lezen, minder schermtijd, gezonder leven, naar de sportschool, aardiger zijn, jezelf ontwikkelen, goed doen voor de samenleving, meer ‘in het moment leven’. Terwijl ik denk dat we al heel blij mogen zijn als we het einde van het jaar allemaal halen. De kerstvakantie is ook altijd heel onhandig gepland, vind ik. Die zeeën van tijd om nostalgisch terug te kijken. En dan bén je al emotioneel labiel door alle alcohol, alle lichtjes, en iedereen die veel te dichtbij zit, en kan je ook niet even naar kantoor vluchten om net te doen of het in het leven draait om KPI’s, de nieuwe scrummaster en de outlook voor Q3. Het is ook zo confronterend überhaupt, dat einde van het jaar. Dat je ineens haarscherp ziet wie en wat je tot nu toe bij elkaar hebt verzameld. En dan nog dat grijze, lethargische gevoel. Een vriendin schreef op Instagram: „Ik heb in de vakantie al m’n spanning losgelaten en heb nu geen kracht meer om op te staan.” Nou ja, die hele draaikolk, zeg maar. En dus dacht ik: waar wij behoefte aan hebben in de eerste week van een nieuw jaar waarin zoveel onzeker is, zijn doelen die iedereen kan halen. Doelen die zelfs jíj kan halen. Voor een beter, ontspannener, gelukkiger en leuker leven. Hang ze op de koelkast, en streep af. Dit kan jij! 1. Pomp je banden op. Doe je jas aan, en ga naar buiten. Verschoon je bed. En laat een scheet onder de dekens. 2. Leg 12 literflessen mineraalwater onder je bed. Voor als de zombie-apocalyps/de Russen/de atoombommen toch dit jaar al komen en je niet meteen dood bent. Leg een fles drank bij de portier op je werk als het tijdens je werkdag gebeurt. 3. Ga eens oordeelvrij en zonder erover te klagen naar een genderneutraal toilet. En laat de sensatie door je aderen vloeien. Maak eens een maand geen boomergrappen over avocado’s en millennials. 4. Hou de deur niet (meer) voor vrouwen open. Maar voor iedereen. Rijd met je auto door de wasstraat. Met de raampjes open. 5. Je kind wil in z’n Batman-pyjama naar school. So what? 6. Dry January is al mislukt. Nou en. Stel het gewoon een maandje uit. Dry November is ook prima. Of Dry January 2027. 7. Reken af bij de gewone kassa, en klets met de kassière. Fuk de zelfscankassa. 8. Leer iets nieuws. Hoeft niet direct helikopterpiloot te zijn of agile werken hè – liever niet zelfs – maar koffie in het Italiaans bestellen bijvoorbeeld. Of vrouwen laten uitpraten, hoe je je band moet verwisselen. Leer als vrouw sowieso met een plastuit plassen. De vrijheid! (Oefen wel eerst een paar keer in de douche.) 9. Klaag over de mensenrechten in Saoedi-Arabië. Maar ga wel gewoon naar het WK in 2034 kijken. 10. Betaal belasting. Ga nog niet met pensioen. Hang rookmelders op. Als je weleens hebt gedacht: „voor de wereld vergaat wil ik het toch echt eens met hem/haar/hen/die gedaan hebben”, dan is 2025 het jaar om in actie te komen. Maar dat hoeft niet meteen vandaag al. 11. Ga met de trein naar Enkhuizen. Kijk weer eens het Jeugdjournaal. 12. Trakteer een wildvreemde op een ijsje. Glimlach naar een fatbiker – dat verwacht niemand – en huppel af en toe (meteen je cardio gedaan). 13. Ga niet zitten independeren, maar hou gewoon lekker je zorgverzekering. Loop standaard na een halfuur uit elke vergadering. 14. Zet je wekker om 04.00 uur. En draai je daarna nog even om. 15. Werk je LinkedIn-profiel bij zonder ‘passionate about innovation’ te typen. Stop met ‘druk, druk, druk’ zeggen bij de koffieautomaat. Zeg gewoon weer ‘evenement’ in plaats van ‘event’, ‘herinnering’ in plaats van ‘reminder’, ‘uitnodiging’ in plaats van ‘invite’ en ‘we gaan iets leuks doen’ in plaats van ‘save the date’. 16. Neem een compliment aan zonder ’t meteen te ontkrachten. Loop, rol of fiets over de Erasmusbrug en ga terug met de watertaxi. ‘Organiseer’ een groot feest, vraag al je vrienden, en zeg het op het laatste moment af. Doe je zóveel mensen een plezier mee. 17. Hang je jas op. Doe de gordijnen open ’s ochtends, drink water, en, ik geef toe, dit is een pittige: vind je sleutels. En o ja: vervang de vuilniszak. Er is weinig zo mooi als het nieuwe jaar te beginnen met een schone, lege zak. 18. Ergens half maart gaan we weer ambitieus doen, oké? Misschien. Gelukkig nieuwjaar! Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2025/01/06/je-moet-helemaal-niets-maar-dit-zijn-18-doelen-die-zelfs-jij-kunt-halen-in-2025-a4878634</guid>
      <pubDate>Mon, 6 Jan 2025 05:57:39 +0000</pubDate>
    </item>
    <item>
      <title><![CDATA[Val jij ook in slaap bij die saaie kerstfilms? Maak je eigen versie met deze kerstclichébingo]]></title>
      <description><![CDATA[<p>1 Openingsshot Skyline met duizenden lichtjes van A New York B Londen C Los Angeles Twist: Waddinxveen 2 Kennismaking met de Leading Lady (Big City Girl) A Ze is bestsellerauteur of songwriter en heeft een writer’s block B Ze heeft een retegoeie baan, maar twijfelt of ze haar hart moet volgen om koekjes te gaan bakken C Ze werkt heel hard in haar eigen boetiek, bakkerij of aan haar reisblog en heeft geen tijd om te daten Twist: ze is kwartiermaker bij de gemeente Waddinxveen 3 Het Trauma De Leading Lady is er nog niet aan toe om te daten want A Haar man is net dood B Haar moeder is net dood C Haar vader of oma is dood Twist: iedereen is dood 4 Voor Kerst gaat Big City Girl op pad naar A Een saai snurkdorp in de sneeuw B Een saai snurkdorp waar ze hopen op sneeuw C Een saai snurkdorp waar normaal de zon schijnt maar waar het op wonderbaarlijke wijze gesneeuwd heeft! Twist: ze hoeft niet naar een saai snurkdorp, want ze woont al in Waddinxveen! 5 De Serieuze Kwestie A De familiebakkerij, familieboerderij, familiemolen, familievliegmaatschappij, familie-bed and breakfast of familiekroeg in het saaie snurkdorp dreigt failliet te gaan B Het huis in het saaie snurkdorp waar Leading Lady is geboren, moet verkocht worden C Het jaarlijkse, saaie lokale snurkfeest dreigt te verdwijnen Twist: Waddinxveen dreigt te worden opgeblazen door een slechterik met een sneeuwkanon 6 De Droomman A Is de lokale bakker, kroegbaas, b&amp;b-eigenaar wiens vrouw, moeder of vader of allemaal zijn overleden, en nu de noodlijdende business open moet houden en geen tijd heeft om te daten B Is een klusjesman, bouwvakker of wijnboer die eigenlijk een rijke industrieel is, die bij het altaar is achtergelaten door z’n vorige vriendin, of wiens vrouw is overleden C Is de kille zakenman die naar het saaie snurkstadje wordt gestuurd om de lokale b&amp;b, boerderij, molen (!) of vliegtuigmaatschappij te verkopen voor het grote geld Twist: is een sneeuwpop die later verandert in een echte, blote man 7 De Ontmoeting A Hij gooit per ongeluk warme chocolademelk over haar heen en na afloop zijn ze heel boos op elkaar B Zij struikelt over de kerstversiering die hij aan het ophangen is en na afloop zijn ze heel boos op elkaar C Hij rijdt haar bijna omver en na afloop zijn ze heel boos op elkaar Twist: ze komen samen vast te zitten in de draaideur van de gemeente Waddinxveen 8 Shots van Eenvoudige Mensen in het saaie snurkstadje A Wat hebben ze een lol om saaie snurkanekdotes! B Ze versieren samen een saaie snurkschuur, maken kostuums of bakken koekjes C Ze vertellen saaie snurkverhalen over het belang van familie Twist: de collega’s van de Leading Lady zeggen steeds dat ze weer moet gaan daten, en zij klaagt hen aan vanwege grensoverschrijdend gedrag 9 Shots van zoete troep A Warme chocolademelk met een zuurstokje erin volgens oud familierecept die niemand opdrinkt – ‘This is delicious!’ B Muffins volgens oud familierecept die niemand opeet – ‘This is delicious!’ C Koekjes versierd met glazuur volgens oud familierecept die niemand opeet – ‘This is delicious!’ Twist: spacecake volgens oud familierecept die door de Leading Lady wordt opgegeten – ‘This is delicious!’ 10 Droomman en Leading Lady komen tóch nader tot elkaar A Ze gaan samen koekjes bakken met het saaie snurkkind van Droomman B Leading Lady heeft Droomman nodig om iets te repareren, het geheime familierecept te vinden of om taarten te bakken die ze kan verkopen om het familiebedrijf te redden C Droomman leidt Leading Lady rond langs alle saaie snurkattracties in het snurkdorp (wat weet hij veel!), zoals de saaie snurksouvenirwinkel, het saaie snurkcafé en het saaie snurkbuurtcentrum Twist: Droomman en Leading Lady eten samen spacecake 11 Het Droompaar doet lekker gekke dingen samen A Sneeuwballengevecht – ‘We had so much fun’ B Elkaar slagroom op de neus smeren – ‘We had so much fun’ C Dansles nemen voor het jaarlijkse saaie snurkfeest – ‘We had so much fun’ Twist: naakt modderworstelen na het eten van de spacecake 12 De Bijna-Kus A Ze struikelt en hij vangt haar op en ze staan ineens heel dicht bij elkaar! B Hun handen raken elkaar per ongeluk tijdens het koekjes bakken C Hij veegt slagroom van haar wang Twist: hoezo ‘bijna-kus’, ze gaan een halfuur liggen tongen 13 Het Misverstand A De Leading Lady krijgt een topbaan aangeboden in de Big City en Droomman denkt dat ze die gaat aannemen, maar niemand snapt waarom dat een misverstand is want hij kan het haar toch ook gewoon vragen? B Leading Lady weet niet dat Droomman de bakkerij, b&amp;b of vliegmaatschappij toch niet verkocht heeft, maar niemand snapt waarom dat een misverstand is want ze kan dat toch ook gewoon aan hem vragen? C Leading Lady heeft Droomman met een andere vrouw gezien, maar dat is gewoon z’n zus, maar niemand snapt waarom dat een misverstand is want dat kan ze toch ook gewoon vragen? Twist: ze blijkt niet met De Droomman te hebben liggen tongen, maar met zijn Evil Twin 14 Het Grote Realiseren – De Inkeer A De moeder, die door alle botox en fillers niet van de Leading Lady te onderscheiden is, zegt: ‘Geef de droom van je overleden vader niet op’ B De vader (die alleen vanwege zijn grijze haar als ‘ouder’ is aan te merken) zegt: ‘Geef de droom van je overleden moeder niet op’ C De bestie zegt: ‘Time to move on, you deserve happiness’ Twist: niet alleen de Evil Twin, ook De Droomman blijkt goed in bed 15 De Serieuze Kwestie wordt opgelost A Familiebedrijf gered, familiehuis blijft in de familie B Het jaarlijkse saaie snurkfeest wordt weer gehouden C De writer’s block van Leading Lady is opgelost door haar liefde voor Droomman Twist: Droomman blaast Evil Twin op met z’n eigen sneeuwkanon 16 Eind goed, al goed A De moeder, vader, bestie of het bevriende koppel brengt het paar samen tijdens het jaarlijkse saaie snurkfeest in het dorp en ze geven elkaar een saaie snurkkus B De moeder, vader, bestie of het bevriende koppel spoort de Leading Lady aan om De Droomman achterna te gaan en ze geven elkaar een saaie snurkkus C Leading Lady en Droomman kibbelen, maar hij snoert haar de mond met een saaie snurkkus Twist: Droomman en Leading Lady hebben vet veel lol gehad, maar besluiten toch als single verder te gaan Het gaat sneeuwen – iedereen zegt ‘Merry Christmas’ tegen elkaar, vallende sterren. Einde. PS Als je de film zonder twists achterstevoren afspeelt krijg je een verhaal waarin de Leading Lady haar saaie snurkdorp, saaie snurkfamilie en saaie Droomman ontstijgt, en verruilt voor een kick-ass carrière in de Big City. Als je de film mét twists achterstevoren afspeelt, krijg je het kerstverhaal van Joke de kwartiermaker uit Waddinxveen die tijdens Kerst twee kick-ass one night stands heeft beleefd! Mooie kerstdagen!</p>]]></description>
      <guid>https://nrc.nl/nieuws/2024/12/23/knip-en-plak-van-alle-cliches-je-eigen-kerstfilm-in-elkaar-a4877632</guid>
      <pubDate>Mon, 23 Dec 2024 05:57:39 +0000</pubDate>
    </item>
    <item>
      <title><![CDATA[Bizar, maar dit zijn de maatregelen die jonge vrouwen elke dag nemen om zich de enge mannen van het lijf te houden]]></title>
      <description><![CDATA[<p>Laatst zag ik in een Utrechts café een poster op het toilet met daarop de tekst dat als je lastiggevallen werd, je bij de bar een codewoord kon noemen – dat ik hier natuurlijk niet ga onthullen – en dan zou een speciaal op het onderwerp getraind persoon van het café je te hulp komen. Wat ontzettend goed, dacht ik, dat er zoiets is. Maar ik dacht ook: er is weinig veranderd sinds de tijd dat ik zelf rond de 20 was. Seksueel gerelateerd geweld tegen vrouwen is nog steeds overal. Want toen ik op LinkedIn vroeg naar dagelijkse maatregelen die vrouwen nemen om zich veiliger te voelen werd ik overstroomd met ‘tips’ hoe vrouwen zich de enge mannen van het lijf houden. Bizar eigenlijk, maar jonge vrouwen zijn, net als ik 30 jaar geleden, nog altijd overal op hun hoede. Elke dag. Niet te dronken worden, schreven ze. Op je drankje letten. Altijd met iemand mee lopen of fietsen terug naar huis. Omlopen, of iemand bellen als je een creep ziet. Niet te dicht langs auto’s lopen, of de deurkant van een bestelbusje, zodat je niet naar binnen gesleurd kan worden. „Net doen of je een man bent”, kwam ook een paar keer langs. Een capuchon over je lange haar, geen korte rokjes, wijdbeens fietsen, en met je fietsketting in je hand, om een ram mee uit te kunnen delen. Op een vechtsport gaan. Je kunt beter geen oogcontact maken met een potentiële engerd, schreef een aantal. Juist wél, en hem ook groeten, vonden anderen, want dan kun je hem beter identificeren als het toch is mis gegaan. Ik las ook veel praktische tips. Altijd een stok mee in het bos, in het donker een busje haarlak, of een vork (!) in je zak. Vragen of ze in een hotel je kamernummer niet willen noemen waar andere gasten bij zijn. Wachten tot iedereen weg is en dan pas naar die hotelkamer lopen. Altijd je telefoon op 112 als je je onveilig voelt. Nooit alleen in een treincoupé gaan zitten ’s avonds. Lángs je deur lopen als je gevolgd wordt. Of met je sleutel in de aanslag, zodat je snel naar binnen kan. Naast en áchter je kijken voordat je de deur openmaakt. En natuurlijk in een parkeergarage dicht bij de uitgang parkeren. ’s Avonds de deur niet opendoen. Het kenteken van de Uber of andere taxi doorgeven aan vrienden, laten weten als je op een date gaat en met wie, deur op slot in de auto, je locatie live delen. Een fluitje mee. Ik moest glimlachen toen ik een tip herkende die ik laatst van mijn dochter van 20 had geleerd: je als een volslagen idioot gedragen als een engerd op straat iets van je wil. Dus grommen en blaffen, doen of je moet kotsen, brullen. Ik had die tip nota bene net zélf gebruikt toen een man me in het donker op straat hijgend tegemoetkwam, en het werkte! Hij droop af. De adrenaline die door me heen golfde, was fenomenaal. Dat schreven ook veel vrouwen op LinkedIn: kijk boos, wees luid, en zelfverzekerd, dan overkomt je minder. Ik weet niet of dat zo is. Ik ben zelf juist ooit aangerand door een bouwvakker toen ik me zelfverzekerd voelde – ik zie hem nog de deur van de bouwplaats achter zich op slot draaien, en moest vechten en schreeuwen om vrij te komen. Maar het is natuurlijk wel altijd beter je zelfverzekerd te voelen, dan angstig en timide. Er waren ook tips die ik nog niet kende. Hangjongeren in een verder verlaten metro vragen of ze je willen beschermen. Een naambordje bij je deur met alleen je achternaam, of een nep-mannennaam erbij, om te faken dat je samenwoont. Niet stoppen voor een rood licht in een stille straat, maar doorrijden. Niet elke dag dezelfde route nemen. En zo ging het maar door. „Eigenlijk zit je als vrouw continu je omgeving te scannen”, schreef een vrouw. „Opletten is simpelweg overleven, als vrouw”, een tweede. „Gelukkig wordt het vanzelf minder als je ouder wordt”, een derde. En o ja: niet gaan trouwen of samenwonen, want thuis lopen vrouwen het meeste gevaar. Van hun eigen partner, vader of broer. Toen ik alle reacties had gelezen dacht ik: zouden mannen weten hoezeer vrouwen altijd op hun hoede zijn? Het leek er niet op. Ik las amper reacties van mannen. Mannen zijn vaak wel beledigd als ik dit soort columns schrijf. Ze reageren dan met een: „Ik doe dit niet, ik voel me niet aangesproken!” Daar is zelfs een hashtag voor: #NotAllMen. Klopt, maar er is ook de hashtag #YesAllWomen. „Elke vrouw is wel eens bang naar huis gelopen”, twitterde schrijfster Harriet Johnson ooit. „Elke vrouw die je kent.” Die tweet is me altijd bijgebleven. En voor de vrouwen die nu roepen: „Ik niet!” – wat fijn voor je! Maar bagatelliseer de angst van andere vrouwen niet. Als je ooit eens iets hebt meegemaakt, vergeet je dat nooit. Twee vrouwen schreven op LinkedIn dat ze hun zoons leren om vrouwen te respecteren – daar ligt natuurlijk de oplossing; alleen als mannen meehelpen wordt de wereld voor vrouwen veiliger. Maar helaas. Op de mannen-wc in die Utrechtse kroeg, hangt geen bordje met: „Help mee om vrouwen te beschermen”. Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl Vrouwen worden vaker dan mannen slachtoffer van fysiek seksueel geweld, zo blijkt uit cijfers van CBS. In 2024 liet 18 procent van de 18- tot 24-jarige vrouwen weten in de afgelopen twaalf maanden fysiek seksueel geweld te hebben meegemaakt. Dit is drie keer zo vaak als hun mannelijke leeftijdgenoten. Bi-plus vrouwen worden het vaakst slachtoffer; heteroseksuele mannen worden het minst vaak slachtoffer (1 procent) Vrouwen zijn ook meer dan twee keer zo vaak slachtoffer van seksueel grensoverschrijdend gedrag als mannen (16 tegen 7 procent). Van de vrouwen van 16 tot 18 jaar is ruim een derde (36 procent) slachtoffer geweest. Bij vrouwen van 18 tot 24 jaar was dat twee vijfde (43 procent). Toch is er ook goed nieuws! Vergeleken met 2022 is het aandeel jonge vrouwen dat slachtoffer werd van seksueel grensoverschrijdend gedrag iets lager. Mogelijk houdt dat verband met de aandacht die er rondom dat thema is geweest door de uitzending van BOOS, zo denkt het CBS. Over mannen die meehelpen gesproken – dankjewel, Tim Hofman &lt;3</p>]]></description>
      <guid>https://nrc.nl/nieuws/2024/12/16/elke-vrouw-die-je-kent-is-weleens-bang-naar-huis-gelopen-elke-vrouw-die-je-kent-a4876853</guid>
      <pubDate>Mon, 16 Dec 2024 05:57:39 +0000</pubDate>
    </item>
    <item>
      <title><![CDATA[Negen lastminutetips voor je Eindejaarsgesprek: lieg dat je barst, praat niet over salaris en negatieve eigenschappen? Die heb je niet]]></title>
      <description><![CDATA[<p>Ik ben er natuurlijk weer veel te laat mee, maar misschien ben ik nog net op tijd om een aantal van jullie een paar gouden tips te kunnen geven voor het eindejaarsgesprek op je werk. Je weet wel: zo’n ‘Goed Gesprek’, ‘Waarderingsgesprek’, ‘Reflectiegesprek’ of hoe jullie dat ook noemen, waar álles van afhangt, waarvan de inhoud in je dossier komt, maar waardoor je altijd weer overvallen wordt tussen de sinterklaassurprises, de voorbereidingen voor Kerst en alles proberen af te ronden voor de kerstvakantie. Ineens staat hij in je agenda, en ben je weer helemaal vergeten je voor te bereiden. Dom. Speciaal voor die mensen heb ik een paar lastminutetips voor hoe je ondanks alle stress tóch een killer Eindejaarsgesprek neerzet. Komen ze. Het is nog niet te laat! Eindejaarsgesprekken betekenen meestal dat je nummertje 10 bent in het zweethokje waar al negen collega’s vóór je hun angstzweet de vrije loop hebben gelaten. Neem daarom verse appeltaart mee en een vers brood waarvan je de zak openzet. Doen makelaars en Albert Heijn ook: jij verkoopt jezelf. De meeste collega’s zitten stijf van de zenuwen in zo’n gesprek, jij bent anders! Jij straalt uit: wij hebben samen iets te vieren! Neem dus sowieso een kerstboompje mee en een net geopende fles champagne. De glazen heb je losjes in één hand. Een kerstbal, kerstlichtjes, kerstsokken, kersttrui of een kerstdas. Hou dit stil. Het laatste wat je wil is dat er al een hele zak briljante cadeaus van je collega’s staat. Als jij met je waxinelichthouder aan komt kakken. Zoek op Facebook, Instagram of LinkedIn wat je baas de afgelopen week heeft gedaan en lees je in: een concert van Opeth, een cursus vind je why, de kwartfinale van het padeltoernooi of de laatste trends in duiven fokken: het kan niet gek genoeg zijn of jij kan er een enthousiast verhaal over houden. Ik bedoel ook: blijf aan het woord. Stiltes zijn levensgevaarlijk in een belangrijk gesprek dat je niet goed hebt voorbereid. Laat geen enkele twijfel zien. Voor onzekerheid, sorry en het opbiechten van blunders is in het nieuwe jaar weer tijd genoeg. Je bruist sowieso van de energie. Hoe leuk je je baan vindt, hoe positief je bent over de toekomst, hoeveel je van je baas geleerd hebt. Op de vraag: ‘wat heb je verkeerd gedaan dit jaar’ antwoord je: ‘daar moet ik heel lang over nadenken’. Uiteraard niet te lang, zie punt 4. Als je het momentum dreigt te verliezen, stel dan een vraag terug aan je baas. Die wil ook wel eens haar hart luchten. Dat heb je al eerder dit jaar geregeld en zo niet, dan heb je pech gehad. Dít gesprek staat helemaal in het teken van de positiviteit. Ga dus ook niet zitten zeuren om extra thuiswerkdagen, dat Johan altijd te laat is en dat Jacintha stinkt. Zie punt 3. Eindejaarsgesprekken zijn voor je baas takkeveel werk. Hou het daarom kort („jij hebt het al druk genoeg!”), bied aan de kinderen te halen, mee te helpen met dichten, ‘zal ik straks anders even je winterbanden omleggen?’ en de verslagen te schrijven van de Eindejaarsgesprekken van je collega’s. Zo maak je je niet alleen onmisbaar, maar heb je ook een voorsprong op de concurrentie. Maak geen grappen, en ga niet ironisch zitten doen. Je bent bloedernstig. Beëindig je gesprek met de vraag: ‘wordt het voor jóú niet eens tijd voor een niveautje hoger?” Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/12/09/neem-een-cadeautje-mee-prijs-je-baas-zo-kill-je-je-eindejaarsgesprek-a4876046</guid>
      <pubDate>Mon, 9 Dec 2024 05:57:39 +0000</pubDate>
    </item>
    <item>
      <title><![CDATA[Geef eens een jaar géén troep: dit zijn de beste cadeaus voor de Sint]]></title>
      <description><![CDATA[<p>We zitten al niet in de meest, euh, optimistische tijden. Maar als je het niveau van de cadeaus ziet die we elkaar gaan geven met de feestdagen raak je helemaal in een zwarte put van slepende neerslachtigheid, mijn hemel joh. Dat is me een treurnis! Ik las in de Volkskrant een verhaal over lootjestrekken.nl, een website die kan bepalen wie in een groep vrienden of familie voor wie een cadeautje moet kopen. Daar worden via een gesponsord algoritme cadeausuggesties gedaan. De tranen springen je in de ogen. ‘Skincare’ voor meisjes, zakken chips voor jongens. Boormachines voor mannen en Rituals, Rituals en Rituals voor vrouwen – dat zijn geurstokjes en doucheschuim. Sjezus. Nog even afgezien van het feit dat we de planeet met al die zooi aan het opbranden zijn; word je door deze site op het gebied van emancipatie ook nog eens 60 jaar terug in de tijd gezet, toen vrouwen de spruitjes nog 20 minuten stukkookten, en de mannen in het bos konijnen gingen schieten. Toen ik op LinkedIn vroeg naar originelere cadeaus, werd ik al niet veel vrolijker. Plasticvrije douchegel, circulaire handdoeken, duurzame zeep, en natuurthee van ‘Nederlandse impactmakers’ – tuurlijk, allemaal een stuk beter voor de planeet maar nog steeds meuk die we niet echt nodig hebben. Elke keer als iemand impact zegt, sterft er sowieso ergens een zeehondje. Ik werd ook heel nerveus van alle geef-geen-cadeaus-maar-momentenmensen. Rijden met een Lamborghini, een vliegles, een chocoladeworkshop, een dagje paaldansen, parachutespringen, de eskeep roems die al in 2018 niet leuk waren – dan heb ik liever een dagje vrij. Of al die mensen die vinden dat je aan goede doelen moet geven in plaats van cadeaus accepteren. Jongens, als je de feestdagen nodig hebt om aan goede doelen te geven – ga je schamen. Maar ik dacht vooral: Kunnen we nou helemaal niks originelers verzinnen dan deze goedbedoelde troep? Ik zou zeggen: we gaan in ieder geval stoppen met alle chocola, wijn en bier. Echt wegwezen. We zijn allemaal al dik en ongezond genoeg, en van al die sloten alcohol krijg je kanker. Ik wil ook geen bloembollen, olijfboompjes of zaden meer zien. De meeste mensen hebben niet eens een balkon, laat staan een tuin. Veel mensen hebben niet eens een huis. Datzelfde geldt voor de verkeerde geur eau de toilette, eierkokers, stomme spellen die je nooit doet, ‘pancakepannen’ die je één keer gebruikt en geurkaarsen – ik heb van alles 23 stuks in de kast staan, je kunt ze zo komen ophalen. Behalve de geurkaars van Gwyneth Paltrow die naar vagina ruikt – daar blijft iedereen af. Geef liever cadeaus waar je warm van wordt. Bij twijfel sowieso altijd sokken geven. Of een kaart met ‘I love you cause you’re awesome, just like me’. Een dierbare foto in een lijstje. Een brief naar die vriend met wie je ruzie hebt om iets wat je je niet meer kan herinneren, drink thee bij je tante en wees lief voor jezelf. En geef cadeaus met een boodschap! Een cadeau mag best een beetje een hint zijn. Waarom niet? Iedereen is op zoek naar richting in deze verweesde tijden. Pak je verantwoordelijkheid! Geef dus een cursus leidinggeven aan je baas, geef je jongere collega’s sneeuwschoenen zodat ze niet bij de eerste sneeuwvlok thuisblijven, geef een speentje aan die vriend die de hele dag maar doorleutert, een pedicure voor de collega met de kalknagels die altijd zonder sokken in Teva’s loopt, en (bio-identieke) hormoonpleisters voor alle lijdende vrouwen in de overgang die denken dat ze de hormoonschommelingen wel met kruiden en een moestuin kunnen uitzitten. Geef een ‘wat wil ik en wat kan ik écht’-assessment’ voor je ingekakte neef, een half jaar gratis tandpasta voor je buurman die je door de muur kan ruiken, een Satisfyer voor de vriendin die er de laatste tijd wat pips uitziet, een dienblaadje voor de scrummaster die nooit koffie voor anderen haalt en oortjes voor je treingenoot die altijd op speaker belt. Ook een mooi cadeau: een sportschoolabonnement voor je teamchef die altijd rijstwafels zit te knagen, een opfriscursus autorijden voor je carpool-buddy, een tandenbleekpakket voor de vriendin die niet meer durft te lachen – en gééf gewoon die haartransplantatie aan de vriend die al maanden, stukje bij beetje, onderweg is naar een kale biljartbal. Maar ik denk ook, en nu ga ik een beetje streng kijken: misschien moeten we eens helemaal stoppen met elkaar al die zooi te geven, en elkaar in december alleen nog maar gedichten voorlezen. Zijn we helemaal van al die meuk af, het is veel beter voor het milieu, en we hebben toch alles al. Wat een stress zou dat ook schelen! Het is net als met het socialemedia-verbod in Australië voor kinderen onder de 16: als het er eenmaal is, is iedereen stiekem enorm opgelucht. Mooie feestdagen! Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl 1 Vrede op aarde 2 Het klimaat van 50 jaar geleden 3 Dikke, wijde sokken voor in huis 4 Minder haat 5 Een stevige, inklapbare paraplu die niet al na 10 keer lek is 6 Een lunch in de Euromast met Brad Pitt, George Clooney en Hugh Grant 7 De kalender ‘Dogs pooping in beautiful places 2025’ 8 Gezondheid</p>]]></description>
      <guid>https://nrc.nl/nieuws/2024/12/02/geurkaarsen-eierkokers-en-eau-de-toilette-lieve-sint-geef-ons-toch-geen-troep-a4875153</guid>
      <pubDate>Mon, 2 Dec 2024 05:57:40 +0000</pubDate>
    </item>
    <item>
      <title><![CDATA[Op speaker bellen is verboden en negen andere nieuwe huisregels voor de NS]]></title>
      <description><![CDATA[<p>Ik zal het jullie eerlijk zeggen: ik ben een beetje teleurgesteld. Want begin deze maand schreef ik over ontbijten in de trein. Over krakende muesli, stinkende yoghurt en schrapende lepels, en dat we dat beter kunnen gaan verbieden in verband met alle ergernis die dat bij reizigers oplevert. Nou, wat denk je? Geen enkele reactie van de NS. Geen woord! En dat terwijl ik toch echt een mooi pakket aan maatregelen had bedacht waarmee ze morgen al van start kunnen gaan. En dus dacht ik: misschien was ik nog niet volledig genoeg. En moet ik niet alleen maatregelen bedenken voor eten in de trein, maar een compleet nieuwe treinetiquette bedenken. Die is hoognodig ook! Want de huidige regels zijn hopeloos verouderd (zorg voor een geldig vervoerschbewijs, geen schoenen op de banken, weescht stil in den stiltecoupé) en lijken nog uit de vorige eeuw te stammen toen mensen nog kranten lazen, hoeden droegen en dames lieten voorgaan bij het instappen. Daarmee kom je sinds de uitvinding van de mobiele telefoon en de rijstwafel écht niet meer ongeschonden je treinreis door. En dus vroeg ik op LinkedIn wat jullie allemaal meemaken in de trein en maakte ik een nieuwe, zoals dat tegenwoordig heet, ‘future-proof’ treinetiquette. Zit je nu wél op te letten, Wouter Koolmees? 1. Je houdt je schoenen aan. En je sokken al helemaal. Nagels knippen in de trein is niet toegestaan. En nee, ook niet die van je handen. 2. Datzelfde geldt voor benen ontharen. Oren schoonmaken, neusharen knippen, puisten uitdrukken (tegen het raam), roos van de schouders kloppen, neuspeuteren, luiers verschonen, nagels vijlen, flossen, en benen, baarden en hoofden scheren (!): nee. Als vuistregel kun je aanhouden dat alle persoonlijke verzorging waarbij stukjes, korstjes, klontjes, schilfers, of haren vrijkomen, niet zijn toegestaan. En o ja, je kunstgebit hou je in je mond. Stelletje viespeuken. 3. Neus snuiten? Ja. Maar vervolgens in de zakdoek kijken wat erin zit en de stukjes opeten: nee. 4. Vouwfietsen? Nee, tenzij buiten de spits én er 7,5 euro betaald wordt, net als voor een gewone fiets. Hoef je als vouwfietser ook niet net te doen of je monster inklapbaar is. Want dat istie niet, namelijk. Nee, echt niet. 5. Dan: make-up. Wist ik niet, maar er blijkt veel ergernis over vrouwen die zich opmaken in de trein. Raar. Ik vind het juist gezellig en vraag altijd honderduit welke foundation ze gebruiken, of ze ‘highlights’ ook tussen de ogen aanbrengen, hoe ze alles er ’s avonds weer afkrijgen, etc. Mensen die zich er aan ergeren, kunnen in de stiltecoupé gaan zitten. 6. Want ja, in de stiltecoupé is het écht stil. Er wordt dus niet gefluisterd, gezongen, gebeld, gefloten, gehumd, en er worden geen neuzen opgetrokken. Kinderen zijn er niet toegestaan. Er worden DUIDELIJKE instructies voor boomers opgehangen hoe je je telefoon op stil moet zetten, zodat niet elk appje met een luide DZJING binnenkomt. 7. Mag je snurken in de stiltecoupé? Nee, zie punt 6. 8. Rukken, je piem laten zien, porno kijken en aan jezelf of andere reizigers zitten: nee. Conducteurs gaan weer vaker in de trein rondlopen en vervoersbewijzen controleren om daarop toe te zien, in plaats van alleen maar goedemiddag, en goedenavond te zeggen. 9. Er komt een speciale meurcoupé. Voor mensen die op het perron nog stiekem even hebben staan roken, en/of te veel deo of parfum op hebben gespoten. In die coupé kunnen ook de boomers gaan zitten die wandelkleren dragen, een rugzak met Sultana’s op schoot hebben, en vol tegen je aankletsen tijdens hun dagje Vrij Reizen. 10. Je gebruikt je oortjes als je telefoon kijkt. Niemand wil jouw video’s horen. EN JE STOPT MET OP DE SPEAKER BELLEN. Mensen die zich hier niet aan houden, worden door de conducteur getaserd. Groetjes! Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl Laatst had ik voor de verandering zélf een vraag en die luidde: mag je in november de kerstboom al opzetten? Ik heb namelijk wel behoefte aan wat licht in deze donkere tijden, en zou hem dus het liefst gisteren al van zolder slepen (ik heb een plastic boom #sorrynotsorry). Maar zo makkelijk gaat dat dus niet! Want toen ik er op Twitter naar vroeg, kreeg ik een hoop kerstboomfundamentalisten van de kerstapo achter me aan, die het écht niet accepteren als de boom er al voor 6 december staat (Sinterklaas), en na 6 januari (Driekoningen) nog niet is opgeruimd: „Premature treejaculation!”, „Schijnheiligschennis!” En dus heb ik maar een beslisboom gemaakt voor elck wat wilsch en mezelf in het bijzonder, waarmee hopelijk iedereen kan leven. Komt ie. 1 Als je kinderen hebt die in Sinterklaas geloven, pas opzetten op 6 december. 2 Als je geen kinderen hebt, of oudere kinderen: opzetten wanneer je wilt, en niet zeuren over anderen die hem opzetten als jij dat niet wilt. 3 Mensen die zichzelf ‘authentiek’ noemen, of ‘dicht bij zichzelf blijven’, mogen de kerstboom alleen opzetten op 12 april. 4 SGP’ers mogen in verband met geloofsbezwaren via de gemeente een kerstboom-ontheffing aanvragen. 5 Voor mensen die de boom al hebben staan, en dat zijn er verrassend veel zo bleek op Twitter: plak een sticker op je raam of je al dan niet openstaat voor een dialoog over je keuze de boom nu al in huis te zetten. 6 Er komt een ‘eerstekerstboomprijs’ voor de eerste volledig versierde kerstboom (denk juni, juli) zoals je vroeger had voor het eerste kievitsei. En een ‘laatste prijs’ voor mensen die hem in april of later nog hebben staan. Mensen die de boom het hele jaar hebben staan, zijn uitgesloten van deelname. Ik hoop dat het zo duidelijk is! Prettige boom-/geen-boomdagen!</p>]]></description>
      <guid>https://nrc.nl/nieuws/2024/11/25/in-de-trein-is-nagels-knippen-en-benen-ontharen-niet-toegestaan-a4874354</guid>
      <pubDate>Mon, 25 Nov 2024 05:57:40 +0000</pubDate>
    </item>
    <item>
      <title><![CDATA[Altijd maar moeten mansplainen, niemand die vraagt hoe je werk en gezin gaat combineren: Mannendag is hard nodig]]></title>
      <description><![CDATA[<p>Er was al een column af voor deze week, alles stond al netjes klaar, toen ik zondagnacht ineens badend in het zweet wakker schrok en me bedacht: het is dinsdag mannendag! Zo gaat het altijd. Het hele jaar gaat het alleen maar over vrouwen. Die het zo zwaar hebben om huishouden en werk te combineren. Die minder salaris krijgen voor hetzelfde werk, seksueel geïntimideerd worden, en ondervertegenwoordigd zijn in de boardroom. Met als hoogtepunt 8 maart, Internationale Vrouwendag. Waarop je de hele dag wordt doodgegooid met rapporten en studies dat het allemaal nog veel erger is geworden. Nooit eens aandacht voor de man. En dat terwijl er dus ook een Internationale Mannendag is! Op 19 november dus. Maar die gaat altijd geruisloos voorbij en áls er al iemand iets over zegt, wordt hij weggelachen. Mannen hebben geen extra aandacht nodig. Die redden zich wel. „Het is elke dag al Mannendag”, hoor je dan wel eens. Terwijl mannen het dus allesbehalve makkelijk hebben! Dat vinden ze zelf trouwens ook. Vorig jaar mei bleek uit onderzoek van het EenVandaag-opiniepanel onder 32.822 respondenten dat 40 procent van de mannen vindt dat ze het momenteel zelfs zwaarder hebben dan vrouwen in Nederland! Hoog tijd dus om deze rubriek eens HELEMAAL schoon te vegen en alle redenen waarom we Mannendag elke dag eens serieus zouden moeten gaan vieren op een rijtje te zetten. Komen ze, lieve mannen. Jullie hebben het verdiend. 1 Dat je als man in sollicitatiegesprekken nooit wordt gevraagd hoe jij je gezin en je werk gaat combineren. Terwijl je daar zo graag tips met de ceo over had willen uitwisselen. 2 Dat je op datingapps altijd maar foto’s moet plaatsen van het kitesurfen. Wielrennen, of met de laatste vis die je hebt gevangen. Terwijl je ook graag je zelfgeknoopte wandkleed had willen showen. Dat je ook weleens wil dat iemand een deur voor je openhoudt, de rekening aanbiedt te betalen, of je thuis wil brengen omdat het al donker is. 3 Dat dames op de eerste date altijd verwachten dat je háár versiert. Alles betaalt, de eerste move maakt bij het zoenen, en nog vermoeiender: haar tegen een muur zet – terwijl jij gewoon zin had in een beetje over je ex en gevoelens te praten en vroeg naar huis wou om in je eentje in bad te gaan. 4 Dat je belangrijke banen altijd helemaal alleen moet doen. Terwijl vrouwen dan een ‘duobaan’ krijgen. Dat je nooit écht iets hoeft te presteren op je werk. Maar dat gewichtig kijken, wijdbeens zitten, goed onderhandelen, bluffen en jezelf profileren vaak al genoeg is. 5 Dat als je aan mindfulness doet, je zorgverlof wil opnemen voor je kinderen of op yoga zit, je wordt weggezet als soft of een watje. Terwijl je ook gewoon een beetje probeert in balans te komen. 6 Dat je altijd maar moet mansplainen en moet laten zien dat je het weet. Terwijl jij ook weleens sorry wil zeggen, en iets dommig wil weglachen. 7 Dat je niet meer in billen mag knijpen op congressen of naar borsten mag staren. Terwijl er overal om je heen de diepste decolletés rondlopen! Dat je respectvol naar dat gezeur over de loonkloof moet luisteren. Terwijl iedereen weet dat mannen harder werken, minder zeiken en niet zwanger worden of in de overgang komen. 8 Dat je in vergaderingen altijd maar het hoogste woord mag voeren zonder dat het heel veel uitmaakt wat je zegt. Dat alles wat je zegt sowieso veel meer indruk maakt dan als vrouwen hetzelfde zouden zeggen. 9 Dat je ook weleens je morele ambitie wil tonen, in het onderwijs of de zorg. Maar dat er altijd van je verwacht wordt dat je voor vage, moeilijk uitlegbare en hondssaaie beroepen als IT, consultancy en accountancy kiest die goud geld en een Tesla opleveren. 10 Dat je nooit gebeld wordt door scholen als er iets met je kind is. Dat je, ondanks alle vooruitgang, nog steeds geen borstvoeding kan geven. 11 Dat je maar één dag in de week voor je kinderen mag zorgen terwijl zij de rest van de week mag. Dat je geen lofzang meer krijgt als je die ene dag gekookt hebt. Dat je alle klusjes in huis moet doen! Terwijl je minder weet van lekkende kranen, kitranden en metselwerk dan je vriendin. 12 Dat er geen spiegeltje in de zonneflap boven de chauffeursstoel zit, maar alleen boven de bijrijdersstoel. Dat je elke dag überhaupt je stinkende best doet om er leuk uit te zien, met aandacht voor haar en nagels, maar dat vervolgens nooit iemand daar iets over zegt. 13 Dat je altijd maar bushokjes moet vernielen, fonteinen in elkaar moet beuken en tegen winkelpuien aan moet zeiken. Terwijl je ook gewoon weleens lekker met je kat op schoot op de bank wil zitten met een kop muntthee. 14 Dat je altijd maar moet klaarkomen tijdens de seks. En dat er weinig begrip is als dat een keer niet lukt. Dat je überhaupt altijd maar zin moet hebben! En het niet geaccepteerd wordt dat jij ook eens hoofdpijn hebt. 15 Dat er nog steeds geen voorbehoedmiddel is voor mannen, behalve meteen je zaadleiders doorknippen. Terwijl vrouwen kunnen kiezen uit een heleboel vormen van anticonceptie! Dat je jaarlijks duizenden euro’s aan tampons en inlegkruisjes bespaart, terwijl jij ook dolgraag eens in persoonlijke hygiëne zou willen investeren. 16 Dat altijd als je net wil aanbieden om de vergadertafel op te ruimen, dat alweer door vrouwen is gedaan. Dat je nooit eens een cadeautje of kaartje mag regelen voor een collega die ziek is of een baby heeft gekregen. 17 Dat je altijd maar een jongere vriendin moet. Terwijl je zelf liever een oudere zou willen die je beter begrijpt en niet per se meer kinderen wil. Dat als je toch gezwicht bent voor een tweede leg: ze bij het schoolplein zeggen: ‘Wat leuk dat opa je komt ophalen’. Lieve mannen, ik kan hier nog uren mee doorgaan. Jullie hebben nog zo’n lange weg te gaan. Maar ik hoop jullie met dit handjevol punten toch een hart onder de riem te hebben gestoken. Geef niet op. Volgend jaar is er weer een Mannendag! Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/11/18/17-redenen-waarom-we-mannendag-elke-dag-zouden-moeten-vieren-a4873581</guid>
      <pubDate>Mon, 18 Nov 2024 05:57:40 +0000</pubDate>
    </item>
  </channel>
</rss>
