<?xml version="1.0" encoding="utf-8"?>
<rss version="2.0">
  <channel>
    <title><![CDATA[Japke-D]]></title>
    <link>https://www.nrc.nl/rubriek/japke-d-denkt-mee/</link>
    <description><![CDATA[Japke-D]]></description>
    <item>
      <title><![CDATA[Stop toch met die vreselijke  verkiezingsdebatten]]></title>
      <description><![CDATA[<p>Ik had het onderwerp graag overgeslagen dit jaar, maar joehoe, daar zijn we weer: de verkiezingen. Ik zal eerlijk zijn: ik weet niet of ik het allemaal ga halen. Ten eerste klopt het idee erachter natuurlijk al niet: waarom doen politici alleen moeite in aanloop naar de verkiezingen en niet gewoon het hele jaar door, maar vooral – vooral – vanwege alle verplichte nummers. De opgewekte lijsttrekkers, de ‘spontane’ gesprekjes op de markt. De ballonnen. De pennen, de stickers. De kraampjes met posters. De rode en groene jassen. De ‘ongedwongen’ interviews op tv bij de politici thuis, de verbaasde kinderen (‘heee papa brengt ons nooit naar bed’). De peukjes van Kerrolain, het Senseo-apparaat van Henri. Met als ultieme nekslag: de allerergste der allerergste beproeving ter wereld: de verkiezingsdebatten. Iedereen kan ze al uittekenen. Geert haat Frans, Frans haat Geert, Dilan haat iedereen, en dat gaan ze dan allemaal schreeuwend door elkaar heen vertellen. De ‘blokjes’ ook, met zo’n kookwekker. Dilan tegen Geert, Geert tegen Henri. Henri krijgt een vraag van een boze bakker uit Barneveld. En iedereen klinkt door de mediatraining als een voorgeprogrammeerde robot of loopt met een kaartje in de hand en een headset op heel ongemakkelijk over een podium. Geert die wordt tegengewerkt. ‘Maar Geert – iedereen wordt tegengewerkt! Elke hardwerkende Nederlander. Heb jij nog nooit hard gewerkt ofzo!’ Het hysterische applaus van de meegebrachte partijgenoten. De peilingen. De lollige dilemma’s. ‘Vertel Henri: elke dag natte sokken of elke dag een steentje in je schoen (‘nou, Frans is al het steentje in m’n schoen, zeg maar gerust een KEI, hahahaha’). De ‘zorgmedewerkers’ en ‘politiemensen’, die ze ‘in het land’ gesproken hebben. Dat ze weten hoe duur een kilo kipfilet is ‘in de supermarkt’. De vragen van WOEDENDE burgers waar je met kromme tenen naar zit te kijken. De kleine partijen die boos zijn dat ze niet mogen meedoen. En dan nog alle analyses achteraf. Oh man. Dat Dilan en Esther weinig empathie toonden (altijd vrouwen, let maar op), welke kleur das de mannen droegen (‘een rode das – die is duidelijk uit op regeren’), hoe ze hun handen vouwen (‘je ziet dat ze een mediatrainer hebben’). En daar dan weer de coaches, duiders, strategen en trainers op LinkedIn overheen met adviezen ‘hoe je dit in je eigen organisatie kan gebruiken’. Rot op. Het kan me niet schelen wat de kleur van een stropdas is, of ze weten hoe duur een kilo kipfilet is, dat ze snoeihard uit hun ogen keken of dat ze met een politieman hebben gesproken! Van mij hoeven ze alleen maar de problemen in dit land op te lossen. Schaf. Die. Verkiezingsdebatten. Toch. Af! Zo. Ik heb het hardop gezegd. Niemand wordt beter van verkiezingsdebatten! Iedereen is er klaar mee. Mensen veranderen hun stem ook écht niet op basis van een debat, zo blijkt ook uit onderzoek. Kunnen we niet eens wat anders proberen? Bijvoorbeeld: iedere lijsttrekker krijgt 1 uur aandacht op tv. Waarom niet. De eerste dertig minuten mag je vertellen wat je met Nederland wil, daarna een half uur concrete, haalbare, wetsvoorstellen. Dus geen vaagheden als ‘we zetten de leraar weer centraal’, nee concréét. En in dat tweede half uur word je dan doorgezaagd door het team van 1 Vandaag. Of, en dan denk ik even helemaal uit de doos: test ze uit in crisissituaties en op hun oplossend vermogen. Laat ze meedoen met Heel Holland Bakt – ‘je hebt nog een kwartier voor het spektakelstuk, daar komt André van Duin, en je soufflé is ingezakt’. Expeditie Robinson met Geert op een eiland waar alleen hij mag komen. B en B zonder liefde. Of een dagje voor de klas! Mee met een surveillancewagen in Beverwijk. Over stressbestendigheid testen gesproken. Of een teamuitje waar ze samen vlotten moeten bouwen – laat maar zien dat je kan samenwerken, in plaats van elkaar af te zeiken met afgezaagde oneliners. Of gewoon een assessment. Hallo! De hele BV Nederland heeft zo’n ding gehad met een postbak, casus, rollenspel en interview. Waarom de wetgevers van ons land niet?? En verder, en daar kijk ik nu al enorm naar uit, doen we op tv dan helemaal niks aan de verkiezingen. Nul. En in de tijd die we over hebben laten we alleen nog maar Rail Away zien. Rust. Besneeuwde bergen. Groene hellingen. Zwitserse locomotieven. We hebben het nodig. Over negen maanden zijn er weer verkiezingen. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl 1. Dit vind ik flauw 2. Als dit racistisch is, is heel Nederland racistisch 3. Ik sluit niemand uit, behalve de heer Timmermans 4. Ik kijk liever vooruit 5. Zuurlinks 6. Wij zijn niet weggelopen voor onze verantwoordelijkheid, u wel 7. Complexe problemen 8. Ik weiger in dit frame mee te gaan 9. U bent niet alleen letterlijk veel gewicht kwijtgeraakt 10. Heks 11. Kabouter 12. Polarisatie 13. Immigratierecord op immigratierecord 14. Dat is gewoon niet waar! 15. Daar mag u mij op afrekenen 16. Ik hoor andere geluiden in het land 17. De linkse elite 18. Wachtgeld uit Brussel 19. De hardwerkende Nederlander 20. Je bent zelf een jijbak NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/22/stop-toch-met-die-vreselijke-verkiezingsdebatten-a4907040</guid>
      <pubDate>Mon, 22 Sep 2025 05:57:33 +0000</pubDate>
    </item>
    <item>
      <title><![CDATA[Kletsende collega’s – hoe krijg je ze stil?]]></title>
      <description><![CDATA[<p>We kennen ze allemaal. De kletsduo’s. Of nog erger: de kletsgroepjes. Ze hebben geen podcast, maar wel elke dag een paar afleveringen. Weekend, recepten, babytalk, B&amp;B vol Liefde, een hond met glutenintolerantie – en dan is het pas 09.20 uur. Op zich niks mis mee, tot het je collega’s zijn. En je nergens anders heen kan. Stiltecellen? Hahaha, welke stiltecellen. En je kan niet elke dag thuiswerken. O ja en je baas is nergens te bekennen, want zelfsturende teams. Een lezer, laten we hem Alex noemen (echte naam bij de redactie bekend), mailde me: „In een kleine werkruimte praten twee collega’s de hele dag door over privé. Ze doen heus wel wat, en soms praat ik mee, maar tussen die twee stopt het niet. Als ik er iets van zeg, keert het zich vast tegen me. Wat te doen?” Een vriend aan wie ik het dilemma voorlegde zei meteen: „Wat een irritante partypooper. Werken doe je maar thuis, Alex. Als je niet integraal je stoelgang, de laatste roddels en je liefdesleven kunt doornemen met collega’s, wat moet je dan nog op kantoor?” Maar ik snap Alex wel. Het liefst zou je een verdovingspistool meenemen naar je werk en die kletsers als een buffel vellen, toch? Maar ja, het strafrecht. Mensen als Alex, daar draait bovendien onze economie op. Een van de laatste stervelingen die nog wél wat doen op kantoor. Dus zeg het maar. Iemand in de straat zei: „Zeg er gewoon wat van.” Maar zo werkt het natuurlijk niet. Grote kans dat je het namelijk al veeeeel te ver hebt laten komen. En er nooit iets van hebt gezegd. En als je dat nu wel doet, wordt het oorlog. Is er dan helemaal niks aan kletsende collega’s te doen? Tuurlijk wel. Maar dat vergt een slim en subtiel samenspel van manipulatie, dreiging, verleiding en dwang. Nou, vooruit dan. Omdat jullie zo aandringen. Het zijn acht stappen. Denk aan neuspeuteren, nagels knippen, vragen ‘vinden jullie het goed als ik hier rook’, stoppen met deo gebruiken, lunchen met een friet kapsalon en extra knoflook achter de computer zonder servetjes, je natte vouwfiets naast je bureau zetten, hevig airdrummen, en schoenen uitdoen. Dat is stap 1. Dus Cannibal Corpse luisteren over de computerspeakers, de hele dag hummen tegen je scherm, al je telefoongesprekken op speaker voeren en om de paar minuten hysterisch lachen. Dus anonieme mailtjes naar ze sturen over taartmomenten op de verdiepingen in het gebouw waar iedereen verdwaalt. Zeggen dat twee collega’s een affaire hebben en dat er in de fietskelder NU geconsumeerd wordt. De klink van de wc-deuren losdraaien zodat ze daar vast komen te zitten. Jeukpoeder op hun stoelen. En een waakse enkelbijter als kantoorhond. Mijn favoriet. Dus zélf het woord nemen. En een paar mooie conversatiedoders erin gooien. Onsmakelijke details over ziektes en voedselvergiftigingen, uitgebreide exposés over pensioenvermogensbeheer, de geschiedenis van het eigenwoningforfait en over fotosynthese bij naaldbomen. Of toch gewoon de classic: welke letter ik nou toch weer gepoept heb, jongens! Kwamen echt hele rare geluiden uit. En die kleur. Niet te doen! Een wig drijven. Subtiel wroeten in de onderlinge verhoudingen. Dus de een apart nemen en zeggen dat de ander over haar roddelt, en vice versa. Zeggen: ‘Wat Karin laatst over jou zei….’ En dan: ‘Nee, dat kan ik beter niet zeggen.’ De grote baas een dagje uitnodigen om op jullie kamer te werken. Of zeggen: „Als jullie niet ophouden met kletsen, schrijf ik alles uit en maak ik er een PowerPoint van die ik op de volgende directiebrede bijeenkomst laat zien.” En dat ook doen. „Als jullie tot 16.00 uur je mond houden, vertel ik een sappige roddel over Gerard die een geheime affaire heeft met Henk van sales.” Dat is deze column uitprinten op A3-formaat en ophangen in alle liften en op jullie werkkamer. Het stappenplan zo nodig een paar keer herhalen. En oh, trouwens, als je dit leest en denkt: ‘wat gek, ik vind het juist gezellig om te kletsen en ik krijg daar ook nooit klachten over’, of je krijgt deze column zonder commentaar doorgestuurd, dan ben je dus zélf de kletscollega die iedereen haat. Als niemand het durft, zeg ik het wel even. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/16/kletsende-collegas-hoe-krijg-je-ze-stil-a4906207</guid>
      <pubDate>Tue, 16 Sep 2025 05:57:33 +0000</pubDate>
    </item>
    <item>
      <title><![CDATA[De 10 dingen die je tijdens een PowerPoint én in de slaapkamer kan zeggen]]></title>
      <description><![CDATA[<p>Afgelopen week hoorde ik over het WK PowerPoint dat komend voorjaar in Amsterdam gehouden wordt, en ik was meteen enthousiast. O man. Een WK! En dan ook nog PowerPoint! Ik HOU van PowerPoint! Het is mijn grootste guilty pleasure van de hele kantoorarena. Want een échte klassieke, gortdroge, hondssaaie, old school, PowerPoint – dan heb je me wel hoor. Wat ik er zo mooi aan vind? Ik denk toch de verbroedering. Het gevoel dat er op het moment dat jij er eentje uitzit, miljoenen andere kantoortijgers overal op de wereld hetzelfde doormaken. Een PowerPoint is iets wat we overwinnen op kantoor, een beetje zoals de vieze koffie, de toespraakjes van de baas, de kansloze teamdagen en de systeemplafonds. PowerPoint is daarmee niet zomaar software, PowerPoint is het juk dat we samen dragen, de steen die we samen de berg op sisyfussen. PowerPoint is onze gemeenschappelijke taal. Het is wat ons bindt, zelfs als we elkaar haten. De opluchting ook, als je er weer uitkomt. Alsof je een survivaltocht hebt gelopen. Ja, een PowerPoint is saai. Klopt. Maar dat hoort. Hoe saaier een PowerPoint, hoe beter. Heb je een moeilijke boodschap? Doe het met PowerPoint en het nieuws gaat geruisloos voorbij. Een opgefokte sfeer? Een half uurtje PowerPoint en iedereen is weer zen. Een saaie PowerPoint maakt je kantoordag helemaal af. Wat ik ook mooi vind aan PowerPoint, is dat vorm en inhoud zo genadeloos samenvallen. Als je saaie inhoud hebt, moet je ook een saaie presentatie maken. Een flashy Prezi houden met goeie muziek en draaiende ellipsen over het nieuwe vakantiedagenregistratiesysteem van de gemeente Waddinxveen. Ik dacht het niet. Bulletpoints tegen een zwarte achtergrond, dát is wat daarbij hoort. Je verwacht op je buurtfeest toch ook geen optreden van Beyoncé? Ik vind het ook cool dat PowerPoint zoveel haters heeft. Er zijn zelfs anti-PowerPoint-leagues en radicale cellen om het de wereld uit te krijgen. Als je zoveel weerstand krijgt, dan weet je dat je goed zit. Van die mensen die op LinkedIn lijstjes sturen met ‘de tien grootste ergernissen van PowerPoint’. En daar op gaan zitten haten. Heel sneu. En hoezo ergernissen? Die zijn juist mooi. De filmpjes die nooit instarten, de sprekers die hele encyclopedieën op hun dia’s gooien. Het plaatje van een plantje met het woord ‘groei’ ernaast. De stockfoto van mensen die in een kring staan te lachen. De ingewikkelde organigrammen die niemand snapt. De man met de microfoon die steeds meer gaat zweten. Met z’n vieren naar de kabels staren en niemand weet hoe het aan te krijgen. Je kan aan een PowerPoint ook meteen zien of iemand AI heeft gebruikt. Van die gasten die zelf ook verbaasd naar hun scherm kijken, hoe briljant het is. Die moet je niet hebben. De worstelaars wil je, die uren hebben gezocht naar een plaatje dat alleen in hele lage resolutie beschikbaar was. Dat iemand zélf z’n best heeft gedaan. Dat vind ik ontroerend. Er is al genoeg fake op de wereld. Laatst dacht ik: een PowerPoint lijkt een beetje op de dia-avondjes van weleer. Misschien is dat het. De familie De Vries uit Enkhuizen die in 1977 een nieuwe vouwcaravan kocht en ermee naar de Veluwe ging om hem uit te testen. En daar 243 dia’s van – met een blokje kaas en een glaasje sherry erbij. Dát gevoel. Ik word daar nostalgisch van. Je hoort wel eens mensen zeggen: een echt goede spreker presenteert zonder dia’s. Dan maak je pas écht contact met je publiek. Joh, hou op. What’s next? Telefoonnummers uitwisselen? Een kantoordag is al enerverend genoeg. Wie is er bovendien nou een begenadigd spreker? Bijna niemand toch? Het mooie van PowerPoint is juist dat ook de mindere goden er een kunnen maken. Je kan je erachter verschuilen. Het is houvast. Een stagiair kan er ook beter in zijn dan een ceo – meestal zelfs. Dat vind ik democratiserend. Maar het mooiste van PowerPoint? Dat is natuurlijk dat het al 38 jaar bestaat. Het heeft het veel betere Prezi overleefd, het overleefde de stand-up en de scrum. En zal ook al het andere op kantoor overleven. Niets krijgt PowerPoint dood. Ik zie PowerPoint wat dat betreft in de categorie Teletekst, de koffieautomaat en Vitesse. Instituten waarvan je al meteen een brok in je keel krijgt en denkt: dat mag nooit verloren gaan. Ze zeiden dat Teams ons zou redden. Ze zeiden dat AI PowerPoint zou vervangen. Maar kijk ons: jaren verder en nog steeds bullets aan het centreren. PowerPoint is voor de eeuwigheid. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl 1 Ik ga even kijken of ik het wat groter kan krijgen 2 Ik snap niet zo goed waarom hij het nu niet doet 3 Ik ga er nu even snel doorheen in verband met de tijd 4 Mag het licht wat meer gedimd? 5 Het is zo klein, ik kan het bijna niet zien 6 Gisteren werkte alles nog 7 Kunnen we het saaie tussenstuk skippen? 8 De batterijen zijn leeg, nu kan ik het niet laten zien 9 Op mijn scherm zag het er veel beter uit 10 Kun je het tempo wat omhoog gooien? Het WK PowerPoint, officieel het Slide Slam: WK PowerPoint Karaoke, werd voor het eerst gehouden in het voorjaar van 2023, en beleeft komend voorjaar z’n vierde editie. Op 6 oktober is in Boom Chicago Amsterdam de voorronde. Daar krijgen de deelnemers een willekeurig onderwerp op van de zaal, en daar moeten ze dan een presentatie over geven met een setje PowerPoint-dia’s die ze nog nooit gezien hebben en die over iets totaal anders gaan. „Denk aan een presentatie over spaghetti, of second love, met een setje dia’s over het bruto nationaal product van Madagaskar of de omgevingsvisie van de gemeente West-Betuwe”, zegt een van de organisatoren Nathan de Groot als ik hem erover bel. „Dat werkt niet alleen heel komisch, maar het blijkt ook dat de meest saaie dia’s dan ineens wél betekenis krijgen en boeiend kunnen zijn.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/08/hoe-saaier-een-powerpoint-hoe-beter-a4905388</guid>
      <pubDate>Mon, 8 Sep 2025 05:57:34 +0000</pubDate>
    </item>
    <item>
      <title><![CDATA[Hallo thuiswerkers! Van te veel thuiswerken ga je dood]]></title>
      <description><![CDATA[<p>De zomer is voorbij, goddank, heel Nederland is weer dol-enthousiast aan het werk gegaan, en ik had zelf ook ontzettend veel zin om deze column na twee maanden sabbatical weer te gaan schrijven. Sterker nog, ik had er al eentje klaar over de première van m’n theatertour in Groningen, dat ik in Tanzania een cheetah gezien heb die een gazelle opat (dat was nog eens een lunchpauze), hoe ik met mijn gehuurde elektrische fiets 45 kilometer per uur haalde op Texel, en het filosofische verband tussen die drie zaken. Was echt goed geworden. Tot 20 augustus. Toen kon dat ding de prullenbak in. Toen las ik namelijk, in NRC, dat we de afgelopen vijf jaar in dit land wéér meer op onze bolle luie reet zijn gaan zitten. Zaten we in 2019 gemiddeld 8,6 uur per dag, in 2024 was dat al 8,9 uur, zo meldde het CBS. Vooral thuiswerkers zijn notoire zitters. En juist dat thuiswerken, zo hoorde ik afgelopen week op een congres van kennisinstituut Center for People and Buildings, zijn we massaal meer gaan doen sinds corona. Inderdaad: al die thuiswerkers werken zichzelf effectief het graf in. Want van al dat zitten ga je sneller dood. Van te veel thuiswerken ga je dus dood – ik vat het even samen voor de thuiszitters die van al dat zitten geen puf meer hebben om door te scrollen. Ik loop zelf ook minder hoor. Toen ik nog op kantoor werkte, liep ik kilometers per dag. Trap op trap af om bepaalde collega’s te ontlopen, lange gangen door met m’n dossiermap om te laten zien hoe belangrijk ik was, hurkend tussen de planten om ‘toevallig’ m’n baas tegen te komen – kabels van hamstrings had ik. Sinds ik fulltime thuiswerk moet ik mezelf echt dwingen om elke dag genoeg te bewegen. Dat lukt me, zeker. Maar ik schrijf columns en geef lezingen. Ik snap dat het voor mensen met een échte baan een stuk moeilijker is. Dus eerlijk? Ik weet eigenlijk niet zo goed hoe we schermwerkers in beweging kunnen krijgen. Tuurlijk, voor kantoren ben ik al bezig met een deltaplan ‘kom van je luie gat op kantoor’. Dus verplicht wandelend vergaderen, dagmarsen als bedrijfsuitje, en huismeesters die om de tien minuten met een brandspuit de kantoortijgers van hun plek spuiten. Ik ben ook met de TU Delft in gesprek over bureaustoelen die heter worden naarmate je er langer op zit, met kantoorinrichters over stiltecellen die exploderen als de gebruiker ze niet elk kwartier verlaat. En met banken en verzekeraars over een corveeschema waarbij groepjes collega’s om de beurt de verdieping van sales moeten stofzuigen, de afwas met de hand doen, en de glasbewassing wordt gedaan door scrum masters die graag abseilen. Maar de thuiswerker? Achter de heilige voordeur? Vergeet het maar. Die is sinds corona koning in zijn eigen woonkamer. Die krijg je écht niet in beweging. Ik heb het uiteraard wel geprobeerd. Verplicht samen gymnastiekoefeningen doen tijdens het teamsen. Dat hoe bezweter je in beeld verschijnt, hoe hoger je bonus wordt, en verplicht zo’n fietsding onder je bureau, en dat monitoren. Hebben ze er weer een kpi bij, daar kan geen manager op tegen zijn. Verder een verbod op ‘voorstelrondjes’, omdat die elke Teamsvergadering drie keer zo lang maken. Of salarissen die worden uitbetaald op grond van het aantal gelopen stappen. Elke keer als iemand ‘impact’ zegt, tien verplichte push-ups. Maar alle werkgevers die ik erover sprak, lachten me keihard uit. Thuiswerkers iets verplichten? Haha! Dan kan je net zo goed met je benen vol stroop in een mierenhoop gaan staan. Het enige wat misschien zou kunnen helpen, zo opperde een bezoeker van het congres afgelopen week, is wandelen tot werktijd verklaren. Wandelen en bewegen ís werken. Bewegen hoort erbij. Bewegen is net zo belangrijk als goede koffie. Je zou dat landelijk kunnen stimuleren. Door van elk pad een Via Gladiola te maken, waar wandelaars, rollers en fietsers met bloemen worden overladen. Net als kinderen tijdens de Avondvierdaagse. Wat ik bedoel: we moeten ernaartoe dat bewegen status krijgt. Dat je geen promotie krijgt als je veel in mietings zit, maar als je veel beweegt. Geen corner office meer als statussymbool, maar versleten wandelschoenen en afgereden bandjes. Geen scheve ogen meer, als iemand even naar buiten gaat tijdens het werk. Bewegen zou een teken moeten zijn van grootschheid, wijsheid en vermogen. Wie zit, gaat achteruit, wie beweegt, heeft de toekomst. Nou, en dat uitleggen aan een volk dat gemiddeld 8,9 uur per dag op z’n luie reet zit. Dit gaat helemaal goed komen. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/01/van-te-veel-thuiswerken-ga-je-dood-a4904670</guid>
      <pubDate>Mon, 1 Sep 2025 05:57:34 +0000</pubDate>
    </item>
    <item>
      <title><![CDATA[Impostersyndroom? Juist wie twijfelt, is te vertrouwen]]></title>
      <description><![CDATA[<p>Heb jij dat ook? Dat knagende gevoel dat je elk moment door de mand kan vallen? Dat wát je ook doet, het nooit genoeg zal zijn? Dat je altijd wel iemand kan opnoemen die het beter kan dan jij? Gefeliciteerd! Dan heb je het impostersyndroom. Tuurlijk, rationeel weet je heus wel dat je íéts kan. Je schrijft niet voor niks voor de beste krant van Nederland, je hebt zo’n 250.000 boeken verkocht, en je begint dit najaar met je eigen theatertour. En toch denk je voortdurend: straks komen ze erachter dat het allemaal niks voorstelt. En moet ik me omscholen tot loodgieter – wat ik natuurlijk al helemáál niet kan. Jaja, dit gaat uiteraard ook over mij. Het komt vooral bij vrouwen voor. Maar ik ben niet de enige. Ik durf de stelling wel aan dat hoe succesvoller mensen zijn, en hoe beter in hun vak, hoe meer ze last hebben van het impostersyndroom. Het zijn ook vaak perfectionisten die het hebben. Mark Rutte heeft het niet, denk ik. Toen ik hem afgelopen week ontspannen zag grappen op de NAVO-top – „jazeker, De Hypotheker” – zag ik geen spoortje van een impostersyndroom. En als hij het heeft, weet hij het goed te verbergen. Want mannen hebben het ook, hoor. Ik sprak er afgelopen week zelfs twee op één dag die eerlijk tegen mij uit de kast kwamen dat ze het hebben. Dat bevestigde meteen een andere theorie die ik over het impostersyndroom heb: het zijn altijd de leukste mensen die het hebben. De mensen met nuance. De mensen die de ruimte laten voor ‘misschien’. De mensen die luisteren. Laatst ook weer, in TivoliVredenburg. Toen zat ik in de zaal bij voormalig premier van Nieuw-Zeeland Jacinda Ardern. Ze kwam er meteen in de eerste minuut al voor uit dat ze een knoeperd van een impostersyndroom heeft. Ardern was in Nederland om haar nieuwe boek te promoten, en ze werd geïnterviewd door Eva Jinek. Ik vond haar meteen leuk, Eva Jinek ook trouwens, die heeft vast ook impostersyndroom, maar daar gaat het nu even niet om. Het gaat erom dat ik alles herkende wat Ardern zei. Alles. Dat ze zelf nooit had bedacht dat ze premier wilde worden, bijvoorbeeld. Maar dat anderen haar daarin hadden gepusht. Maar haar belangrijkste boodschap was dat ze juist door haar impostersyndroom beter in haar vak was geworden, dan ze ooit zonder geweest zou zijn. Want wat doe je, als je het impostersyndroom hebt, vroeg ze retorisch aan de zaal? Yup, dan bereid je je tot de tanden voor, elke dag, elke seconde. Dan zorg je dat je een netwerk van experts om je heen hebt die je van advies kunnen dienen. Dan ga je elke dag tot het uiterste om je beste werk te leveren. Twijfelen maakt je scherp, en houdt je wakker. Stop dus met het impostersyndroom te zien als een zwakte. Maar zie het als een superkracht. En ineens dacht ik: die term impostersyndroom deugt gewoon niet. Typisch weer zo’n begrip dat door mensen bedacht is die in vergaderingen altijd door vrouwen heen praten. Die term moet echt worden geschrapt uit de handboeken. Want het is geen aandoening. Het is een voordeel – het is twijfelkracht. Het betekent dat je geen loser bent als je het hebt, maar juist een sociale slimmerd die openstaat voor advies, voortdurend checkt of je nog op de goede weg bent, en nieuwsgierig bent naar de wereld. Sterker nog, we moeten niet de mensen met het impostersyndroom wantrouwen, maar juist de mensen die het níét hebben, de zelfverzekerden. Met van die grote horloges. De mensen die altijd denken dat ze het wel weten. Die geen vragen stellen. Die zichzelf fantastisch vinden. Blakend zelfvertrouwen (Ardern gebruikte het woord ‘overconfidence’) is meestal een teken van oogkleppen, een gebrek aan zelfinzicht, egoïsme en een gebrek aan empathie. Het zou dus zo moeten zijn dat als we Mark Rutte op tv zien, we niet tegen elkaar zeggen: „Wat knap, wat heeft hij toch veel zelfvertrouwen”, maar: „Dat is verdacht. Kan hij de functie wel aan?” Hoe meer zelfvertrouwen iemand heeft, hoe gevaarlijker iemand is. Juist als je géén impostersyndroom hebt, zou dat een red flag moeten zijn. Nou, daar ga ik de komende weken maar eens even verder over nadenken. Ook over Het Hele Leven trouwens. Ik heb tot 2 september onbetaald verlof opgenomen. Als de wereld dan nog bestaat (hup Mark Rutte!) hoop ik jullie op deze plek weer te zien. Twijfel ze, hou vol en heb lief. En vergeet niet: juist wie twijfelt, is te vertrouwen. Heb je een vraag van de week, taboe, of ‘kwestie’ voor deze rubriek? Mail hem naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/30/je-impostersyndroom-is-geen-zwakte-maar-een-superkracht-a4898821</guid>
      <pubDate>Mon, 30 Jun 2025 05:57:35 +0000</pubDate>
    </item>
    <item>
      <title><![CDATA[Maak je geen zorgen,  deze column is niet door ChatGPT geschreven]]></title>
      <description><![CDATA[<p>Ik maak me zorgen de laatste tijd. Ook over de wereld. Maar ook over iets anders, namelijk de toekomst van mijn vak. Het vak van columnist. Wat is het nog waard als ChatGPT, je weet wel: Tjet Djie Pie Tie, alles kan, en geloof me, Tjet Djie Pie Tie kán alles. Misschien dat een aantal van jullie nog denkt dat hij alleen saaie Powerpoints kan maken, houterige zinnen kan genereren, rapporten kan analyseren, Kamervragen kan stellen en beantwoorden, nee joh. Hij kan al veel meer. Columns schrijven in de stijl van Nico Dijkshoorn, Bas Heijne en Marcel van Roosmalen, bijvoorbeeld. Tegenwoordig lees ik versies die uit Tjet komen, en de ene is nog grappiger dan de ander. En die van ‘Bas’ zijn erudieter dan Bas zelf, of nou ja, bijna. Laat ik wel eerlijk blijven. Wat is de toekomst van de column als iedereen Tjet gebruikt? Zou iedereen Tjet allang gebruiken? Houdt iedereen zich stil? Als ik tegenwoordig een briljante collega lees, denk ik: zou het? Zou zij of hij er uren op hebben zitten zweten, of heeft Tjet hem gemaakt? Er is geen mogelijkheid om het zeker te weten. En de journalistiek? Wat gaat Tjet daarmee doen? Ik boek een ticket naar Los Angeles, spreek een paar mensen op straat, ik prompt (dat is een ander woord voor ‘voeren’) een paar flarden van de omgeving, en vraag of Tjet even een reportage tikt van 800 woorden over de gespannen situatie aldaar, of wacht, de eindredacteur belt, ze hebben maar 500 woorden, prima joh. Kan ik vervolgens weer aan het zwembad gaan liggen. Of een essay, of ‘longread’. Ellenlange verhalen waarin de auteurs hun persoonlijke leven fileren en een loutering doormaken. 3.000 woorden? Geen enkel probleem. Verrassende wendingen, invalshoeken die ze zelf nog nooit eerder hadden gezien. Tjet regelt het. Of denk groter, waarom niet: schrijf een eindejaarsconference in de stijl van Peter Pannekoek en neem de meest recente nieuwsfeiten mee. Of weirder, eigenzinniger met een twist: een show van Micha Wertheim. Of een televisieshow voor Arjen Lubach, doe ff Tjet! Het kan allemaal. Tuurlijk doe ik dit niet. Ik kijk wel uit. NRC betaalt me voor mijn hoofd, niet voor een briljante robot. Daar mogen jullie als lezer ook van uitgaan. Het staat trouwens ook in onze journalistieke code: je mag AI alleen gebruiken als ‘hulpmiddel’, niet om teksten mee te genereren. Maar ik merk dat ik onrustig ben, de laatste weken. Als ik het niet mag gebruiken, mis ik dan niet de boot? Zouden jullie het accepteren als Tjet mijn co-auteur wordt? Of boeit jullie dat niks, als het maar een slimme column is? Er is op Instagram de hashtag #nofilter. Waarmee je kan laten zien dat de foto die je hebt gemaakt, 100 procent ‘real life’ weerspiegelt. Maar hij wordt ook gebruikt door mensen die flink hebben lopen gummen en schaven. Bedrog. Gaat dat straks ook gelden voor romans? Krijg je dan zinsnede als ‘deze roman kan sporen van ChatGPT bevatten’. En als je braaf bent en op de achterflap de hashtag #noAI zet, wie gelooft je dan nog? Moet je alle columnisten, essayisten, auteurs, cabaretiers, journalisten, romanciers, scriptschijvers en toneelschrijvers op hun blauwe ogen geloven? Of verwacht het publiek, dat ze AI juist WEL gebruiken, omdat ze daarmee betere vakmensen worden die de laatste technieken inzetten om tot betere schrijfsels te komen – dat noemen ze tegenwoordig ‘optimale content’. En dan de kernvraag: als een robot je column kan schrijven, wie ben ik dan nog, als columnist? ‘Je moet ChatGPT zien als een assistent”, zei een vriendin laatst. Tuurlijk joh, dacht ik. Je hebt geen idee. Zeker, de gratis versie is niet altijd even briljant. Maar betaal 23 dollar per maand, de betaalde versie, en je bent een fakkin genius. Een vriend gebruikt hem voor z’n werk, dat ís overigens ook z’n werk, om de mogelijkheden van AI te onderzoeken, en hij krijgt al blikken van z’n collega’s als hij iets briljants zegt: dat heb je zeker weer van Tjet. Soms is dat zo, maar soms ook niet, maar wantrouwen is niet overdreven. Want alles ligt met de betaalde Tjet binnen handbereik. Hij stuurde me laatst een script voor een Seinfeld-aflevering die Tjet had geschreven, gebaseerd op deze column. Ik schrok ervan hoe goed die was. Maar ook Harry Mulisch, Annie M.G. Schmidt, Brigitte Kaandorp – of wie je helden ook zijn. Je kan ze allemaal voor je laten werken. Wie gaat er mee, en wie niet? Maar vooral: hoe ver ga je dan? Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/23/maak-je-geen-zorgen-deze-column-is-niet-door-chatgpt-geschreven-a4898008</guid>
      <pubDate>Mon, 23 Jun 2025 05:57:35 +0000</pubDate>
    </item>
    <item>
      <title><![CDATA[Bladblazers, telefoons op speaker en ghettoblasters op de Veluwe: de hel is het geluid van anderen]]></title>
      <description><![CDATA[<p>Vroeger, als je op straat liep, moest je echt je best doen om iets te hóren. Een zingende merel, een kar die ratelde op de keien, een hond in de verte, een bouwvakker die floot, een scheetje van een meneer op het perron – dat was het wel zo’n beetje. Nu wordt er, zodra je je deur uit stapt, een muur van geluid over je uitgestort. Schreeuwende kinderen die zich van hun ouders „moeten kunnen uiten”. Telefonerende idioten met de speaker op standje kernoorlog. Dreunende bassen in de spijkerbroekenwinkel – „HEBBEN JULLIE LENGTEMAAT 34???” Pompende techno in de kroeg, de terreur van Arbeidsvitaminen op het werk, godbetert. En dan heb ik het nog niet eens over bladblazers. Of keiharde muziek in de mammografiebus, zo schreef een lezeres laatst: „om het geluid uit de behandelruimte te overstemmen” (denk daar maar eens over na). Fakkin’ ghettoblasters op de Veluwe. Schuurmachines. En, uiteraard, de muziek in de Appie. Katy Perry die in je oor staat te schetteren als je moet kiezen tussen pandanrijst en jasmijn – mijn uitgever komt daardoor altijd met de verkeerde thuis schreef hij laatst, áls hij al thuiskomt – de hel is het geluid van anderen. Ik kreeg een mail van ‘Bart en Catelijne’ (achternaam hier bekend), geschreven vanuit een café-restaurant waar „zoals zo vaak in de horeca, weer eens vervelende, storende en volgens ons totaal zinloze muziek op de achtergrond te horen is”. Wie wil dit, schreven ze. „Wie geniet hiervan? Moeten we de geluidsdrek gelaten over ons heen laten gaan, of moeten we soortgenoten zoeken en in opstand komen?” Goeie vraag. Ik had ze bijna geadviseerd om hun lot maar te accepteren. Tot 5 juni. Ik zal de dag nooit vergeten. Toen las ik bij Villamedia dat collega’s van DPG, het concern dat kranten en tijdschriften uitgeeft als Trouw, Libelle en de Volkskrant, een petitie hadden ingediend tegen de muziek op de wc’s op hun nieuwe kantoor. Daar jengelen sinds de opening namelijk radiozenders QMusic en rockballadzender Joe uit de luidsprekers . Probeer je dat eens voor te stellen. Muziek op het kantoortoilet. De enige plek ter wereld zo’n beetje, waar nog stilte is. Het laatste bastion van rust. De enige plek waar je even kon ontsnappen aan de ‘scrum master’, de kwartaalmeeting, dodelijke powerpoints, of de collega die ineens je baas is geworden. Waar je in foetushouding kon bijkomen met je hoofd tegen de rol. En daar nu dus Marieke en Mattie. Raden wat het geluid is. En ‘Africa’ van Toto voor de miljoenste keer. Huilen. Leed. Onrecht. Tot 5 juni dus. De dag die de annalen in zal gaan als de dag dat er eindelijk eens een streep werd getrokken tegen de geluidsterreur. De dag dat er een moedig Gallisch dorpje opstond tegen de bezetter en eiste: tot hier en niet verder, stelletje rukkers. Sterker nog. Ik voorspel dat 5 juni 2025 over 100 jaar wereldwijd met kransen en toespraken herdacht zal worden als de dag dat de aftakeling van onze beschaving een halt werd toegeroepen. Als de dag dat de stilte terugvocht. Lieve mensen – en ik richt me nu ook even tot Bart en Catelijne: ik weet dat we in onzekere, grimmige tijden leven, maar de moedige strijders van DPG brachten de hoop weer terug. Nu alleen nog even die petitie aannemen, modderfokkers. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl Laatst kreeg ik een vraag van een lezer via Twitter. Hij had in een natuurgebied een bord zien staan met omgangsregels, waarvan er eentje luidde: „Groet elkaar vriendelijk.” Moet dat?, vroeg hij zich af. Moet je iedereen groeten? En moet dat alleen in natuurgebieden? Daar moest ik even over nadenken. Ik denk dat hoe verlatener een (natuur)gebied is, hoe eerder je iemand groet. Tenzij je een vrouw bent. Dan groet je vriendelijk, maar zwaai je daarna wel nadrukkelijk met een grote zeis. Voor de zekerheid. In stedelijk Nederland knik je naar iedereen op straat; behalve in Den Haag en bepaalde delen van Amsterdam – daar groet je niemand, zo vertelde een insider me. In Groningen knik je met een ‘moi’ erbij. In Brabant geldt de regel dat als je elkaar drie keer op een dag tegenkomt, je de ander op koffie trakteert. Van Zeeland weet ik te weinig, misschien kan Hugo de Jonge daar iets over zeggen. Op werk groet je alleen de eerste twee keer dat je iemand tegenkomt (de eerste keer uitbundig, de tweede keer met een knik); de derde keer en vaker verstop je je achter een plant, of doe je of je verdiept bent in je loopdossier. In een parenclub of bij de glasbak groet je je baas niet, maar je buurman wel. Verder groet je elkaar niet als je iemand tegenkomt die je kent, maar die overduidelijk aan het vreemdgaan is. Daarom is groeten in hotels ook uit den boze. What happens in een Van der Valk stays in een Van der Valk. Owja, en wielrenners kunnen beter niet groeten, mailde een wielrennende vriend. Het lijkt zo leuk, als je bezig bent met je record op Strava, om dat bejaarde koppel dat je bijna van de sokken reed even te groeten. Maar daar schrikken ze te veel van. En dan het groeten van Bekende Nederlanders. „Hé, wat leuk” is genoeg. En weer door. Dus niet achtervolgen, aanstaren en zeker niet aanraken. Kunnen jullie hier iets mee? NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/16/muziek-op-het-kantoortoilet-over-mn-lijk-a4897109</guid>
      <pubDate>Mon, 16 Jun 2025 05:57:35 +0000</pubDate>
    </item>
    <item>
      <title><![CDATA[Kolfruimtes zonder slot en denigrerende opmerkingen naar vaders: het combineren van werk en kinderen is nog altijd topsport]]></title>
      <description><![CDATA[<p>Het viel me natuurlijk wel vaker op. Dat we in dit land nog steeds ietwat, euh, achterlopen als het om zwangerschap, kinderen, ouders en werk gaat. Maar toen ik laatst een mail kreeg van Barbara, een jonge moeder van 32, of ik eens een column kon schrijven over wat er nog steeds allemaal niet goed geregeld is voor werkende ouders, zakte de moed me in de schoenen. Toen ik haar belde, werd het nog erger. Want Barbara Braak is geen willekeurige moeder-met-ervaring, nee: ze runt een bedrijf, VerlofHub, dat precies hierover gaat. Ze helpt werkgevers met het vinden van vervanging voor vrouwen die met zwangerschapsverlof gaan en adviseert ouders en werkgevers hoe werk en ouderschap te combineren. Ze begon ermee toen ze zelf zwanger was en veel vragen had over verlofregelingen en de combinatie ‘baby en werk’. In gesprekken met andere moeders ging er een beerput aan ellende open. Toen ze na terugkomst van haar verlof kon fluiten naar haar beloofde promotie, stapte ze op en dacht ze, dit moet anders. Tuurlijk. Op papier is er van alles geregeld: kolfruimtes, ouderschapsverlof, vaderschapsverlof, vaders die wat vaker bij het schoolplein gesignaleerd worden — hulde. Maar in de praktijk? Niet echt. Toen ik twintig jaar geleden mijn eigen dochter kreeg, hoopte ik dat het voor de volgende generatie beter geregeld zou zijn. Maar toen ik Barbara sprak, hoorde ik precies dezelfde sh*t als in 2005. ‘Kolfruimtes’ zonder slot op de deur, waar je tussen de dozen zit, in het invalidentoilet of erger, achter een glazen raam – lekker transparant! Denigrerende opmerkingen van leidinggevenden tegen vaders die parttime willen gaan werken of ouderschapsverlof willen opnemen. Zwangere vrouwen die tijdens functioneringsgesprekken wordt gevraagd ‘hoe ze het straks gaan regelen’, en mannen die dat nooit horen. Dat er nog steeds een ‘papa-dag’ is, en geen ‘mama-dag’, kinderopvang die nog steeds onbetaalbaar is, een loonkloof, en de beruchte ‘babyboete’: moeders die hun inkomen na de geboorte met gemiddeld 46 procent zien dalen (!), terwijl het salaris van vaders gelijk blijft. Zwangerschapsdiscriminatie? Goh, wat helpt het toch goed dat dat strafbaar is – not. Het is nog steeds aan de orde van de dag: vrouwen die van belangrijke projecten worden gehaald als ze zwanger zijn. Of die bij terugkomst ontdekken dat hun baan ineens is verdwenen. Oeps! O ja, en probeer als vader maar eens ouderschapsverlof op te nemen tegen 70 procent loon, met een hypotheek en de inflatie op standje 2025. En dan nog de bekrompen ideeën bij een groot deel van de Nederlandse bevolking – nog steeds hetzelfde geleuter als in 2005: ‘Ik betaal niet voor jouw kinderen’ (tuurlijk joh, mijn kind betaalt straks jouw AOW), of: ‘Als je een kind krijgt moet je er als vrouw gewoon 100 procent voor ze zijn’ – blèh. Lees je literatuur eens: kinderopvang is juist goed voor een kind, echt allang aangetoond, stelletje droeftoeters. En natuurlijk Scandinavië – ik kan het woord niet meer hóren – dat zijn nog steeds onze voorbeeldlanden! Al twintig jaar! Ga het gewoon eens zélf regelen, overheid. In plaats van er het ene na het andere bezoek te brengen om te kijken ‘hoe ze het daar allemaal geregeld hebben’. Barbara zei het mooi: al die gebrekkige kolfruimtes staan symbool voor iets groters: hoe slecht er op de werkvloer nog steeds wordt nagedacht over de combinatie van werk en ouderschap. „Zeker binnen organisaties waar de grijze oude man de boardroom vult. Waarom moeten werkende ouders nog steeds zelf continu van alles zelf regelen, plannen en oplossen? Waarom voelt ‘werk en ouderschap combineren’ in Nederland nog altijd als topsport?” Wat ik zou willen? Eindelijk eens een nieuw geluid. Werkgevers die vaders verplichten drie maanden thuis te blijven na de geboorte van hun baby, en hen fulltime doorbetalen: ‘Ik wil je drie maanden niet op kantoor zien’. Vaders die aan de borreltafel zeggen: ‘Waarom vraag je MIJ niet hoe ik het ga regelen?!’ Mannen die het vanzelfsprekend vinden dat als ze een baby krijgen, ze er evenveel tijd aan besteden als de moeders. Een publieke opinie die weet dat vaders net zo goed voor hun kinderen kunnen zorgen als moeders. Maar ook een samenleving die kinderen ziet als de toekomst. Niet als een loden last waar je de eerste twaalf jaar, vooral als vrouw, voor moet bikkelen. Vaders die zeggen: ja, ik zou willen dat het over twintig jaar beter is geregeld, zodat mijn dochter niet met hetzelfde achterlijke land hoeft te dealen, als ik. Werkgevers die zeggen: kom bij ons, wij regelen het voor je. En een kabinet – zou überhaupt mooi zijn als we dat weer eens zouden hebben! Maar ook nog eens een kabinet dat niet alleen zégt dat het ooit beter wordt – dat hoor ik al twintig jaar – maar me ook zegt wannéér, nondedju. Het duurt te lang. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/09/de-combinatie-werk-en-kinderen-dat-voelt-in-nederland-nog-altijd-als-topsport-a4896104</guid>
      <pubDate>Mon, 9 Jun 2025 05:57:36 +0000</pubDate>
    </item>
    <item>
      <title><![CDATA[De militaire aanpak of genuanceerde no cringe-feedback? Zo geef je kritiek aan collega’s]]></title>
      <description><![CDATA[<p>Vorige week schreef ik over kritiek geven, en wat een mijnenveld dat is op je werk. Zeker als je een ouwe, botte boomer bent, en je een jongere collega feedback moet geven die het allemaal niet zo stevig gewend is. Dan krijg je al snel gekwetste zieltjes, of nog erger: het verwijt dat je collega zich ‘onveilig voelt’. Veel lezers mailden dat ze dat herkennen. Maar hééft het wel altijd met generaties te maken? Nee hè? Want iedereen vindt kritiek lastig, of je nou oud bent of jong, bot of soft. Dat komt omdat de mensch zo graag bij de groep wil horen, en we onszelf er niet te ver buiten willen plaatsen – iets met oerangsten en reptielenbreinen. Maar ja, kritiek zal toch gegeven moeten worden. Anders komen we nooit vooruit. Dus zeggen jullie het maar. Kies de militaire aanpak, schreef een vriend. En geef iedereen weerbaarheidstrainingen op het werk. Laat ze lange dagmarsen maken in de volle zon zonder water, en scheld ze om de twintig meter uit zoals in Kamp Van Koningsbrugge. Dan kan iedereen overal tegen, en maakt het niet meer uit hoe kritiek gegeven wordt. Misschien kunnen we iedereen een tijdje in Frankrijk laten werken, schreef een lezer – dan voelt alles in Nederland als een warm bad. Een andere lezer had juist rubberen tegels in z’n kantoor laten leggen, zoals die in de jaren zeventig ineens overal opdoken in speeltuinen. Dan wordt iedereen veilig opgevangen, hoe de kritiek ook gegeven wordt. Zelf dacht ik: eigenlijk zou je zélf moeten kunnen kiezen hoe je je kritiek wil ontvangen – dus hard, zacht of medium – een beetje zoals bij een gekookt ei. Of nóg beter: misschien moet er op elke werkplek een Chief Vertaal Officer (CVO) komen die botte feedback taal kan ‘vertalen’ naar wat gematigder varianten en andersom – naargelang de behoefte. Of een Duolingo-kritiekapp, de ‘feedbackfluisteraar’, die iedereen op z’n telefoon kan downloaden (zitten jullie op te letten, software-ontwikkelaars?!) en die botte kritiek in real time kan omvormen tot de no cringe-variant. Hoe langer ik erover nadacht, hoe enthousiaster ik werd. En dus ben ik maar vast begonnen met het ‘vertalen’ van wat voorbeelden van botte kritiek naar genuanceerde feedback, en weer terug. Andere manieren waarop je naar al die negativiteit kan kijken! Dan hoeft er nooit meer iemand teleurgesteld of beledigd te zijn. Superhandig toch? Dat dacht ik. Komen ze. HARD: Jij zou ontslagen moeten worden. ZACHT: Wat kunnen we doen om je voor ons bedrijf te behouden? HARD: Je stinkt. ZACHT: Je ruikt naar groei. HARD: Krijg jij überhaupt wel eens iets af? ZACHT: Je tempo is verrassend stabiel, en je werkt met veel aandacht voor detail. HARD: Het is hier toch geen sociale werkplaats? ZACHT: Je benadering is zo origineel dat ik hem niet meteen kon plaatsen. HARD: Sjezus wat een broddelwerk. Zo op papier gemieterd, zonder punten en komma’s. ZACHT: Goh, wat heb je dat aardig verwoord! HARD: Ben je nu alweer te laat?! ZACHT: Ik vind het geweldig dat je überhaupt naar kantoor gekomen bent. HARD: Mag ik even iets tegen je aanhouden? ZACHT: Vergeef me mijn big dick energy, maar ik ben benieuwd wat je hiervan vindt. HARD: Onveilig??! Als er iemand met een bijl voor je deur staat, of ongewenst met z’n hand in je broekje zit, dát is onveilig. ZACHT: Ik vind het erg onveilig dat je mijn gedrag als onveilig ervaart. HARD: Jij kan echt niks. ZACHT: Ik krijg de indruk dat je je ambities weer eens even moet herijken aan onze bedrijfscultuur. HARD: Ben je doof ofzo? ZACHT: Ik hoor wat je zegt. HARD: Ik vind je een arrogante schreeuwer. ZACHT: Ik zou je graag iets meer low-key zien, met iets minder main character energy. HARD: Stop met naar m’n tieten kijken. ZACHT: Ik vind het heel cringe dat jij in totale denial voor mijn boundaries alleen maar eyes hebt voor mijn gendernormatieve body parts. Heb jij nog mooie vertalingen van hard naar zacht? Mail me. Dan kunnen de programmeurs aan de slag! Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl 1 Check of iemand goed in haar, diens of zijn vel zit (dat doe je dus niet door aan dat vel te zitten, of met de opmerking: ‘wat kijk je chagrijnig’ maar met iets als: ‘komt het uit?’) 2 Benoem een concreet, recent, punt van kritiek, dus niet: ‘alle gen Z’ers zijn raar’, maar: ‘ik zag dat je vanochtend de liefde bedreef op het kopieerapparaat’. 3 Zeg hoe je dit anders wilt, én waarom (‘ik zou graag willen zien dat je dat voortaan op een hotelkamer doet, omdat het anders voelt alsof je onze collega’s niet serieus neemt, of nou ja, figuurlijk dan’.) 4 Vraag wat de ander nodig heeft om dit in het vervolg beter te doen (wekker, e-bike, functie elders). 5 Vraag of alles duidelijk was. Deel zo nodig tissues uit, of een zelfhulpboek naar keuze. 6 Drink samen een kop koffie en praat nog even over huisdieren, Roxy Dekker, of het feit dat The Beatles uit elkaar zijn. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/02/hard-of-zacht-hoe-wil-jij-je-kritiek-vandaag-a4895452</guid>
      <pubDate>Mon, 2 Jun 2025 05:57:36 +0000</pubDate>
    </item>
    <item>
      <title><![CDATA[Altijd weer dat ‘gezeik over onveiligheid’: Vind jij kritiek geven aan jongere collega’s ook zo lastig?]]></title>
      <description><![CDATA[<p>Afgelopen maand, na een lezing over generaties op de werkvloer, kreeg ik een interessante vraag van een man van eind dertig, begin veertig – dat noemen we tegenwoordig een millennial. We bespraken met een groep van alle leeftijden dat vijftigers het soms moeilijk vinden om kritiek te geven aan jongere collega’s. Je slaat snel de verkeerde toon aan, en dan voelen ze zich soms beledigd, of nog erger: ‘onveilig’. Een aantal vijftigers in het gezelschap klaagde dat ze soms op eieren moesten lopen bij ‘de jongeren’. Tot de ‘millennial’ z’n vraag stelde. En zei dat oudere collega’s hun toon toch ook weleens wat konden matigen? „Waarom moest het altijd zo bot?” Daar moest ik even over nadenken. Want heel eerlijk? Ik denk dat veel collega’s mij ook bot vinden. Het is geen excuus, maar ik denk dat dat deels komt doordat ‘mijn generatie’, generatie X, zo’n beetje gewaterboard werd, als we iets verkeerd deden. We kregen strafwerk op school en dan moest je honderd keer opschrijven dat je er spijt van had. Of je moest in de hoek staan. Mijn ouders vonden dat trouwens prima en zeiden: „Daar zal je het zelf wel naar gemaakt hebben” als ik na het ‘nablijven’ thuiskwam. Dat is wel een verschil met verhalen die ik nu weleens hoor van docenten, waarin ouders verhaal komen halen als hun kampioentje het verzoek heeft gekregen eens naar school te komen, in plaats van in het park te zitten blowen. Maar ook later, op m’n werk, ging het er soms hard aan toe. Ik herinner me dat toen ik in de jaren negentig bij de Volkskrant werkte, er een prikbord hing waarop alle blunders van collega’s die de krant hadden gehaald werden geprikt. Compleet met nare opmerkingen erbij als ‘kan niet schrijven’ en ‘dit werkt hier’, waar alle collega’s smakelijk bij stonden te lachen. Als daar een knipsel van mij hing schaamde ik me, en voelde ik me vernederd. Ik was 26. Maar dat hoorde erbij! Vond je toen. Als je in de Champions League speelde, moest je tikken kunnen incasseren. Misschien dat daar de houding van meer vijftigers vandaan komt, over het ‘gezeik van snowflakes over onveiligheid’. En misschien is dat ook de reden waarom vijftigers over het algemeen wat lankmoediger reageren op nieuws zoals dat van vorige week over topdirigent Jaap van Zweden, die zich volgens tv-programma Pointer schuldig maakte aan grensoverschrijdend gedrag. En toch ben ík blij dat de tijden veranderd zijn. Tuurlijk. Toen ik ernaar vroeg op LinkedIn had ik ook begrip voor de vijftigers die schreven dat het weleens lijkt of „jongeren helemaal nergens meer tegen kunnen”, „geen veerkracht meer hebben” en de „ruggengraat van een zeepaard”. Ik snapte de generatiegenoot die schreef: „Ik merk dat ik tegen gen Z-collega’s voorzichtiger ben geworden”, en degene die zei dat ze „dagelijks leidinggevenden in het publieke domein spreekt die hierdoor verlamd raken”. Of de universitair docent, die studenten tegenwoordig waarschuwt als hij stevige taal gaat gebruiken. Die zegt dat mensen die daar niet tegen kunnen, maar even de vingers in de oren moeten stoppen. „Iets wat ik tot vijf jaar geleden nooit deed.” En ik snapte de gefrustreerde leidinggevende, die ooit telefonisch een 27-jarige medewerkster probeerde te bereiken en toen te horen kreeg: ‘het voelt nu even niet goed’ en daar helemaal niks mee kon. Maar ik ben vooral hoopvol. Als ik lees dat jongeren niet meer klakkeloos álle kritiek accepteren en hun collega’s – hoe oud ze ook zijn – dwingen daar professioneler mee om te gaan. Ik denk soms wel eens dat de woorden ‘onveilig’ en ‘grensoverschrijdend gedrag’ tekenen zijn van emancipatie. Symbolen die je kunt gebruiken, woorden waar wij vroeger geen woorden voor hadden. Ik ben ook dankbaar voor de generaties vóór mij, die de vijfdaagse werkweek bevochten, de oorvijg bestreden, de verkrachting door een priester, het binnen je stand huwen, het enige recht is je aanrecht, en het altijd gelijk geven van iemand die dertig jaar in dienst was. Zo bevechten jongeren tegenwoordig ook misstanden. Het zal niet altijd even handig gaan en er vallen slachtoffers onder de oudjes én de jongeren, maar ik steun de grote beweging. Want zeker, van kritiek word je beter. En natuurlijk kunnen sommige jongeren wel een weerbaarheidstraininkje gebruiken. Maar je leert pas écht iets, als kritiek niet alleen maar gegeven wordt door botteriken die het beter weten, maar met respect en vertrouwen. Je leert pas écht iets, als kritiek niet alleen gegéven wordt, maar ook beklijft. Die millennial die afgelopen week vroeg of het soms wat minder bot kan? Daar wordt iederéén beter van. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/05/26/kun-je-nog-kritiek-geven-aan-jongere-collegas-a4894674</guid>
      <pubDate>Mon, 26 May 2025 05:57:37 +0000</pubDate>
    </item>
  </channel>
</rss>
