<?xml version="1.0" encoding="utf-8"?>
<rss version="2.0">
  <channel>
    <title><![CDATA[Japke-D]]></title>
    <link>https://www.nrc.nl/rubriek/japke-d-denkt-mee/</link>
    <description><![CDATA[Japke-D]]></description>
    <item>
      <title><![CDATA[Bloedeloze flexwerkplekken, telefoons op speaker en soep uit plastic bekers: de horror van het kantoorleven]]></title>
      <description><![CDATA[<p>Afgelopen week klaagde een vriend dat hij weer eens een af-schu-we-lij-ke dag op kantoor had beleefd. Hij zei het ook op die manier: „Af-schu-we-lijk.” „Een draadbreuk bij Zoetermeer, geen flexplek meer toen ik aankwam, doelloze vergadering waarin mensen elkaar napraatten, en soep uit een plastic beker gedronken” – ach gossie, dacht ik, de arme schat. Want probeer je dát eens voor te stellen: soep uit een plastic beker. Tuurlijk. Politieagenten hebben het zwaar met vechtende arrestanten, docenten met volle klassen vol krijsende pubers en verplegers met poep van billen wassen, maar soep uit een plastic beker! Het zou goed zijn als eens wat meer mensen beseffen hoeveel ontberingen kantoortijgers op een gemiddelde kantoordag moeten doorstaan. Deze maand is het vijf jaar geleden dat door corona eindelijk duidelijk werd hoe loodzwaar het kantoorleven is. Van de ene op de andere dag moest de kantoormens thuis gaan werken, en werden hem de ogen geopend welke horror hij zich tot die dag allemaal had moeten laten welgevallen. Files, uitvallende treinen, het geklets van managers over de purpose, het videobellen, de telefoons op speaker, de nutteloze deep dives, de bloedeloze flexplekken. Sinds corona werkt hij het grootste deel van de week lekker thuis. En terecht. Het Europese Hof van de Rechten voor de Mens heeft niet voor niks de thuiswerkdagen maandag, dinsdagmiddag, woensdag, donderdagmiddag en vrijdag al in de universele grondrechten voor de kantoortijger opgenomen. En toch zijn er werkgevers die daar alweer aan gaan morrelen. Die me steeds vaker vragen of ik tips heb, hoe ze hun medewerkers meer dan vier uur per week naar kantoor kunnen krijgen. Ik antwoord dan altijd dat ik niks kan garanderen, maar dat een aantal eenvoudige ingrepen vaak al kan helpen. Zet bijvoorbeeld wasmachines op kantoor, zodat ze daar, net als thuis, een wasje kunnen draaien tijdens het werk. En zorg voor kinderopvang. Dan kunnen ze hun kinderen gewoon meenemen naar hun werk en hoeven ze niet om 13.00 uur alweer naar huis om op tijd bij de crèche te kunnen zijn. Maak ook een pakketservice op het werk, zodat daar alle pakketjes kunnen worden ontvangen. Haal ze op met een auto met chauffeur zodat ze niet in de file hoeven staan, een parkeerplaats hoeven zoeken, of nog erger: in de trein hoeven – quelle horreur! Zorg ook voor alleen maar leuke collega’s om hen heen, die hen niet tegenspreken maar louter prijzen, en geef als werkgever zelf ook nooit kritiek (weet je wel hoe onveilig dat is??!). Zorg dat iedereen een eigen, prikkelvrije kamer met uitzicht krijgt, met massagestoel. En een barista met single origin koffiebonen. Stel de werktijden op van 11.00 tot 14.00 uur. Honden mogen uiteraard ook worden meegenomen. En zorg voor yoga en mindfulnessklasjes voor de work-life balance, een moestuin, een bijenkast (‘die de angel uit elke „bij”-drage haalt’ en voor een ‘buzz kan zorgen’) en een padelbaan, een klimmuur en een brasserie met sterrenchef waar je je vriendjes en vriendinnen kan uitnodigen voor de luns. Verder zijn er uiteraard voldoende ‘rustruimtes’ voor powernaps, voldoende ruimtes waar ongestoord kan worden gevideobeld met het thuisfront, en online geshopt kan worden. En staat het kantoor uiteraard op een A-locatie in een aantrekkelijk stadscentrum, met mooie wandelpaden, een intercity-station op drie meter afstand, en een grote parkeergarage voor het bezoek van buiten, zodat niemand nat haar hoeft te krijgen als het regent. Of wacht, als het regent hoeft uiteraard niemand naar kantoor te komen – duh. Verder kunnen alle ramen open, doet AI al het werk, zijn er bomen, stralende toiletten, geldt er een rijstwafelverbod – leest Dick Schoof eigenlijk mee? – en krijgt iedereen een abonnement op The New York Times. Je hoort de laatste tijd steeds vaker dat kantoorwerkers verwende nesten zijn die zich wel eens wat vaker zouden mogen realiseren hoe geprivilegieerd ze zijn dat ze zelf mogen bepalen wanneer en waar ze werken, dat ze eens wat vaker aan het belang van hun werkgever zouden mogen denken, en dat ze wel anders piepen als straks de recessie weer toeslaat. Ik begrijp dat soort geluiden écht niet. Ik zou zeggen: we mogen blij zijn dat er mensen zijn die überhaupt een paar uurtjes per week naar kantoor willen komen. Hoewel voor het drinken van soep uit een plastic beker natuurlijk nooit een rechtvaardiging zou mogen bestaan. In maart 2020 moest de kantoormens verplicht gaan thuiswerken. Wat is er sindsdien veranderd? Ik vroeg het Nick Lettink de baas van werkplekadviesbureau YNNO en Jacqueline Schlangen, directeur van kennisinstituut Center for People and Buildings dat onderzoek doet naar de ideale werkplek. Samen trekken we een aantal conclusies. 1 Minder werken is gezond, en verplicht op kantoor hangen wordt tegenwoordig als ongezond ervaren. Dat is het ook, want op kantoor zijn vaak veel te veel prikkels, en zitten we veel te veel op ons gat. 2 De kantoormens is structureel gaan thuiswerken. Daardoor zijn ze hogere eisen gaan stellen aan kantoor. Kunnen we er onze collega’s ontmoeten, zijn er voldoende vergaderruimtes, belcellen, kun je er makkelijk komen met het ov of auto? 3 Kantoor is geen clubhuis, maar een plek waar gewerkt moet kunnen worden. Het aantal uren dat we individueel achter een scherm op kantoor werken is gestegen sinds corona. 4 Na de lunch wordt het vaak al rustiger op kantoor. Na 15.00 uur neemt de bezetting helemaal af. De vrijdag is een officiële vrije dag geworden. 5 Sinds 2023 komen we weer vaker naar kantoor. Tegelijkertijd neemt het aantal vierkante kantoormeters per werknemer af. En dan VOELT het ook nog eens krapper sinds corona. Door al het thuiswerken vinden we het sneller te druk op kantoor. 6 Kantoren zijn vaak nog net zo slecht als vóór corona, zegt Nick Lettink. Een koffiepantry in het midden van een ruimte waardoor je rustig werken kunt vergeten (iedereen heeft last van elkaar), grote kantoortuinen met werkplekken in plaats van maximaal vier tot acht werkplekken in een ruimte, belcellen die niet goed afsluiten, te weinig zuurstof, slechte akoestiek. 7 Het is sinds corona drukker geworden in het ov en op de weg. 8 Toch durft geen enkele werkgever z’n vingers te branden aan verplichte kantoordagen. Of spreiding. Hierdoor wordt de piekdrukte op dinsdagen en donderdagen niet opgelost. 9 Thuiswerkers denken vaak dat ze heel effectief, efficiënt en goed werk leveren. Dat valt in de praktijk tegen. 10 De kantoormens is verwend met al het thuiswerken. En denkt minder aan het belang van de organisatie. „Kantoorwerkers moeten nu te vaak zelf beslissen”, vindt Schlangen. „En dan kiezen ze makkelijk voor zichzelf, en thuiswerken.” „Ze redeneren: ‘Mijn werkgever mag blij zijn dat ik kom’”, zegt Nick Lettink. „Dat moet echt anders.” Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl</p>]]></description>
      <guid>https://nrc.nl/nieuws/2025/03/17/zouden-mensen-weten-hoe-zwaar-het-kantoorleven-is-a4886609</guid>
      <pubDate>Mon, 17 Mar 2025 05:57:40 +0000</pubDate>
    </item>
    <item>
      <title><![CDATA[Willen alle ‘personal coaches’ en ‘verandermanagers’ hun mond houden over Zelensky? Dank alvast]]></title>
      <description><![CDATA[<p>Nou hád ik al niet zo’n beste relatie met LinkedIn. Het sociale medium met al die zelffelicitering, humblebrag en schaamteloze opschepperij om de eigen toko te promoten. Nou, die relatie is er vorige week niet veel beter op geworden. Want sindsdien kan je LinkedIn namelijk niet meer openen, of je wordt er overstelpt met tips, adviezen en bespiegelingen van allerlei zelfbenoemde ‘experts’ die ongevraagd het bezoek analyseren dat de Oekraïense president Volodymyr Zelensky op vrijdag 28 februari bracht aan Donald Trump in de Oval Office. Wat Zelensky beter had kunnen doen. Wat we van het incident kunnen opsteken over onszelf en onze „eigen organisatie”. Of nog erger: wat we van Donald Trump en JD Vance kunnen leren. Tuurlijk, als je geopolitiek adviseur bent, Rusland jaren bestudeerd hebt of nog met Poetin in zijn datsja hebt gezeten kan ik me er nog iets bij voorstellen. Maar al die ‘personal coaches’, managementtrainers, ‘verandermanagers’, ‘strategische communicatieadviseurs’, en ‘teamontwikkelingstrajectbegeleiders’? Ik erger me er helemaal kapot aan. Zo zijn er de „lichaamstaalexperts” die uitleggen hoe Zelensky scherper op de „non-verbale communicatie” van Trump en Vance had kunnen letten. De organisatiecoaches die met deze ‘casus’ als voorbeeld uitleggen dat een conflict écht oplossen betekent „niet alleen macht uitoefenen, maar ook luisteren, verbinden en samenwerken. Herken jij dit in jouw organisatie?” De ‘strategische communicatieadviseur’ die Zelensky adviseert zich niet te laten verleiden tot defensieve antwoorden, maar bij zijn eigen boodschap te blijven, „controle te houden over het narratief”, en meer op Trumps ego in te spelen door hem te prijzen om de historische rol die hij zou kunnen spelen in deze crisis. De ‘expert in teaming’ die, heel toevallig (!), net is begonnen met een serie lezingen over respectvolle omgang binnen bedrijven, en Trump adviseert eens wat vaker in de spiegel te kijken. Een ‘ambitious teamplayer’ die oppert om toenadering tot China te zoeken. Het ontbreekt er nog maar aan dat er een ‘personalbrandingsexpert’ schrijft dat Zelensky meer autoriteit had uitgestraald met een stropdas en een jasje, in plaats van met zijn slordige trui. Maar het zou me niet verbazen als een van de grote lichten uit die sector dat inmiddels heeft gedaan. O jongens, wtf. De stuitende pedanterie om te denken dat jij deze geopolitieke nachtmerrie wel even zal duiden. Dat je het überhaupt in je bolle kop haalt om vanuit je keurig aangeharkte Hollandse bloemkoolwijk met een Prius voor de deur schaamteloos te gaan zitten tikken welke „lessen we kunnen trekken” uit deze doodenge wereldcrisis. Alsof Zelensky bij Trump op bezoek was voor een inspiratiesessie over ‘persoonlijke groei in tijden van conflict’. Alsof we niet aan de vooravond van WOIII waren komen te staan als Zelensky maar beter had opgelet op de takeaways van ‘lichaamstaalexpert’ Johan de Vries uit Nergenshuizen. Alsof het niet gaat om een held die zijn bevolking de Russische bommen van het lijf probeert te houden, maar om een scrumcoach op een Hollands industrieterrein die met wat basiscommunicatietips de wereldvrede had kunnen herstellen. Alsof de nakende Derde Wereldoorlog een netwerkborrel is, en een kernoorlog een kans voor persoonlijke groei. Hoezo internationaal horrorscenario?? Hoog tijd om de eigen winkel aan te prijzen, zal je bedoelen, over de rug van een president in oorlogstijd. „Boek mij als spreker op uw event”, „bestel m’n nieuwe boek!”, „abonneer je op mijn nieuwsbrief” – rot toch op. Je zou je toch de ogen uit de kop schamen, als dit je verdienmodel is? Weet je wat ik dacht? Misschien moeten we deze mensen eens uitleggen dat het hier gaat om de dreiging van een nucleaire oorlog in plaats van een ‘lessons learned’ voor kalibrerend Nederland. Misschien moeten we ze uitleggen dat dit een levensgevaarlijke crisis is, in plaats van wat ‘valuable takeaways’ en ‘insights you don’t want to miss!’ Misschien moeten we uitleggen dat dit geen 360-gradenfeedback is, inspirerende TEDTalk, of een ‘omdenken in crisistijd’, maar de kille nieuwe naakte wereldorde. Dat dit geen ‘Hoe presenteer jij jezelf in een gespannen onderhandeling?’-seminar; maar onze bloedeigen wereld die in de fik staat. Misschien moeten we uitleggen dat niet alles een ‘leermoment’ is waar je als authentiek leider je voordeel mee kan doen, maar dat we op de drempel van oorlog staan. Of misschien heb ik zélf gewoon een personal coach nodig, een touch-up voor m’n personal branding en een mindfulnesscursusje in deze onzekere, donkere, doodenge, slapeloze tijden. Dat kan natuurlijk ook. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl</p>]]></description>
      <guid>https://nrc.nl/nieuws/2025/03/10/lichaamstaalexperts-die-zelensky-duiden-op-linkedin-ik-erger-me-daar-kapot-aan-a4885810</guid>
      <pubDate>Mon, 10 Mar 2025 05:57:41 +0000</pubDate>
    </item>
    <item>
      <title><![CDATA[Is je collega écht ziek of aan het faken? Doe de test]]></title>
      <description><![CDATA[<p>Afgelopen week las ik op LinkedIn over een ondernemer die zijn onderhoudsmonteurs 250 euro betaalt als ze het kwartaal daarvoor NIET ziek zijn geweest. Ook heeft hij ingevoerd dat als medewerkers zich ziek willen melden, ze hem daarover persoonlijk moeten bellen, en dus niet even ’s ochtends een appje vanuit bed mogen versturen. Hij was stomverbaasd over de resultaten. Want wat denk je? Had hij in 2023 nog 500 uur ziekteverzuim met een kostenpost van 30.000 euro, sinds de introductie van het nieuwe systeem is dat teruggezakt naar…. NUL! Mij verbaasde het niks. Hollanders doen alles voor centjes. Ik snapte de ondernemer ook meteen. Iedereen kent ze toch? Van die lapszwanzen die even geen zin hebben om te werken en zich dan ‘ziek’ melden. Dat laten ze wel uit hun hoofd als ze 250 euro krijgen, of de baas hoogstpersoonlijk moeten bellen. Verder is het natuurlijk een volslagen belachelijke maatregel. Discriminatie voor mensen die écht ziek zijn. En hoezo mensen aanmoedigen om ziek naar werk te komen? Denk je dat de klanten van dit bedrijf erop zitten te wachten dat er een monteur rochelend van de griep en gloeiend van de koorts of mazelen bij hun op de stoep staat? Ik heb sowieso een hekel aan al de ‘bikkels’ die niezend achter hun scherm zitten en iedereen aansteken – blijf thuis! Het lijkt mij überhaupt een goed idee dat mensen die terugkomen van vakanties met mogelijk dengue, rare wormen en open tbc even twee weken in quarantaine gaan. Dat geldt ook voor carnavalsvierders, want dat is nog gevaarlijker. Maar goed. Hoog tijd, lijkt mij, voor een handig instrument waarmee je kan bepalen of iemand écht ziek is, of het alleen maar loopt te faken. Dus twijfel je aan wat je collega heeft? Maak dan deze 100 procent wetenschappelijk onderbouwde test (bron: mijn onderbuikgevoel) en je weet binnen 30 seconden of je een medisch wonder, of een fulltime oplichter in je team hebt zitten. Hoe meer punten, hoe meer een collega zit te faken. 1 Een collega appt vlak voor de deadline van een groot project dat hij ziek is. En zet vlak daarna foto’s van een fris gesausde muur, een zonnig strand, of live rave op Instagram. 400 punten. 2 Een collega belt dat ze ziek is, krijgt een enorme hoestbui – „moment, ik zie wat bloed in mijn zakdoek”. En moet vier keer terugbellen om coherent z’n verhaal te kunnen doen. 0 punten. 3 Je manager wil na afloop van een zoom-meeting ‘nog even bijkleppen’ en een van de collega’s zegt: „Euh. Over kleppen gesproken, ik moet me de rest van de dag ziekmelden, want ik lig op de hartbewaking, de arts belt jou zo even.” 0 punten. 4 Een collega belt dat ze „iets vaags heeft, geen idee wat”. Maar dat ze er wel „even drie daagjes ‘preventief’ uit moet om erger te voorkomen”. Maar dat ze vrijdag wel gewoon naar het concert van de Toppers kan. 400 punten. 5 Een collega appt op een vrijdag dat ze „iets verkeerds heeft gegeten”. En „meteen even de maandag, dinsdag en woensdag erbij pakt” om „echt goed uit te zieken”. 50 punten. 6 Een collega belt dat hij ziek is omdat hij het weekend naar een festival is geweest. En nu „eerst écht even moet bijkomen”. 500 punten 7 Een collega belt dat hij niet kan komen omdat hij zich slapjes voelt. En dat hij een week gaat skiën. Omdat „buitenlucht goed voor z’n herstel is”. 500 punten. 8 Een collega meldt op de groepsapp dat de kinderopvang gesloten is wegens personeelstekort. En meldt zich drie minuten later ziek. „Stom toeval”. 100 punten. 9 Een collega belt dat hij ziek is en dan gaat de bel. „O wacht, even de loodgieter binnenlaten. Was helemaal vergeten dat die kwam, mazzel dat ik nu toevallig thuis ben.’ 200 punten. 10 Een collega meldt zich ziek vanwege ‘vage duizeligheidsklachten’. En dient een paar uur later z’n achterstallige declaraties van het afgelopen half jaar in. 50 punten. 11 Een collega belt over een mail en als jij zegt: ‘Hee, moest jij niet bevallen’, is haar antwoord: „Ja, is net gebeurd! Maar ik lig toch even te wachten tot ik gehecht word!” 0 punten. 12 Iemand belt de dag voor zijn wintersport dat hij ziek is. Vervolgens is hij hyperactief op de groepsapp („drie meter sneeuw in Oostenrijk!!!”), en volgen even later de foto’s van het omleggen van de winterbanden en het monteren van de dakkoffer. 500 punten. 13 Een collega komt naar kantoor, stapt uit z’n auto, loopt met krukken. En kotst van de pijn op de parkeerplaats. (En moet vervolgens naar huis worden gebracht omdat hij echt niets meer kan). 0 punten. Meer dan 400 punten: gefeliciteerd je hebt een notoire faker in je team. Zo iemand die vooral op dinsdag en donderdag (drukke filedagen) ziek is, altijd net een stekende hoofdpijn voelt opkomen op de dag van de kwartaalupdate en standaard iets verkeerds heeft gegeten als de rotklussen verdeeld moeten worden. Het wordt tijd voor een exitgesprekje. Want werk is geen hobby en ziekmelden is geen verlengde vakantie – ze rekenen op je. Of je bent écht ziek, of gewoon een lapzwans. Tussen de 100 en 400 punten: Deze collega’s beheersen het spel. Genoeg twijfel, te weinig bewijs. Want ze kúnnen echt ziek zijn, maar ook van het type ‘ik ben ziek, werk thuis, schilder ondertussen de woonkamer’, en ‘kom net terug van carnaval’. Meer onderzoek is nodig. Minder dan 100 punten: deze collega is echt ziek. Hij zou het liefst de 80 bugfixes die hij deze week beloofd had nog uitvoeren, maar het lukt écht niet. Bel 112, stuur hem een kaart, verbied hem naar werk te komen, en laat hem verder met rust. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl</p>]]></description>
      <guid>https://nrc.nl/nieuws/2025/03/03/is-je-collega-echt-ziek-of-aan-het-faken-doe-de-test-a4885042</guid>
      <pubDate>Mon, 3 Mar 2025 05:57:41 +0000</pubDate>
    </item>
    <item>
      <title><![CDATA[De 13 slechte eigenschappen die elke manager zou moeten hebben]]></title>
      <description><![CDATA[<p>Tegenwoordig kan je geen bedrijf, congrescentrum, hotel, universiteit, theater, buurtcentrum, of restaurant binnen lopen of er is wel een leiderschapscursus aan de gang. Mannen, het zijn uiteraard meestal mannen, die met roos op de schouders, klikkers in de hand en microfoontjes op het hoofd vertellen hoe je een goede leider wordt. Ik trof er laatst zelfs eentje bij de snackbar – de overige zaaltjes in de buurt zaten blijkbaar al vol vanwege andere leiderschapscursussen – die naast de frituur en achter een flip-over aan een groepje pastelkleurige overhemden en kekke jurkjes stond uit te leggen dat je als manager „empathie, authenticiteit, zelfkennis, lef, zelfspot, sociale intelligentie, vlijt, besluitvaardigheid, nederigheid, zelfvertrouwen, en strategisch inzicht nodig hebt om vanuit vertrouwen richting te kunnen geven”. Ja man. Leiderschap is hot, hoor. Zó hot, dat ik me de laatste tijd steeds vaker afvraag: zouden al die leiderschapsprogramma’s ook de waarheid vertellen? Dat je niet alleen góéde eigenschappen nodig hebt als baas, maar ook sléchte eigenschappen? Dat je niet alleen een Goed, Prettig, Uitgebalanceerd en Stabiel Mensch moet zijn, maar soms ook een beetje een klootzak om de top te kunnen bereiken? En dus zet ik ze maar even op een rijtje, alle slechte eigenschappen die je toch echt zult moeten hebben om een goede baas te kunnen zijn. Ook fijn voor iedereen die het maar niet lukt een leidinggevende functie te bemachtigen: jullie hebben gewoon een te mooi karakter. Komen ze. 1 Een goede baas is niet te empathisch. Tuurlijk, je leeft mee met elke dode hamster, elk mazeltje op het kinderdagverblijf en elke alleenstaande millennial zonder kinderen die al in de stress raakt van de klusjesman die een dag eerder komt, maar het werk moet wel af. 2 Je moet dus ook goed kunnen liegen. Je moet immers enthousiast kunnen doen over „de nieuwe strategie” omdat de vorige waar je ook zo enthousiast over deed niet werkte. Je moet kunnen zeggen: ‘Wat leuk dat je voor de vierde keer zwanger bent Inge, een tweeling!’ terwijl je denkt: ‘kolere, hoe krijg ik dat allemaal weer geregeld?’ En je moet begrijpend kunnen knikken als een 23-jarige bij de koffieautomaat begint te mekkeren dat ze „geen energie krijgt van werk” terwijl jij denkt: „SUCK IT UP AND GROW A PAIR.” 3 Je moet ook kunnen intimideren. Geen Matthijs van Nieuwkerk-achtige taferelen natuurlijk, maar het mag ze af en toe best een beetje dun door de broek lopen. Dreigend over je halve brilletje kijken, ijskoud je wenkbrauw optrekken, zwijgend iemand de rug toe keren – daar kom je vaak verder mee dan met een ‘joh jochie, ik zie dat dit moeilijk voor je is’. 4 ‘Vaag zijn’ moet je ook in huis hebben. Als ze lucht krijgen van de reorganisatie waarbij 10 van de 13 collega’s moet vertrekken en je mag er nog niks over zeggen, zul je er toch een overtuigende ‘ik kom hierop terug’ uit moeten kunnen gooien. 5 Een beetje narcisme kan ook geen kwaad. Niet omdat je jezelf zo geweldig vindt (hoewel, waarom ook niet?), maar omdat ze je anders uit je sokken blazen met die eindeloze tsunami van ‘Heb je even tijd?’, ‘Dit gaat fout!’, en ‘Waarom is mijn vakantie niet goedgekeurd?’. Het is sowieso goed om als manager veel over jezelf te praten. Dan weten ze wat je belangrijk vindt en hoe ze je kunnen paaien. 6 Oppervlakkigheid is ook een must. Dad jokes, burning platforms, agile werken, voetbal, op woensdag de week doormidden zagen – het is niet de bedoeling dat je je existentiële twijfel over de nakende Derde Wereldoorlog gaat zitten toelaten. Het moet wel gezellig blijven, jongens. 7 Ook een must: een wantrouwig karakter. Is de oma van Willem nu alweer overleden? Wat doen Chantal en Henk in het kopieerhok? Is dit niet al de vijfde keer dat Alex z’n verstandskiezen eruit moeten? Vertrouwen is prachtig, maar controle nog beter. 8 En een beetje sadomasochisme, alsjeblieft! Anders hou je het echt niet vol. Al die lange dagen op een triest kantorenpark, de verplichte teamuitjes in de stromende regen, de saaie strategische sessies? Dat bedoel ik. 9 En een niet al te scherp afgesteld moreel kompas. Niet te gortig natuurlijk, anders eindig je op een hr-lijstje. Maar af en toe een snufje machiavellisme is cruciaal om met alle corporate winden mee te kunnen ‘bewegen’. Een manager die denkt dat alles met integriteit op te lossen is, eindigt in de burn-outkliniek. 10 Ongegeneerd kunnen bluffen is ook cruciaal. „Kun jij dit?” – „Ja, natuurlijk.” De beste managers zijn degenen die als het bedrijf in de fik staat en de afdeling marketing krijsend in de gang ligt, kalm blijven en zeggen: „Chill out”, terwijl ze op YouTube zoeken hoe je een brand blust. 11 Een beetje inhalig zijn is ook een voorwaarde. Iemand die niet voor zichzelf kan zorgen kan dat ook niet voor zijn team. Bovendien is het handig als je gevoelig bent voor honderd euro bruto extra per maand. Anders wil echt niemand meer manager worden. 12 Verder is het fijn als je geleerd hebt je gevoelens af en toe te negeren. Anders lukt het je niet om met de rauwe realiteit van het écht ernstige, persoonlijke, leed van collega’s om te gaan. 13 En o ja, en dat vergeet ik bijna: de beste managers zijn de mensen die helemaal geen zin hebben om de baas te worden! Zo begreep ik tenminste laatst uit een artikel van De Correspondent. Mensen die NIET hun vinger opsteken als er een leidinggevende functie vacant komt – zijn vaak vrouwen, trouwens –, dát zijn vaak de beste managers. Maar ik weet niet of dat nou een goede of een slechte eigenschap is. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl</p>]]></description>
      <guid>https://nrc.nl/nieuws/2025/02/24/de-13-slechte-eigenschappen-die-elke-manager-zou-moeten-hebben-a4884211</guid>
      <pubDate>Mon, 24 Feb 2025 05:57:41 +0000</pubDate>
    </item>
    <item>
      <title><![CDATA[De 17 dingen die altijd misgaan  in een hotel]]></title>
      <description><![CDATA[<p>Mensen die me kennen weten het: als het over logeren of vakantie gaat, mijd ik alle luxe. Ik hak nog liever m’n rechterhand af, dan dat ik in een hotel ga slapen. Infinitypools, luxe ontbijtbuffetten en ruime hotelsuites? No way. Ik ga liever met een tentje en een paar vieze sokken in m’n rugzak de wildernis in. Leven op een paar appels, wat bessen en regenwater. Een incidenteel konijn dat ik met blote handen uit de bosjes trek, en rooster op een vuurtje. Slapen op de koude rotsgrond, poepen achter een struik, en lekker stinken in een wollen trui zonder toilet of (warm) stromend water – dát is leven. Maar soms wordt het niet geaccepteerd als ik tijdens een congres in een kartonnen doos op de parkeerplaats wil slapen, tijdens een stedentrip in een steeg, of in een slaapzak onder het Hollywood Sign. En móét ik wel in een hotel. Wat me dan opvalt: altijd weer diezelfde 17 dingen waaraan ik me erger. Soms vraag ik me af: zouden hoteleigenaren ooit zélf in hun kamers slapen? Dan zouden we toch allang van al die hotelergernissen verlost zijn? Komen ze. 1 Het ellenlange inchecken. Met paspoort, rijbewijs, postcodes en telefoonnummers. Terwijl je alles, maar dan ook echt álles – tot je onderbroekenmaat toe – al online hebt doorgegeven. En dan nóg zitten ze bij recepties urenlang op toetsenborden te tikken. Waarom? 2 De hitte in je kamer. Of de kou. OMDAT DE VERWARMING NIET UIT KAN, of omdat er een airco hangt die je als een overspannen straaljager naar de tering blaast. In een hotelkamer word je altijd als een uitgedroogd veenlijk wakker. 3 De hippe glazen badkamerdeuren. Waardoor je vol zicht hebt op je kakkende partner. Of de ‘douchedeur die halverwege ophoudt’. Waardoor je na elke douche een zwembad in je kamer hebt. 4 De doucheknoppen waar je een universitaire graad voor nodig hebt. En die uiteindelijk toch weer een laf straaltje geven dat van gloeiend heet naar ijskoud gaat. En terug. De handdouche die je alleen op buikhoogte kan ophangen als je je wil inzepen. De ‘regendouche’ waaronder je je nek verrekt, als je je haar droog wil houden. 5 De föhn. Die vakkundig op een geheime plek verstopt is, blaast als een laf nat windje, eruitziet of hij de Eerste Wereldoorlog nog heeft meegemaakt, en waarvoor nooit een stopcontact beschikbaar is naast een spiegel. Of nog erger: de föhn die – logisch – vastzit aan de muur met een snoertje van twee centimeter. 6 Het ontbijtbuffet. Dat bestaat uit een paar droge broodjes, koffie die al de hele nacht op een pitje heeft staan borrelen, het grijze roerei dat eruitziet als een experiment van NASA, en een vaag vleeswarenplankje dat lekker ligt te zweten. 7 Het hotelzwembad. Dat op de foto een olympische afmeting heeft, maar in werkelijkheid een badkuip blijkt die dicht is, ijskoud, ‘onder constructie’, of allemaal tegelijk. 8 Het ‘zeezicht’. Dat je alleen kan zien als je jezelf drie meter horizontaal uit het raam schuift. Of de kamer met ‘uitzicht’ – op de parkeerplaats, de airco’s, een blinde muur, de vuilcontainers of de achterkant van een andere kamer, waar een toerist in zijn onderbroek op bed ligt. 9 De minibar die ’s nachts ineens gaat rochelen als een ouwe walrus. Met flesjes van 12,50 euro. „Nee, de flesjes water die naast uw bed stonden, waren niet inbegrepen.” 10 De ‘Gratis wifi in het hele hotel’. Die alleen bij de receptie werkt – als je in een bepaalde hoek staat en één been omhooghoudt – en zelfs dán nog steeds trager is dan 3G in een verlaten weiland. 11 De gehorige kamers! Of de afgesloten tussendeur! Waardoor je de plassende man naast je drie keer per nacht in een kale buis kan horen kletteren, of nog erger: de buren die doktertje aan het spelen zijn. 12 Het raam dat niet open kan. Terwijl de vorige gast best last had van flatulentie. 13 De verlichting. Die met een niet te snappen knoppenpaneel naast je bed bediend moet worden. Er is altijd één lamp die niet uitgaat. Jammer. 14 De knipperende lichtjes ’s nachts. Van de tv, de rookmelder, de koelkast, de bewegingssensor, de telefoon, de thermostaat en de alarmklok waardoor je vreest dat je óf breinschade hebt, óf in een gamehal zit. 15 Het ‘kingsize’ bed. Dat uit twee losse bedden bestaat die uit elkaar schuiven zodra je erop gaat liggen, en dat altijd veel te strak is ingestopt!! Waardoor je kramp krijgt van het lostrappen. De twee dikke kussens, in plaats van een dikke en een dunne, waardoor je als buikslaper nekkramp krijgt. Als rugslaper ook trouwens. 16 De strijkplank (??). Die je nooit nodig hebt, maar wel altijd op je hoofd flikkert als je iets uit de kast wil pakken. De vier kleerhangers, voor twee personen. 17 De receptiemedewerker die ‘het zal doorgeven’ als je ergens over geklaagd hebt. Tuurlijk joh. O man. Ik kan niet wachten tot ik weer in m’n tentje lig. Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2025/02/17/de-17-dingen-die-altijd-misgaan-in-een-hotel-a4883369</guid>
      <pubDate>Mon, 17 Feb 2025 05:57:42 +0000</pubDate>
    </item>
    <item>
      <title><![CDATA[Welke grappen kun je niet meer maken in 2025?]]></title>
      <description><![CDATA[<p>Toen het stof dan eindelijk weer was gaan liggen over de vermeende Hitlergroet/onhandige beweging van Elon Musk tijdens de inauguratie van Donald Trump, vroeg een vriend wat je moet doen als je een nazi bent met een ‘frozen shoulder’ en je een Hitlergroet wil maken. Ik moest lachen. Want ik ken m’n vriend, hij haat nazi’s – ik zeg het er maar even voor de zekerheid bij – en hij maakte een belachelijk groot ding op een absurde manier heel klein, de algemene wetten van de humor, zeg maar. Toch wist ik niet of ik erover zou durven schrijven. Zouden lezers de humor snappen? Kun je überhaupt nog grappen maken over de Hitlergroet in deze gepolariseerde tijden? Ik twijfelde. Ik denk de laatste tijd sowieso steeds vaker: snappen mensen ironie nog wel? De mails die ik soms krijg. Laatst dus nog van ouderen die woedend waren over mijn column over ‘gedragsregels’ voor senioren. Maar ook woedende vrouwen toen ik grappen maakte over parttime werken, woedende mannen toen ik grappen maakte over Mannendag, woedende lezers toen ik de grap maakte dat collega’s die in september op vakantie gaan, aso’s zijn. Of de lezer die me laatst bezorgd mailde of er écht alleen nog maar knappe jonge mannen worden aangenomen sinds NRC een vrouwelijke hoofdredacteur heeft. Ik weiger te geloven dat ironie dood is, maar in mijn meelboks lijkt het daar soms verdacht veel op. Omdat ik het even niet meer zag zitten, besloot ik twee experts te bellen: comedians Peter Pannekoek en Raoul Heertje – voor wat bemoediging, wijsheid en duiding. Ze wilden me best even geruststellen. Want natuurlijk kun je gewoon nog overal grappen over maken, kom op zeg. Zeker, „ironie is wel een beetje klaar, als stijlfiguur”, zegt Raoul Heertje. „Omdat alles wat je ironisch kan bedenken, tegenwoordig in talkshows en in de Tweede Kamer bloedserieus door mensen gezegd wordt.” Maar er zijn tegenwoordig echt geen onderwerpen taboe. „Dat je niks meer mag zeggen vanwege woke is vooral een verzinsel van de media”, zegt Heertje. „Als een grap goed is, kan hij altijd.” Het is wel zo dat het publiek tegenwoordig mag zeggen: ‘dit is niet oké’, zegt Heertje. En er zijn tegenwoordig ook veel meer manieren om je onvrede te uiten, via de mail en de soosjals, terwijl dat vroeger hooguit via een rechtszaak kon, of een ingezonden brief, zegt Peter Pannekoek. Maar geluiden als ‘je mag niks meer zeggen tegenwoordig’, vinden ze allebei onzin. „Het probleem lijkt me meer dat de ‘alleszeggers’ er niet goed tegen kunnen als mensen even hard op hún teksten reageren”, zegt Heertje. Wat wel echt een verschil is met vroeger, zegt Peter Pannekoek, is dat mensen grappen persoonlijker zijn gaan nemen. Hij noemt dat de ‘vrijheid om gekwetst te zijn’. „Als ik een grap maak over mijn vader die is overleden aan kanker, krijg ik soms boze reacties van mensen die een oom verloren hebben, of iemand kennen met kanker.” Daar probeert hij soms rekening mee te houden. „Niet dat ik mezelf censureer, maar door een of twee zinnetjes toe te voegen, kun je het iets meer in context plaatsen.” Mensen zijn ook sneller woedend, valt Heertje op. „Woedend zijn is een beetje een way of life geworden.” Maar daar moet je je doof voor proberen te houden, ook omdat het vaak totaal niet representatief is, zegt hij. „Het is een beetje als de asielcrisis: als je zoveel mensen op tv erover hoort schreeuwen, denk je dat die er is. Zo denk jij nu ook dat er een humorcrisis is. Nou, die is er niet.” En toch, een grap in NRC over de Hitlergroet? In een theater kan dat altijd, vinden allebei. Daar kennen mensen de comedian, kun je ze meenemen in een grap, maar in een krant? Dan zit je een loodzware geopolitieke analyse te lezen over Trump en Groenland en dan BAM, ineens een grap over de Hitlergroet van een columnist die je niet kent! Lastiger! Heertje zou overigens überhaupt geen grap maken over de Hitlergroet van Musk. „Die is slechts onderdeel en illustratie van veel belangrijkere onderwerpen, en ook geen echte verrassing.” Pannekoek heeft er onlangs wel een grap over gemaakt, maar die gaat hij hier echt niet herhalen „omdat hij voor het podium is geschreven, en daar verteld moet worden – dat is de juiste context. Niet voor een interview, waarbij intonatie, mimiek en de intentie ontbreken.” En dus weet ik het nog steeds niet. Of ik een grap kan maken over de Hitlergroet in NRC. Of nou ja, de vereisten voor een Hitlergroet zijn gelukkig wél duidelijk: de rechterarm gestrekt, tussen de 105 en 165 graden en met links is alleen toegestaan als de rechter arm ontbreekt, dus ik vrees dat het met een ‘frozen rechter-shoulder’ lastig wordt. Er schijnt wel een halfhartige Hitlergroet te bestaan waarover Jerry Seinfeld ooit een grap maakte. Een soort zwaaitje vanuit de elleboog, voor nazi’s die geen zin hebben om de hele dag de arm te strekken: ‘pfff, ja joh, heil Hitler, whatever, zijn er nog donuts, doet de printer het alweer?’ Maar als je dat te vaak doet, word je denk ik niet serieus genomen. Je kan trouwens ook een frozen shoulder krijgen van de Hitlergroet. Zelfs als je er eentje al dan niet per ongeluk maakt, ik kijk nu naar jou, Elon Musk. Wat gelukkig wél altijd kan, frozen shoulder of niet, is de middelvinger. Hoewel het me niet zou verbazen als dat binnenkort ook ineens een Romeinse groet blijkt te zijn geweest, of een vredessymbool in de oudheid, of gewoon een onhandige beweging. Het zijn vreemde tijden. Er lazert van alles van z’n voetstuk, inclusief de ironie. Mag je nog een grap maken over de Hitlergroet? Ik twijfel nog steeds. Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2025/02/10/een-grap-over-de-hitlergroet-dat-kan-in-nrc-nog-best-lastig-worden-a4882611</guid>
      <pubDate>Mon, 10 Feb 2025 05:57:42 +0000</pubDate>
    </item>
    <item>
      <title><![CDATA[Als we seks wat minder zouden overschatten, zouden we een stuk gelukkiger zijn]]></title>
      <description><![CDATA[<p>Voor de mensen die weinig tijd hebben, vat ik deze column alvast even samen: we worden ongelukkig van werk en het gelukkigst van seks. Dat blijkt althans uit onderzoek van de Britse economen Alex Bryson en George MacKerron. Ze vroegen 30.928 meerderjarige landgenoten – gemiddeld 33 jaar oud, voornamelijk uit Londen, en met gemiddeld een hoger inkomen – van 2010 tot 2016 op willekeurige momenten via een app op hun telefoon wat ze aan het doen waren en hoe gelukkig hen dat maakte. Nou, en daar kwam het dus uit: werk is blèh, seks is yeah! Toen het onderzoek in 2017 in The Economic Journal werd gepubliceerd had ik het even gemist. Maar toen hoogleraar economie Robert Dur van de Erasmus Universiteit het onlangs weer eens aanhaalde op LinkedIn, was ik meteen geïnteresseerd – en vele mensen met mij. Want hoezo werden deze mensen ongelukkig van werken?! Maar liefst gemiddeld 8 procent ongelukkiger dan als ze niet werkten! Misschien dat al die mensen een rotbaas hadden. Of dat ze op het moment dat de app ging piepen, net hun ‘why’ moesten formuleren, of in een kampvuurgesprek zaten. Of allemaal naar George van de boekhouding zaten te luisteren die over z’n kalknagels begon. Verder kan ik me er echt niets bij voorstellen. Er was slechts één activiteit die de respondenten nóg ongelukkiger maakte dan werk, en dat was ‘ziek in bed liggen’ – dat maakte hen 20 procent ongelukkiger. „Zoek een andere baan!”, gilde ik naar m’n scherm. Maar echt. Ga wat leuks doen met je leven als je hoogopgeleid bent, gezond en rijk en gemiddeld 33! Als íéts je gelukkig kan maken, is het leuk werk! Ik zag trouwens nog wel meer gekke dingen in het onderzoek. Zo werd ‘alcohol drinken’ bijvoorbeeld lager gewaardeerd dan ‘koffie drinken’ (onbegrijpelijk), en maakte ‘lezen’ minder gelukkig dan ‘naar de bibliotheek gaan’ – hoe dan? Misschien hebben deze mensen seks in de bibliotheek. Ik zag ook dat de respondenten minder gelukkig werden van ‘hobby’s’, dan van ‘alcohol drinken’. Dan heb je gewoon de verkeerde hobby, denk ik dan. Verder miste ik een hoop activiteiten die mij persoonlijk nogal ongelukkig maken. Een begrafenis bijvoorbeeld (ik durf te wedden dat je eigen begrafenis je toch een stuk ongelukkiger maakt dan werk), mensen die tegenover je in de trein uit hun neus zitten te eten, in elkaar geslagen worden, luisteren naar Jan Smit en rijstwafels. Vind je het gek dat ‘ziek zijn’ en ‘werk’ dan zo hoog scoren – als er nauwelijks concurrentie is. Maar de meeste vragen heb ik toch wel over de positieve waardering van seks en intimiteit door deze respondenten. Dat vermeerderde hun geluksgevoel met 14 procent. Really? Weten deze mensen überhaupt wel wat geluk is. Ik kan zo dertig dingen opnoemen die mij gelukkiger maken dan seks. Ik zal wel weer raar zijn, en ik heb natuurlijk belachelijk leuk werk, sue me, maar ik vind werk geregeld leuker dan seks. Of ben ik gewoon eerlijk, dat kan natuurlijk ook. Als we seks eens wat minder zouden overschatten, zouden we sowieso een stuk gelukkiger zijn. Ik ben ook behoorlijk benieuwd met wie de mensen in dit onderzoek seks hadden. Was het met hun eigen partner? Gingen ze vreemd? Hoelang kenden ze elkaar, drie dagen of negen jaar? Ook op welk moment de app een melding gaf zou ik graag willen weten! Op het moment dat je zo een volwassen vent van z’n brommer zou kunnen schieten? Of het moment dat je halverwege merkt dat ze in slaap is gevallen? Weet je wat ik denk? Dat de bedpartners meekeken terwijl de respondenten de app invulden. Ik kan me niet voorstellen dat je dat anoniem kan doen als je met twee benen in je nek ligt, er een piep gaat en je zegt: „moment schat, even de app invullen”. Dan wordt er natuurlijk over je schouder meegeloerd, en kun je echt niet aankruisen dat de seks nog slechter was dan ziek in bed liggen. En dan de alternatieven waarmee ‘seks en intimiteit’ moest concurreren. ‘Tuinieren, jagen, sporten, theaterbezoek, musea, vissen, en vogels kijken’, om er een paar te noemen – gaap. Met het risico dat ik nu weer allemaal boze senioren achter me aankrijg: vind je het gek dat seks dan het hoogste scoort? Waarom stond ‘douchen’ er bijvoorbeeld niet bij – iets dat mij persoonlijk intens gelukkig maakt. Of met je tenen in de Middellandse Zee. De zon die doorbreekt na vier weken regen. Een tentamen dat je na drie pogingen haalt, die ene leuke baan die je eindelijk krijgt, lopen op het bergpad langs de Tre Cime. In Italië rondlopen überhaupt! Je dochter die lacht om je grap, je kat die in een schattig rolletje op de bank ligt, belletje trekken. Kakken zonder te hoeven vegen – dat is ook mooi hoor! Of Elon Musk die ‘Adolf Twittler’ genoemd wordt. Ik weet zeker dat als díé zaken op de lijst hadden gestaan, seks echt niet zomaar als ‘winnaar’ uit de bus gekomen was. We houden het er maar op dat het een niet-representatieve groep was die aan het onderzoek meedeed. En sinds 2017 is er natuurlijk ook zoveel veranderd! We hébben nog amper seks, zoveel zitten we op onze telefoon! Ik begon tijdens het lezen in ieder geval heel erg benieuwd te worden naar waar Nederlanders gelukkig van worden. Ik gok dat jullie seks een stuk lager waarderen dan ‘een politicus uit de coalitie die iets verstandigs zegt’. Ik bedoel ook: meer onderzoek is nodig. Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl Afgelopen week kreeg ik de vraag van een lezer wat je moet doen als je een 63-jarige man bent die in openbare toiletten problemen krijgt met plassen. Het begon hem op te vallen dat de „mannen om mij heen er moeite mee hebben”. Zozeer zelfs, dat de „sfeer soms wat ongemakkelijk wordt wanneer mijn druppelen erg langzaam gaat” en hij zich soms afvraagt of hij het anders moet gaan doen. „Berouwvoller, gegeneerd? Achter het deurtje op de pot of voortaan weer tussen de zakdoekjes in de bosjes, zodat anderen mijn ongemak niet overnemen? Zou u eens met mij mee willen denken?” Als vrouw zou ik zeggen: „Wtf zeg, laat je niet opjagen! Ik zou hier ook graag Elaine uit de comedy Seinfeld willen citeren: „I don’t know how you guys walk around with these things.” Want jezus jongens: het lijkt me vreselijk in het openbaar je gereedschap te moeten ontbloten en dan ook nog eens te worden afgerekend op je straal. Alle mannen ter wereld hebben dus hierbij van mij al een flinke dot respect te pakken. M’n mannelijke vrienden waren daar blij mee. Ze stuurden me de, voor mij uiteraard onbekende, ‘code op het herentoilet’: „We geven elkaar de ruimte, we spieken niet naar elkaars ding, en als iemand er wat langer over doet, snappen wij dat.” Als je een koning op druppelgebied treft, kan je er dus hooguit met een geintje iets van zeggen, vonden zij, zo van: „Hey zeikerd, neem je tijd, hè?” „Dan geef je wel het signaal, maar dwing je niemand.” Zeggen: „Hey, dat duurt wel heel erg lang, laat je prostaat eens nakijken!”, wat ikzélf zou adviseren, is dus echt not done. Een prostaatonderzoek schijnt namelijk vreselijk te zijn, mannen hebben het de laatste jaren al moeilijk genoeg, en échte mannen horen natuurlijk sowieso hun lichamelijke klachten te negeren. Ik geef het maar even door.</p>]]></description>
      <guid>https://nrc.nl/nieuws/2025/01/27/seks-maakt-gelukkig-werk-ongelukkig-really-a4881045</guid>
      <pubDate>Mon, 27 Jan 2025 05:57:43 +0000</pubDate>
    </item>
    <item>
      <title><![CDATA[Na een stortvloed aan woedende lezersbrieven, vandaag mijn regels voor jongeren]]></title>
      <description><![CDATA[<p>Als columnist heb ik mezelf ten dienste van de gemeenschap gesteld. Meedenken met „de mense”, adviezen geven, complexe vraagstukken behapbaar maken – er gaat geen dag voorbij dat ik niet denk: hoe kan ik de abonnees van NRC tot leidraad en baken zijn. Zo zag ik mijn column van afgelopen week ook, toen ik schreef over gedragsregels voor 65-plussers. Het leek me nuttig om deze groep eens bij de hand te nemen omdat er dit jaar voor het eerst in ons land sinds 1900 meer 65-plussers dan 20-minners zijn. En dus formuleerde ik 18 ‘leefregels’ waar elke (bijna)gepensioneerde eenvoudig mee aan de slag kan. Voor minder irritatie en meer levensgeluk voor de hele samenleving! Dat heb ik geweten. Tuurlijk, er was een handjevol 65-pluslezers dat me liet weten zich de ballen uit de broek te hebben gelachen om mijn stuk. Maar voor de rest was het vooral een stortvloed van WOEDENDE grijze gekwetsten die TOTAAL not amused was over zoveel ironie, hoezo ironie!!! – inclusief krachttermen die je bij deze leeftijdsgroep toch echt niet verwacht – en mijn stuk ‘ageïstisch’ noemde, en ‘een kwaliteitscourant onwaardig’. Toen ik was uitgelachen over zoveel gebrek aan zelfkennis, relativeringsvermogen en humor, kreeg ik toch wroeging. Bovendien moet de schoorsteen van NRC ook blijven roken. En zodoende maak ik deze week mijn nederige excuses aan alle hooggewaardeerde abonnees die ik gekwetst heb, en kom ik met tips voor de jóngeren in onze samenleving. Want dat is wat al die schuimbekkende ouderen vooral van me eisten (na excuses uiteraard): regels voor jongeren! Niet de ouderen in onze samenleving, neen mevrouw Bouwman! De jóngeren moeten zich aanpassen1!%@! Dus daar komen ze dan, gebaseerd op lezersmails en -adviezen. Ik zal het écht, écht, nooooooit meer doen. 1. Hallo jongeren! Ga gewoon eens naar je werk! In plaats van die oeverloze zeurverhalen over niet lekker in je velletje zitten, toch maar een dagje thuiswerken want Storm, Lente of Zever kan dus vandaag echt niet naar school, dat je ‘overprikkeld’ bent, of de hond moet uitlaten. Hoezo is de druk te hoog? Welke druk?? 2. Beter dan nu zul je het nooit hebben. Met je workations in Kaapstad en Bali. Echt alles kan, mag en HELEMAAL niks moet. Wie zegt dat, van dat moeten? Dat praten al die coaches, influencers en mislukte, gefrustreerde ouders jullie aan, en nu zijn jullie allemaal ongelukkig, en depressief. Laat je niks aanpraten. Je hebt ook al je haar nog! 3. Leg je telefoon eens weg! En vraag óns liever eens om advies, in plaats van te gaan googelen. Wij oudjes weten meer dan de hele interwebs bij elkaar. Dat heet levenservaring. 4. Ga liever eens BELLEN met die mobiel. In plaats van dat stomme appen en die ellenlange spraakberichten. Hoezo durf je niet te telefoneren?! Ga je dan dood ofzo?? Nou dan. 5. Beperk je gebruik van afko’s en Engels. Wij kunnen dat niet volgen. Spreek je moerstaal! „Gemo” („gezel(lig) mozzarel’), hoezo ‘gemo’?? Weet je wel wat ‘chemo’ is?? Stuitend! 6. En werk eens aan je grammatica en spelling!11!! Niemand neemt jullie serieus met die spelfouten. Hoezo slecht onderwijs? Steek zélf de handen eens uit de mouwen. Moesten wij ook vroeger! Wij hebben het hele land opgebouwd! 7. Hoezo is alles ineens ‘onveilig’?! Zolang er niemand met een mes, pistool, bijl of boksbeugel voor je neus staat is een situatie niet onveilig, hooguit ongemakkelijk en ongemakkelijk is je hele leven, van bevalling tot begrafenis. 8. Ga eens écht protesteren. In plaats van dat havercappu-engagement. Kom op zeg. Hoezo de A12 blokkeren, online petities met ‘niet in mijn naam’ of brave optochten? Trek gewoon de klinkers uit de straten, net als wij vroeger. Geen woning, geen kroning! Geen klimaat? Dan maar haat! 9. En kleed je eensch fatsoenlijk! Een naveltruitje is géén geschikte kleding op je werk. Draag gewoon een pak, en een stropdas. Een jurk tot over de knie. Nette leren schoenen in plaats van die stomme sneakers. Ja, wij mogen windjacks met rugzakken en wandelschoenen dragen. Maar wij zijn met pensioen! Dusch! 10. Pak de handscanner. En scan in de winkel; niet bij de kassa a.u.b., en vooral niet je kinderen (zo cute!) laten scannen. My God, wat een getreuzel! 11. Ga op een teamsport! Dan hebben wij meer plek in de sportschool. En gewoon samen douchen, stelletje preutse stinkerds. Deden wij vroeger ook en daar deden we heel wat sportinstructeurs een enorm plezier mee. 12. Leer je band plakken. En maar klagen dat het leven zo duur is. Vind je het gek als je een Swapfiets hebt, en al je eten bestelt. Kook liever zelf, in plaats van al die troep naar binnen te laden. O ja, en stop eens met die vapes. Wat is er mis met een pakkie halfzware shag. Heeft m’n vader elke dag gerookt, en hij is er 93 mee geworden! 13. Als je een paar dagen feest, zuipt en snuift, ruim dan de boel op voor je weggaat. Als je kinderen meeneemt uit eten, zorg dan dat ze andere mensen niet lastig vallen. Leer het Wilhelmus, couplet 1 en 6 uit je hoofd. 14. Burn-out? Je kunt niet alles op orde hebben voor je dertigste. Hadden wij ook niet. Concentreer je nou eens op prioriteiten. Gezond blijven. Telefoon weg. En hou er rekening mee dat er later nog veel meer komt: slecht zien, slecht horen, en steeds minder gevoel voor humor. Zo kan ik nog wel even doorgaan, maar toch stop ik er hier mee, omdat, zoals een lezer schreef: „Het me zinloos lijkt om de spanningsboog van jongeren verder te testen.” Hahaha. Goeie. Doei! Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2025/01/20/werk-aan-je-spelling-ga-naar-je-werk-leer-je-band-plakken-en-12-andere-regels-voor-jongeren-in-de-samenleving-a4880161</guid>
      <pubDate>Mon, 20 Jan 2025 05:57:43 +0000</pubDate>
    </item>
    <item>
      <title><![CDATA[Hallo 65-plussers! Praat niet de hele dag over je staaroperatie, rij 100 op de snelweg en stuur een appje voor je ons belt]]></title>
      <description><![CDATA[<p>Als het over ‘ouderen in de samenleving’ gaat, hoor je wel eens dat het egoïstische boomers zijn met een misplaatste moraal die totaal niet flexibel zijn, alleen maar groei hebben meegemaakt, in grote afbetaalde huizen wonen, een grote bek hebben en nul zelfreflectie – met hun oorlog, ouderenpartijen, wereldreizen en dat stomme grijze haar in zo’n theaterzaal. Dat vind ik te makkelijk. Ik ben m’n hele leven juist respectvol richting ouderen. Tot tien tellen als ze weer eens op de linkerbaan blijven hangen, me inlezen in trapliften en scootmobielen, begripvol zijn over het verlies van de Douwe Egberts-waardepunten, hun wijsheid eren. Maar laatst dacht zelfs ík toch even: ‘jeetje’. Toen las ik in een bericht van het CBS dat er in 2025 voor het eerst sinds 1900 meer 65-plussers dan 20-minners zijn in ons land, en dat het aandeel 80-plussers van 5 procent in 2024 naar meer dan 10 (!) procent zal stijgen rond 2050. De grijze golf waar we ons al zolang op voorbereiden, gaat ons nu écht overspoelen. Totaal geen reden om in paniek te raken natuurlijk. Doe mij maar een Arena vol bejaarden, anytime, in plaats van een Arena vol voetbalhooligans. Het lijkt me ook juist heerlijk om met z’n allen naar het einde te snurken. Maar ik denk dat het wel verstandig is een paar algemene leefregels voor 65-plussers te formuleren. Als je in de meerderheid bent, hoort daar verantwoordelijkheid bij. Is ook nuttig om irritatie te voorkomen, én handig voor onszelf, over tien, twintig jaar. Dat we dan al een beetje weten wat er van ons verwacht wordt. Ja toch? Komen ze. 1 Stop met ‘zomaar’ – dat heet tegenwoordig ‘random’ – mensen bellen. Stuur eerst even een appje. Als iemand niet meteen opneemt, betekent dat niet dat ze dood zijn. Misschien zijn ze even met iets bezig. Weet je nog toen je zelf een baan had, en dingen? Nou, zo. 2 Als je een verhaal gaat vertellen, kom dan niet met een allesverzengend totaalverslag, maar probeer wat relevantie aan te brengen. Dus niet: „Ken je Henk nog, van drie deuren verder? Die hier 38 jaar geleden een half jaar woonde? Nee? Met die vrouw met blond haar, en die hond. Nog steeds niet? Nou goed, die is dus dood.” Maar: „Ik zag vandaag twee koolmezen in de tuin’, „heb je die nieuwe hit van K3 al gehoord – die meiden gaan maar door!”, of: „ik hoorde dat PSV Pepi wéér niet in de basis heeft gezet.” 3 Houd in elk gesprek de stelregel aan dat er maximaal drie doden gemeld mogen worden, vijf ziektegevallen (waarvan maximaal twee ernstig) en niet meer dan tien minuten klagen over pijntjes. Overledenen moeten aantoonbaar door minimaal twee gesprekspartners gekend zijn. Voor elke opmerking over een heupoperatie, staarbehandeling of knieprothese moet minimaal één vraag gesteld worden aan de jongere gesprekspartner. 4 Reken af bij de gewone kassa. De zelfscan is verboden, met je getreuzel. Houd je pas gereed. Dus niet eindeloos die tas open en ‘waar is die pas toch’, terwijl er een rij staat. 5 Zorg dat je gezond blijft. Groente eten, genoeg drinken, en minstens twee keer per week naar de sportschool. Stel de trapflift zo lang mogelijk uit. Sterkere spieren betekent minder vallen, en minder gebroken heupen. Noodzakelijk voor als er straks geen mantelzorgers meer zijn, en überhaupt amper zorg. 6 Zorg dat je gehoorapparaat goed staat afgesteld! Hallo. Dat iemand niet het hele verhaal opnieuw moet vertellen, omdat jij met je draadjes zat te prutsen. Haal, voordat je je vaste telefoon opneemt, het snoer uit de knoop. Zodat je niet de eerste dertig seconden een onverstaanbaar gekraak hoort. 7 Laad je vaste toestel op. Zodat hij niet na twee minuten uitvalt en wij denken dat je dood op de grond ligt. En laad je mobiel op, neem hem mee én: zet hem aan! 8 Verbeter je Engels. Je hoeft geen ‘save the date’, ‘sacrificen’ en ‘challengen’ te gaan zeggen, maar ‘Joej Jork’ kan écht niet meer. 9 Praat niet de hele tijd over je nieuwe vriendin. En dat de seks zo goed is. TMI. Google ‘TMI’. 10 Voer je scootmobiel op. Zes kilometer per uur is écht te langzaam op het fietspad. Plak papieren pijlen met ‘vooruit’ en ‘achteruit’ naast de juiste knoppen, zodat je je niet vergist. Zie ook punt 11. 11 Draag een helm en een lichtgevend vest. Altijd. Ook binnenshuis. Dan ben je ook dáár goed zichtbaar, én vergeet je ze niet als je naar buiten gaat. 12 Maak een keuze: was het vroeger nou beter, of niet? Als je voortdurend zegt: „In de eurlog hadden we geen havermelk”, „vroeger kregen we hooguit één sinaasappel, met Kerst”, of: „ik moest elke dag naar kantoor”; dan kun je niet óók zeggen: „in mijn tijd was alles beter”. 13 Mopper niet over woke. Dat je neef zestig jaar in de kast moest zitten, is niet normaal. Zeg per gesprek maximaal één keer: „Alles wordt zo duur”, „dat regelde je vroeger met één telefoontje”, en „je kunt niet meer bestellen bij een ober”. 14 Houd te allen tijde rechts. Op de roltrap, de snelweg en in het gangpad van de supermarkt. Reis niet in de spits en sta op voor andere bejaarden in het ov. Nu er zoveel 80-plussers zijn, ben jij geregeld de jongste in de coupé! 15 Autorijden? Liever niet, maar als het niet anders kan: eerst KIJKEN voor je achteruitrijdt. En op de snelweg 100 rijden. 16 Stop met klagen over je pensioen. Jij hebt er tenminste nog één. Viel mee, toch? Dat dacht ik. Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2025/01/13/hallo-65-plussers-praat-niet-de-hele-dag-over-je-staaroperatie-rij-100-op-de-snelweg-en-stuur-een-appje-voor-je-ons-belt-a4879382</guid>
      <pubDate>Mon, 13 Jan 2025 05:57:44 +0000</pubDate>
    </item>
    <item>
      <title><![CDATA[Dry January is nú al mislukt. Nou en? Dit zijn 18 doelen die je wél kunt halen in 2025]]></title>
      <description><![CDATA[<p>O jongens, 2025: ik ben er een beetje bang voor, jullie? De Russen, het klimaat, de speech van Mark Rutte, Gaza, Te Land, Ter Zee en In de Lucht, Dick Schoof – ik weet niet of ik het allemaal ga halen dit jaar. Zo’n heel nieuw, leeg, jaar ook, waar je dan weer iets van moet gaan maken. Met allemaal doelen, en zaken die vanaf nu anders moeten. Mensen die zeggen dat je minder moet drinken, minder vliegen, minder vlees, meer lezen, minder schermtijd, gezonder leven, naar de sportschool, aardiger zijn, jezelf ontwikkelen, goed doen voor de samenleving, meer ‘in het moment leven’. Terwijl ik denk dat we al heel blij mogen zijn als we het einde van het jaar allemaal halen. De kerstvakantie is ook altijd heel onhandig gepland, vind ik. Die zeeën van tijd om nostalgisch terug te kijken. En dan bén je al emotioneel labiel door alle alcohol, alle lichtjes, en iedereen die veel te dichtbij zit, en kan je ook niet even naar kantoor vluchten om net te doen of het in het leven draait om KPI’s, de nieuwe scrummaster en de outlook voor Q3. Het is ook zo confronterend überhaupt, dat einde van het jaar. Dat je ineens haarscherp ziet wie en wat je tot nu toe bij elkaar hebt verzameld. En dan nog dat grijze, lethargische gevoel. Een vriendin schreef op Instagram: „Ik heb in de vakantie al m’n spanning losgelaten en heb nu geen kracht meer om op te staan.” Nou ja, die hele draaikolk, zeg maar. En dus dacht ik: waar wij behoefte aan hebben in de eerste week van een nieuw jaar waarin zoveel onzeker is, zijn doelen die iedereen kan halen. Doelen die zelfs jíj kan halen. Voor een beter, ontspannener, gelukkiger en leuker leven. Hang ze op de koelkast, en streep af. Dit kan jij! 1. Pomp je banden op. Doe je jas aan, en ga naar buiten. Verschoon je bed. En laat een scheet onder de dekens. 2. Leg 12 literflessen mineraalwater onder je bed. Voor als de zombie-apocalyps/de Russen/de atoombommen toch dit jaar al komen en je niet meteen dood bent. Leg een fles drank bij de portier op je werk als het tijdens je werkdag gebeurt. 3. Ga eens oordeelvrij en zonder erover te klagen naar een genderneutraal toilet. En laat de sensatie door je aderen vloeien. Maak eens een maand geen boomergrappen over avocado’s en millennials. 4. Hou de deur niet (meer) voor vrouwen open. Maar voor iedereen. Rijd met je auto door de wasstraat. Met de raampjes open. 5. Je kind wil in z’n Batman-pyjama naar school. So what? 6. Dry January is al mislukt. Nou en. Stel het gewoon een maandje uit. Dry November is ook prima. Of Dry January 2027. 7. Reken af bij de gewone kassa, en klets met de kassière. Fuk de zelfscankassa. 8. Leer iets nieuws. Hoeft niet direct helikopterpiloot te zijn of agile werken hè – liever niet zelfs – maar koffie in het Italiaans bestellen bijvoorbeeld. Of vrouwen laten uitpraten, hoe je je band moet verwisselen. Leer als vrouw sowieso met een plastuit plassen. De vrijheid! (Oefen wel eerst een paar keer in de douche.) 9. Klaag over de mensenrechten in Saoedi-Arabië. Maar ga wel gewoon naar het WK in 2034 kijken. 10. Betaal belasting. Ga nog niet met pensioen. Hang rookmelders op. Als je weleens hebt gedacht: „voor de wereld vergaat wil ik het toch echt eens met hem/haar/hen/die gedaan hebben”, dan is 2025 het jaar om in actie te komen. Maar dat hoeft niet meteen vandaag al. 11. Ga met de trein naar Enkhuizen. Kijk weer eens het Jeugdjournaal. 12. Trakteer een wildvreemde op een ijsje. Glimlach naar een fatbiker – dat verwacht niemand – en huppel af en toe (meteen je cardio gedaan). 13. Ga niet zitten independeren, maar hou gewoon lekker je zorgverzekering. Loop standaard na een halfuur uit elke vergadering. 14. Zet je wekker om 04.00 uur. En draai je daarna nog even om. 15. Werk je LinkedIn-profiel bij zonder ‘passionate about innovation’ te typen. Stop met ‘druk, druk, druk’ zeggen bij de koffieautomaat. Zeg gewoon weer ‘evenement’ in plaats van ‘event’, ‘herinnering’ in plaats van ‘reminder’, ‘uitnodiging’ in plaats van ‘invite’ en ‘we gaan iets leuks doen’ in plaats van ‘save the date’. 16. Neem een compliment aan zonder ’t meteen te ontkrachten. Loop, rol of fiets over de Erasmusbrug en ga terug met de watertaxi. ‘Organiseer’ een groot feest, vraag al je vrienden, en zeg het op het laatste moment af. Doe je zóveel mensen een plezier mee. 17. Hang je jas op. Doe de gordijnen open ’s ochtends, drink water, en, ik geef toe, dit is een pittige: vind je sleutels. En o ja: vervang de vuilniszak. Er is weinig zo mooi als het nieuwe jaar te beginnen met een schone, lege zak. 18. Ergens half maart gaan we weer ambitieus doen, oké? Misschien. Gelukkig nieuwjaar! Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2025/01/06/je-moet-helemaal-niets-maar-dit-zijn-18-doelen-die-zelfs-jij-kunt-halen-in-2025-a4878634</guid>
      <pubDate>Mon, 6 Jan 2025 05:57:44 +0000</pubDate>
    </item>
  </channel>
</rss>
