<?xml version="1.0" encoding="utf-16"?>
<rss version="2.0">
  <channel>
    <title><![CDATA[Japke-D]]></title>
    <link>https://www.nrc.nl/rubriek/japke-d-denkt-mee/</link>
    <description><![CDATA[Japke-D]]></description>
    <item>
      <title><![CDATA[Gen Z klapt elke dag stipt om 17.00 uur de laptop dicht en boomers ergeren zich daar dood aan - klopt dat wel?]]></title>
      <description><![CDATA[<p>De laatste tijd hoor en lees ik steeds vaker onzin over de ‘verschillen’ tussen generaties. Babyboomers die zich ergeren aan de jongste generatie, gen Z, die elke dag om 17 uur de laptop dichtklapt. Generatie X die ongepaste grappen maakt op het werk. Millennials die geen humor hebben en alles als ‘grensoverschrijdend gedrag’ labelen. Ik kan er kort over zijn: het zijn allemaal vooroordelen, mensen. Het zijn geen feiten. Tuurlijk zijn er best veel boomers die niet vooruit te branden zijn. En tuurlijk zijn er gen Z’ers die zich bij het minste of geringste snippertje kritiek al ‘onveilig’ voelen. Maar dat wil nog niet zeggen dat álle boomers traag zijn, of alle gen Z’ers verwend. Japke-d., hoezo ben je er pas in september weer? Hoe kan je zo lang vakantie hebben? Antwoord: „Ik heb onbetaald verlof opgenomen. Kost veel geld, maar dan heb je ook wat.” Sterker nog, zulke grote verschillen tussen generaties bestaan helemaal niet. Ik heb er zelf natuurlijk ook af en toe aan meegedaan in m’n columns, en ik hoop dat jullie daar veel plezier aan hebben beleefd – ik zelf in ieder geval wel! – maar de wetenschap vindt geen significante karakterverschillen tussen verschillende generaties die voor álle leden gelden. Er zijn namelijk nog zoveel meer factoren dan ‘je generatie’ die de verschillen in gedrag tussen mensen kunnen verklaren. De invloed van vrienden bijvoorbeeld, die van ouders, werkervaring, of je kinderen hebt, je opleidingsniveau, geboorteplaats, levensbeschouwing, huisdieren, je aantal vinkjes, geslacht. Generaties bestaan uit individuen – niet uit leeftijdsgroepen waar je etiketjes op kunt plakken. De mensen die dus denken dat alle millennials saai zijn en alleen maar havermelk drinken, moet ik teleurstellen. Zijn er dan helemaal geen verschillen tussen generaties?! Tuurlijk wel. Acht stuks om precies te zijn. Die heb ik even voor jullie op een rijtje gezet. Die kunnen jullie komende zomer onder de neus van mansplainende boomers en jengelende gen Z’ers wrijven – of wacht, doe ik het weer. Ik bedoel natuurlijk: ik presenteer jullie acht feiten als munitie voor een inhoudelijker debat op het werk. En ik zie jullie in september weer! Ik heb, vrij willekeurig, gekozen voor deze: de ‘babyboomers’ (1945-1960); de generatie X (1961-1980); de millennials (1981-1995) en de generatie Z (1996-2010). De generatie X is momenteel de grootste op de arbeidsmarkt. Volgens Peter Hein van Mulligen van het CBS zijn het 39 procent van alle werkenden. Daarna komen de millennials (30 procent), de generatie Z (24 procent) en de babyboomers 7 procent). Dat we het zo vaak over babyboomers hebben is dus best knap, want ze zijn intussen zwaar in de minderheid. Omdat ze met meer tegelijk waren, en vaker crises meemaakten. Misschien maken ze daarom zoveel lawaai. Gen Z is met een stuk minder, op een, momenteel, veel krappere arbeidsmarkt. Daardoor kunnen ze – best jaloers op – meer eisen stellen aan werkgevers dan de X-jes in hun beginjaren. „Qua leeftijdsopbouw is de arbeidsmarkt nog nooit zo divers geweest”, zegt Van Mulligen. Dat komt omdat mensen langer leven en langer doorwerken. „Als je de bijbaantjes van 14- en 15-jarigen meetelt, zijn er zelfs al vijf generaties”, zegt hoogleraar arbeidsmarkt van Tilburg University, Ton Wilthagen. Misschien is dat de reden dat iedereen het tegenwoordig over generaties op het werk heeft. Omdat er zoveel zijn! Dit even voor alle boomers die denken dat 1980 twintig jaar geleden is. Er is geen enkel onderzoek dat daarop wijst, zegt Ton Wilthagen. Klagen over de jongere generaties is van alle tijden. Reeds de oude Grieken zemelden erover, en Leo Beenhakker natuurlijk, met z’n ‘patatgeneratie’. De huidige generatie voetballers neemt trouwens haar eigen matrassen mee naar het EK, maar je hoort mij niet zeggen dat het watjes zijn. Ik kijk wel uit. Namelijk 65 procent, in vergelij king met 39 procent van de millennials en 43 procent van de generatie X. Van de babyboomers werkt inmiddels, in de stralende herfst van hun carrière, 59 procent in deeltijd. Mensen die kritiek hebben op gen Z’ers die te weinig uren maken moeten dat dus ook over de oudjes zeggen. Of ze niet eens even wat meer uren kunnen gaan draaien! Stelletje deeltijd-prinsen en -prinsesjes. In de groep jonger dan 25 jaar zei 8,7 procent in 2014 hier last van te hebben, in 2023 was dit al 17,1. In de leeftijdscategorie 25-35 jaar ging dit van 16,6 procent naar 25,8 procent. Voor de oudere leeftijdsgroepen zweefde dit rond de 16 procent. Laten we zoeken naar oorzaken en oplossingen van dit probleem, in plaats van zeggen dat jongeren niet meer tegen een stootje kunnen. We hebben de jonkies namelijk hard nodig, de komende jaren van vergrijzing. Over 14 jaar is namelijk iedereen die voor 1971 geboren is met pensioen – ik ook! – en stort het hele land in. Gelukkig hebben we nog een paar mooie jaren samen! Zit je op je werk en voel je ambitie opkomen? Raak dan niet in paniek, maar adem in, adem uit. De meeste ambitie gaat vanzelf weg. Japke-d. Bouma is er op 9 september weer. Heb je alvast een vraag, suggestie, hartenkreet, taboe of ‘kwestie van de week’? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/07/01/babyboomers-zijn-traag-en-gen-z-is-verwend-klopt-dat-wel-a4858283</guid>
      <pubDate>Mon, 1 Jul 2024 05:57:44 +00:00</pubDate>
    </item>
    <item>
      <title><![CDATA[Een fulltime baan kan prima in vier dagen - eindelijk een bedrijf dat daar eerlijk voor uitkomt]]></title>
      <description><![CDATA[<p>Je bent natuurlijk best een sukkel als je als vader geen dag in de week voor je kinderen zorgt omdat je elke dag naar kantoor moet. Maar tot nu toe hadden dat soort vaders daar wel een ijzersterk argument voor: het kost te veel geld om een dag minder te gaan werken. Tot nu toe! Want deze maand maakte softwareontwikkelaar Afas bekend vanaf komend jaar de vierdaagse werkweek in te voeren, tegen een fulltimesalaris. En dan niks vier maal negen, of 34 uur, nee, gewoon 4 keer 8 – 32 uur, hoppa. Iedereen is verplicht op vrijdag vrij! En de zaak is dan ook gewoon dicht. Dus alle carrièretijgers die dan tóch naar kantoor komen met hun broodtrommel, staan voor een dichte deur. Het was natuurlijk helemaal geweldig geweest als Afas het kantoor niet op vrijdag, maar op donderdag had dichtgegooid. Dan hadden ze ook nog bijgedragen aan de oplossing van het fileprobleem, maar ik vind dit ook al heel goed nieuws. Geweldig zelfs. Eindelijk kunnen de Afas-vaders op vrijdag voor hun kinderen gaan zorgen! Er zijn al meer bedrijven in Nederland die met de vierdaagse werkweek experimenteren, maar Afas is een van de eerste grotere bedrijven, met bijna 700 werknemers, dat zich er nu aan waagt. En dat is een belangrijk signaal. Want de vierdaagse werkweek met een fulltimesalaris werkt. Tuurlijk, er zijn ook organisaties die niet zomaar een dag per week de deur dicht kunnen gooien. Maar alle bedrijven die er tot nu toe mee hebben geëxperimenteerd rapporteren minder burn-outs, meer creativiteit, minder verloop, meer omzet en een betere combinatie van werk/privé. Ik durf er dus wel een kistje champagne op te zetten dat Afas heel wat Nederlandse schapen over de dam gaat trekken. Uit wetenschappelijk onderzoek wisten we al dat vaders net zo goed voor hun kinderen kunnen zorgen als moeders. Sterker nog: als mannen intensief voor kinderen zorgen, veranderen hun breinen zelfs op dezelfde manier als die van moeders, én verandert hun hormoonhuishouding: het testosteron gaat omlaag, en de zorghormonen prolactine en oxytocine gaan omhoog. Op die manier zorgen intensief vaderende vaders dus niet alleen voor gelukkiger kinderen, maar ook nog eens voor minder machogedrag op het werk, meer gesprekken over vegetarische recepten, minder gesprekken over ‘the why’, en meer vrouwen die kunnen uitpraten tijdens mietings. Ik zeg win-win. Dus ja, zeggen jullie het maar: wat betekent dit? Het einde van de man als kostwinner? Het einde van de alfaman überhaupt? Zijn we op weg naar een samenleving waarin vrouwen en mannen gelijkwaardig zijn? Mannen op leeftijd maakten zich in ieder geval al zorgen over het Afas-model, en dat is meestal een goed teken. Zo schreef eentje dat werknemers van Afas straks op vrijdag vast met hun ziel onder hun arm zouden zitten! Een ander dat verkorting van arbeidsduur de suggestie wekt dat werk een kwaad is in plaats van ontzettend leuk! Een derde dat de vierdaagse werkweek tot „een cultuur van middelmatigheid zal leiden”! Heerlijk die geluiden uit de prehistorie. Want de moderne werknemer snakte natuurlijk allang naar de 4-daagse werkweek. Naar een uitgang uit de machocultuur van ‘leiders’ als Elon Musk die lange, fulltimewerkdagen (op kantoor) eisen. Zij kennen de verhalen over burn-outs van hun voorgangers, die 60, 70 of 80 uur per week werkten. Voor de moderne vrouw én man is de 4-daagse het laatste zetje dat ze nodig hadden. Omdat werk natuurlijk helemaal niet zo „leuk” is als je de zorg voor een gezin, of zorg voor wie dan ook, wat zeg ik: een ‘leven’, met een fulltimebaan in vijf dagen moet combineren. Laat de dino’s maar kwaken. Over een paar jaar werkt iedereen vier dagen. Net zoals we vroeger, ooit, van zes naar vijf dagen per week gingen. Maar het állermooiste aan het experiment van Afas is dat er nu eindelijk eens een grote werkgever is die durft toe te geven dat een fulltimebaan prima in vier dagen kan. Ik heb een fulltimecontract altijd al de grootste hoax aller tijden gevonden. Want welke fulltimer werkt er nu écht 40 uur per week? En wie is er 40 uur ook écht productief? De helft van de tijd gaat al op aan nutteloos vergaderen. Parttimers doen vaak precies hetzelfde werk in minder uren. Al dat opschepgedrag ook, hoe belangrijk je bent omdat je zoveel uren werkt – verschrikkelijk vermoeiend. Bedrijven die zeggen: het kan echt wel in vier dagen, zagen de stoelpoten onder de apenrots door. En daar waren we echt wel aan toe. Het is nu eenmaal fijner, als vrouwen en mannen de zorg delen. Niet alleen voor het kind, zo wijzen alle studies uit. Niet alleen voor de moeders. Niet alleen voor de vaders die een betere band krijgen met hun kinderen. Maar vooral omdat het nu ook écht kan. Dankzij bedrijven als Afas. Kom maar op. Wie volgt? Reacties, complimenten, kwesties, vragen, hartenkreten, taboes en suggesties via japkeddenktmee@nrc.nl</p>]]></description>
      <guid>https://nrc.nl/nieuws/2024/06/24/eindelijk-kunnen-vaders-een-dag-voor-hun-kinderen-zorgen-a4857488</guid>
      <pubDate>Mon, 24 Jun 2024 05:57:45 +00:00</pubDate>
    </item>
    <item>
      <title><![CDATA[Dit zijn de 13 kenmerken van een goede werkgever]]></title>
      <description><![CDATA[<p>Man man man, ik ben nog steeds somber over vorige week. Toen schreef ik over jullie ervaringen met slechte werkgevers en dumpte ik een volle bak ellende tussen de regels. Werkgevers waar gepest wordt, gediscrimineerd en geïntimideerd. Waar gecontroleerd wordt of dierbaren écht overleden zijn als collega’s naar een begrafenis willen. Waar seksisme tussen de bureaus woekert, waar je niet mag opstaan van je werkplek, behalve om naar het toilet te gaan. Waar de baas tijdens een etentje stomdronken het hoofdgerecht moet skippen. En dus was ik deze week wel even toe aan wat goede werkgevers. Het leek me sowieso nuttig eens een overzicht te maken waar een goede werkgever aan zou moeten voldoen. En dus maakte ik een checklist met 13 punten die elke zichzelf respecterende werkgever zou moeten kunnen afvinken. Scoort jouw werkgever minder dan 13 punten, bel dan de Arbeidsinspectie even. Ben je zelf werkgever: verbeter dan je leven. Het zijn maar 13 punten hè? Misschien denk ik er weer te makkelijk over, maar hoe moeilijk kan het zijn? 1 Een goede werkgever beloont mensen voor prestaties. Niet voor de uren dat ze doelloos op een kantoor hangen en nutteloos lopen te vergaderen (tenzij ze goed zijn voor de sfeer). 2 Een goede werkgever betaalt vrouwen standaard 5 procent meer voor hetzelfde werk dan mannen. Om de ongelijkheid in de rest van de samenleving een beetje te compenseren. 3 Een goede werkgever zorgt voor taart. En gratis Ozempic. Boekt af en toe Hans Klok voor de lunchvoorstelling. Laat Joris Lammers medewerkers ’s ochtends bij binnenkomst welkom heten met een „ciao tutti buongiorno”, en geeft medewerkers af en toe volkomen onverwacht vrij. „Nee sorry, vandaag is de zaak dicht, ga maar wat leuks doen.” 4 Een goede werkgever zorgt voor fatsoenlijke koffie. En regelt kaartjes voor uitverkochte voorstellingen (en dus geen teamuitjes naar de Toppers). Verder zijn bedrijfsuitjes er vrijwillig, hoeven er geen idiote kleurentestjes te worden gemaakt, worden er geen dickpics gestuurd – nee, gewoon niet – en is er geen gedoe met allerlei inspecties. 5 Bij een goede werkgever mag de verwarming aan. Is er een bureau voor iedereen, kunnen de ramen open en hoef je niet te vragen of je naar het toilet mag. Vrouwen kunnen er een rokje dragen, zonder dat iemand zegt: „dan vraag je er zelf om”. 6 Bij een goede werkgever mag je ziek zijn, en mag je zwanger worden. Daar is rekening mee gehouden in de planning. Verder krijg je er verlof om naar de begrafenis van een dierbare te gaan zonder dat je een overlijdensakte hoeft te laten zien en wordt er niet gevraagd „of je nog (ooit) van plan bent om zwanger te worden”. 7 Een goede werkgever praat wel eens met de OR. En luistert dan ook. En staat toe dat mensen eens in de zoveel tijd een ei naar het hoofd van hun chef mogen gooien. 8 Een goede werkgever laat huisdieren toe op kantoor. Voor de mensen met allergieën is er een aparte verdieping met een luchtsluis. Verder zijn er voldoende ruimtes om ongestoord te bellen, zijn er voldoende stilteruimtes voor focus en mag er thuisgewerkt worden – behalve op dinsdag, uiteraard. De open kantoortuin is voor feesten en partijen. YOLO. 9 Een goede werkgever heeft een kerstboom. Een zitje in de hal. Een kerstpakket met houtwol en ragoutbakjes, en hooguit één of twee huilende medewerkers op de duizend. Op het gebruik van woorden als ‘purpose’, ‘the why’ en ‘impact’ staan hoge boetes. 10 Een goede werkgever heeft mensen onder de 55 én boven de 55 in dienst. Mensen met verschillende huidskleuren, vrouwen in de drie hoogste regionen van het bedrijf, en collega’s die er anders uitzien dan die bij HR. 11 Bij een goede werkgever is het toilet voor mindervaliden niet omgebouwd tot een voorraadkast. En heeft de kolfruimte een slot op de deur en geen grote ramen waar iedereen naar binnen kan kijken (zucht). 12 Een goede werkgever maakt winst. Zodat er af en toe een rondje van de zaak gegeven kan worden, er salarissen kunnen worden uitbetaald, fatsoenlijke contracten kunnen worden aangeboden, er geld is voor ov-kaarten, scholingsprogramma’s, nieuwe vloerbedekking en een barista in de hal. 13 En o ja, dat vergeet ik bijna: een goede werkgever heeft goede werknemers! Die niet liegen dat oma voor de vierde keer is overleden om een vrije middag ‘voor de begrafenis’ te kunnen nemen. Die zich pas ziek melden als ze ook écht ziek zijn. Die niet elke dag pas om 11 uur op hun badslippers met een lolly in de mond komen binnensloffen op kantoor. Die niet standaard om 16.57 de laptop dichtklappen. Die weten wat nodig is. Een goede werkgever, kan niet zonder goede werknemers. Maar dat zeg ik vast ten overvloede. Toch? Reacties, complimenten, kwesties, vragen, hartenkreten, taboes en suggesties via japkeddenktmee@nrc.nl</p>]]></description>
      <guid>https://nrc.nl/nieuws/2024/06/17/dit-is-de-checklist-waaraan-elke-werkgever-zou-moeten-voldoen-a4856671</guid>
      <pubDate>Mon, 17 Jun 2024 05:57:45 +00:00</pubDate>
    </item>
    <item>
      <title><![CDATA[Welke kenmerken heeft een slechte werkgever? ‘Ze controleerden of mijn neef echt dood was’]]></title>
      <description><![CDATA[<p>Oké, achteraf was het dus naïef. Om op LinkedIn te vragen naar de kenmerken van een slechte werkgever. Maar het leek ons een mooi onderwerp voor een podcast. Ik kende genoeg verhalen over misstanden op het werk, maar ik dacht dat het voor het overgrote deel van de werkende Nederlander wel meeviel. Zeker in onze krappe arbeidsmarkt. Nou, ik ben me kapotgeschrokken van de reacties. Uitbuiting, schreeuwende leidinggevenden, seksisme, alcoholisme, pestgedrag, discriminatie, fraude – de meldingen stroomden binnen via LinkedIn en anoniem via de dm’s en mail. Dat had ik nooit verwacht. En dus zet ik ze deze week maar, schuldbewust, op een rij – de voorbeelden van extreem slecht werkgeverschap die jullie ondervinden. In zes categorieën. Als waarschuwing hoe het niet moet, als rode vlag, en misschien als troost als je denkt dat je het zwaar hebt op je werk. Het kan altijd erger. 1 „Je moet hier als vrouw tegen een stootje kunnen.” De eerste categorie: ‘giftige werksfeer’. Vloeken, pesten, seksisme, vriendjespolitiek, nare grappen, drugs, en alcoholmisbruik. Een collega met ernstige menstruatieklachten die bij wijze van grap van collega’s maandverband als ‘cadeautje’ krijgt. Flauwe grappen, elke dag, over een homoseksuele collega. Een baas die een nieuwe werkneemster vertelt dat als er tijdens het teamuitje een kamer te weinig is, er wordt verwacht dat ze met hem het bed zal delen. Een directeur die tijdens een etentje zoveel drinkt, dat hij het hoofdgerecht niet haalt. Een baas die de avond voor de uitvaart van de vader van een werknemer belt om te vragen of hij er de dag erna wel gewoon weer zal zijn. Werknemers die het door hun baas verboden wordt contact op te nemen met ontslagen collega’s. Je verstand staat erbij stil. 2 ‘Ben je nog van plan zwanger te worden?’ Dit is de categorie ‘vrouwen en mannen worden ongelijk behandeld’. Met meldingen dat vrouwen stelselmatig minder verdienen dan hun mannelijke teamgenoten, vrouwen die geen budget krijgen voor scholing en hun mannelijke collega’s wel want „vrouwen zijn toch niet zo ambitieus”, vrouwen die geen promotie krijgen omdat het risico groot is dat ze zwanger worden. Om te huilen. 3 ‘Er is hier geen tijd voor een burn-out’. Dat kreeg een mailer te horen tijdens een sollicitatie. Dit is de categorie ‘hoog ziekteverzuim’ en ‘voortdurend over grenzen gaan’. Een manager die elke ochtend om zeven uur belt om te vragen of een zieke werknemer alweer beter is. Een mailer die wordt verteld dat je je eigen laptop krijgt „zodat je door kunt werken als je ziek bent”. Een ander die overspannen thuis zit, en per koerier werk krijgt bezorgd. Een baas die zegt: „ziek zijn is een keuze”. „Ik heb in drie jaar tijd 12 mensen zien komen en gaan – en we zijn met z’n vieren”, schreef een derde. Een bedrijfsarts die tegen een medewerker zegt: „maak dat je hier wegkomt.” Sprakeloos. 4 ‘We mochten alleen opstaan van onze werkplek om naar het toilet te gaan’. Ongelooflijk maar waar: de categorie middeleeuwse arbeidsomstandigheden. De verwarming die niet aan mag. Een baas die tijdens de sollicitatie zegt: „we hebben hier geen OR en dat is ook niet nodig”. Stelselmatig gemaakte overuren die niet worden uitbetaald. Een manager die het gek vindt als iemand gedurende een negenurige werkdag drie keer naar het toilet gaat. Alsof je in een Chinese sweatshop werkt. 5 ‘Ze waren vergeten dat ik kwam solliciteren’. Chaotische sollicitaties zijn altijd een goede aanwijzing dat je met een slechte werkgever te maken hebt. Ellenlange procedures. Een directeur die tijdens de sollicitatie non-stop aan het woord is. Vacatures die maanden openstaan. Drie verschillende medewerkers die je afzonderlijk voor een gesprek uitnodigen. Een mediator die aanwezig is bij een gesprek omdat de twee eigenaren niet met elkaar door één deur kunnen. Als je op een geheime plek moet afspreken omdat degene die je vervangt nog niet weet dat hij ontslagen wordt. Als je tijdens je sollicitatie getuige bent van een ontslag op staande voet met knallende ruzie – als het een comedy was, zou het om te huilen van het lachen zijn. 6 ‘Ze controleerden of mijn neef echt dood was’. Maar de, zo mogelijk ergste categorie, vond ik de verhalen over extreme controle door werkgevers. Een werkgever die gaat zitten googlen of een familielid echt is overleden als er verlof wordt opgenomen voor een begrafenis – en verhaal komt halen als hij de naam niet kan vinden. Een baas die zich tussen de boekenkasten verstopt om te controleren of mensen echt aan het werk zijn. Dat je om vijf voor vijf gebeld wordt om te kijken of je nog aan het werk bent. Een andere baas die mailt: „Ik zie op de sociale media dat je buiten bent, heb je wel echt een burn-out?” De lijst ging door en door. Het is 2024. Maar afgelopen week waande ik me weer even in de steentijd. Volgende week de kenmerken van goede werkgevers? Ik ben er eerlijk gezegd wel aan toe. Reacties, complimenten, kwesties, vragen, hartenkreten, taboes en suggesties via japkeddenktmee@nrc.nl</p>]]></description>
      <guid>https://nrc.nl/nieuws/2024/06/10/een-baas-die-verwacht-dat-je-het-bed-met-hem-deelt-en-andere-misstanden-op-het-werk-a4855913</guid>
      <pubDate>Mon, 10 Jun 2024 05:57:46 +00:00</pubDate>
    </item>
    <item>
      <title><![CDATA[Dit zijn de 14 signalen dat je relatie richting de afgrond drijft]]></title>
      <description><![CDATA[<p>Niet dat ík nou zo’n relatie-expert ben – mijn laatste echte relatie dateert ook alweer van voor de Eerste Wereldoorlog. Maar als ik zo om me heen kijk, maken jullie er af en toe ook een behoorlijke puinhoop van, hoor. Stellen die hun laatste grap maakten in de tijd dat Ajax nog een relevante club was. Stellen die hun Instagram-algoritme boeiender vinden dan elkaar. Stellen die liever hun kat knuffelen dan hun wederhelft (deze begrijp ik trouwens wel) – je ziet ze overal. Bij mijn vrienden let ik er ook altijd op. Of er nog fut in de relatie zit. Ik zeg er natuurlijk nooit iets van, ik kijk wel uit. Beginnen over andermans relatie is als met een felrode broek naast een fokstier gaan staan. Maar ik noteer ze wel altijd, de ‘signalen’ dat de relatie richting de afgrond drijft. Ik heb inmiddels een groot, dik boek met alle kronieken van een aangekondigde dood op een rijtje. Dat ik erbij kan pakken als ze bij me komen uithuilen. Tot ik laatst ineens dacht: het is eigenlijk best zonde om daar buiten m’n vriendenkring niks mee te doen. Mijn notities zouden miljoenen stellen kunnen helpen de diagnose helder te stellen. En dus heb ik besloten er een test van te maken. Herken je één of meer situaties per genummerde alinea? Tel hem dan als 1 punt. In totaal zijn er dus 14 punten te verdienen. Is je relatie nog te redden? Of is dit het einde? Maak de test en je weet ’t. 1 Als jij je tanden staat te poetsen en hij ernaast gaat zitten kakken. Als hij z’n teennagels knipt in de woonkamer. Als je op de ophaaldag per ongeluk je echtgenoot langs de straat zet, in plaats van de gft-bak. 2 Als je tot de steentijd terug moet scrollen om een foto van hem op je telefoon te vinden. Als hij z’n managementassistent cadeautjes voor je laat kopen. 3 Als je leuke dingen voor hem bedenkt om hem het huis uit te krijgen. Als je condooms voor hem gaat kopen en zegt: ga jij maar eens wat lol maken. Als je vrienden voor hem gaat zoeken met wie hij het weekend in de Ardennen kan gaan fietsen. 4 Als je wat je in het begin zo leuk aan hem vond, nu ineens juist onverdraaglijk irritant vindt. Z’n agile kantoorjargon, z’n gefluit ’s ochtends om 6.30 uur, z’n boterhammen met kaas, z’n windjack over z’n colbert. Dat hij de spaghetti breekt voor het koken (!). 5 Als hij ineens z’n tanden gaat bleken. Een motor koopt, z’n zaakje gaat scheren, andere vrouwen wil zien, vier keer per week in de sportschool staat en elke nacht stomdronken thuis komt. Als hij een tantracursus wil gaan doen – maar niet met jou. 6 Als ze steeds praat over die ene leuke collega. Hoe ze gelachen hebben, dat ze samen een kamer hadden op het congres, dat ze samen gedoucht hebben voor de teambuilding. Dat ze rond 01.30 uur nog even naar haar studeerkamer gaat om de offerte met hem door te spreken. 7 Als je niet meer lacht om z’n grapjes. En je vrienden dat al veel langer niet meer deden. Als het aantal flessen wijn dat jullie apart drinken, het aantal flessen dat jullie samen leegdrinken begint te overstijgen. 8 Als het huispak z’n intrede heeft gedaan. De joggingbroek met de gaten. Het shirt met de gele oksels. De onderbroeken waar de remsporen niet meer uit te wassen zijn. 9 Als het lijkt of ze niet meer zo goed luistert. Als ze vraagt: ‘hoe was het op je werk?’, jij antwoordt: ‘ik ben uitgewoond door 10 bouwvakkers, door aliens naar Mars ontvoerd en met de helikopter thuisgebracht’ en zij antwoordt: ‘o leuk!’ 10 Als je tegen hem zegt: ‘zeg eens wat liefs?’ En hij antwoordt: ‘iets liefs’. 11 Als ze je weer bij je naam noemt, in plaats van ‘schatje/popje/suikerklontje’. Als hij bij het zoenen z’n tong is verloren. Als er over en weer in bed niet meer ‘onder de gordel’ wordt gewerkt. Als er in bed eigenlijk helemaal niet meer wordt gewerkt. 12 Als bij elke ruzie weer dezelfde dino’s uit het stenen tijdperk worden opgegraven. ‘Jij wilde toen niet mee naar de bruiloft van het nichtje van m’n moeder’. ‘Jij duwde me in de Bijenkorf een pashokje in toen we je ex tegenkwamen’, ‘jij lachte me uit toen ik als enige verkleed was op het hoeren-en pooierfeest’. 13 Als hij zit te slapen terwijl jij zwetend achter het stuur zit op de Boulevard Périphérique. Als hij vanaf de bank vraagt: ‘moet ik iets doen?’ als je thuis komt en de hond op het kleed gekakt heeft. Als je al ruzie krijgt op wég naar de IKEA. 14 Als hij voor de derde keer op rij je verjaardag is vergeten. Eén keer kan gebeuren. De tweede keer zat hij in een burn-out. Maar three strikes, and you’re out! Voor mij tien anderen! 0 punten: Jullie zijn een droomkoppel, maar wel wat saai. Maak eens een keer ruzie voor de vorm. 1-6 punten: Jullie relatie is niet vlekkeloos, maar jullie vrienden lachen zich suf om jullie en dat is ook wat waard. 7-10 punten: Er is nog hoop, maar alleen op het toilet. 11-13 punten: Geef je op voor een realitysoap. Jullie horen in het Guinness Book of Records! 14 punten en nog steeds samen? Laat het me weten. Jullie krijgen al mijn boeken toegestuurd!!</p>]]></description>
      <guid>https://nrc.nl/nieuws/2024/06/03/is-je-relatie-nog-te-redden-test-het-a4250513</guid>
      <pubDate>Mon, 3 Jun 2024 05:57:46 +00:00</pubDate>
    </item>
    <item>
      <title><![CDATA[Wil je veel stress? Vind dan je droombaan]]></title>
      <description><![CDATA[<p>Waar ik altijd heel nerveus van word, zijn van die coaches die zeggen dat je je droombaan niet moet zoeken, maar dat je droombaan jóú zoekt. Haha echt niet. Alsof de hoofdredactie van NRC jaren naar me op zoek was in de krochten van Groningse studentenhuizen, en dat toen ze me vonden, ik columns mocht schrijven – nee hè? Je droombaan moet je toch echt zelf zoeken. En dat is heel hard werken. Ik kom erop omdat een podcastluisteraar een tijdje geleden mailde met de vraag: „Hoe vind ik m’n droombaan?” Zelf had ik daar al járen niet meer over nagedacht – in 1997 voor het laatst, toen ik bij NRC kwam. Maar op de lagere school, op het vwo, als student en zelfs tot diep in m’n eerste banen, lag ik geregeld wakker van die vraag. En ineens dacht ik: wat zou het heerlijk zijn als er een stappenplan zou bestaan hoe je je droombaan bedenkt en bereikt. Voor als je net eindexamen hebt gedaan, maar ook als je al vijftig (!) bent, en hem nog steeds niet hebt gevonden. Ik doe een poging! 1 Laat je niks wijsmaken. Mensen die zeggen dat een droombaan niet bestaat, zijn saaie leuters die zelf nooit verder hebben gekeken dan hun neus lang is. Wees dus eigenwijs, en ga op zoek. 2 Iedereen heeft een andere droombaan! Lach elkaar daar niet om uit. Dat er mensen zijn die accountant willen worden, Formule 1-coureur, of apotheker – dat is toch fantastisch. Net als dat er mensen zijn die Leonardo DiCaprio aantrekkelijk vinden. Er is een droombaan en een droomman voor iedereen! 3 Denk terug aan je jonge jaren. Had je toen een aandachtspanne van minder dan 30 seconden? Dan is televisie misschien iets voor jou. Hield je van liegen? Denk dan aan een baan in de reclame. Drinken? Sales. Liegen én drinken? HR. Kijk terug, vul de witte vlekken in en maak een grove schets. 4 Luister naar mensen die leuk werk hebben. Niet naar mensen die al in de eerste minuut over „agile werken”, „doorbetaald zorgverlof” en „een geïndexeerd pensioen” beginnen. 5 Doe vervolgens zoveel mogelijk stomme dingen. En dan bedoel ik niet een affaire beginnen met je baas of de brandslang leegspuiten in de koffiecorner, nee, dan bedoel ik: doe veel stomme baantjes. Probeer veel uit! En als het niks is, ga je weer door. Weten wat je níét wil, is minstens zo belangrijk als wat je wél wil. 6 Vermijd zo lang mogelijk een hoog salaris. Anders kom je in ‘de gouden kooi’ terecht. Dat is het verschijnsel dat als je eenmaal een Tesla hebt, een barbecue en dure kinderen, je een stuk minder snel je baan durft op te zeggen als je er niks meer aan vindt. 7 Stel het bereiken van je droombaan sowieso zo lang mogelijk uit. Vijftig plus is vroeg genoeg. Anders ben je er al, op je 28ste, heb je nog te weinig ervaring om er een succes van te maken, én heb je niks meer om na te streven. 8 Je droombaan ga je niet vinden in een functieomschrijving. Helaas. Want het gaat ook over de sfeer en leuke collega’s. Vraag daarom tijdens een sollicitatie altijd of je met mensen kan spreken die de baan hebben die jij wil krijgen. En vraag of er weleens een systeemplafond naar beneden is gekomen tijdens een bedrijfsfeestje en of ze trots zijn op hun werk. 9 Nog beter: val onverwacht een vrijmibo binnen en kijk wat voor types er staan. Boomers die over de Formule 1 praten, of (overjarige) hippies die benieuwd zijn wie jij bent, en wat je te vertellen hebt. 10 Volg je passie? Liever niet, doe dat in de slaapkamer. En zeker niet als het je passie is om de hele dag op de bank te liggen en Seinfeld te kijken. Dat zou trouwens tof zijn, als er in zo’n vacaturetekst staat: „Je komt om 11 uur binnen, trekt je schoenen uit en gaat op de bank Seinfeld kijken.” Maar het is niet heel realistisch dat je daarmee de huur kan betalen. 11 Moet je doorzetten? Zeker. Maar mazzel en timing zijn minstens zo belangrijk in het bereiken van je droombaan. Je droombaan verandert ook voortdurend. Want jij verandert. Het kan ook heel goed dat je op een dag zwetend wakker schrikt, en je droombaan ineens iets heel anders blijkt te zijn dan je ooit had gedacht. Superirritant! 12 Maar het belangrijkste is: stop met dromen zodra je je droombaan bereikt. En ga keihard aan het werk. Want dat is helaas ook het kenmerk van een droombaan: de stress die het kost hem te houden. Nu ik erover nadenk is dát misschien wel de belangrijkste reden dat maar zo weinig mensen een droombaan hebben: dat is gewoon slim. Een droombaan is namelijk meestal de weg naar je tweede burn-out. 13 Het is dus geen schande, als je uiteindelijk je droombaan weer hebt opgegeven. Want een droombaan heet natuurlijk niet voor niets ‘droombaan’ – hij kan ook zomaar een nachtmerrie worden.</p>]]></description>
      <guid>https://nrc.nl/nieuws/2024/05/27/een-droombaan-is-vaak-het-begin-van-heel-veel-stress-a4200063</guid>
      <pubDate>Mon, 27 May 2024 05:57:47 +00:00</pubDate>
    </item>
    <item>
      <title><![CDATA[‘Ons kantoor is makkelijk te bereiden’  en andere taalergernissen van lezers]]></title>
      <description><![CDATA[<p>O jongens, dat had ik even nodig, vorige week. Alle reacties die ik kreeg via mail, LinkedIn, Instagram, en voorheen Twitter. Op mijn verhaal of we ‘taalvauten’ moeten gaan accepteren omdat steeds meer mensen ze lijken te maken. Meer dan 1.000 reacties kwamen binnen. Ruim in de meerderheid – goddank – waren de lezers die schreven dat ze ‘taalverloedering’ NOOIT zullen accepteren. „Strijdend/streident ten onder” schreven ze, „al dan niet wenend” en „huilend” en: „Blijven corrigeren!!”. Er werd in de reacties ook gezocht naar oorzaken (het onderwijs, sociale media, informeel schrijven versus zakelijk schrijven, dyslexie). Er werden oplossingen geopperd (‘de zweep erover’), en er werden nog extra taalergernissen genoemd: spatiefouten (contact formulier, wilde wijn dagen), en de term ‘opzoek’ in plaats van ‘op zoek’ die lezers de laatste tijd in vacatures tegenkomen. Maar. Wat ook opviel: het aantal lezers dat het prima vindt dat de taal „verandert”. „Taal is een levend organisme”, dus logisch dat we anders zijn gaan schrijven de afgelopen jaren. Ik kan me niet herinneren dat toen ik 17 jaar geleden (!) over hetzelfde onderwerp schreef, er zoveel bijval was voor taalfoutenmakers. Zou de (taal)wereld dan toch écht aan het veranderen zijn? Is dit het einde van de taalpurist, is dit het begin van een nieuw, ontspannen taal-tijdperk – ik hou het in de gaten. Hoe tenenkrommend dat zelfs de juffen op school taalfouten maken in het rapport van de kinderen. Ik ga (en wil) er niet aan wennen vrees ik.Janneke van Zijl-Niezink via LinkedIn Taalpuristen hebbn last van taalziekte 🤒 geen ander doel in t saaie leven dus zoekn naar fouten 🙄 begrijpelijke taal is belngrkr dan perfecte taal 📚 veranderingen door jeugd zoals afkortingen en versimpelingen zijn top 🎉 AI gaat ons helpen beter te schrijvn dus de noodzaak voor aangeleerde perfecte mensentaal verdwijnt sws 🚀 😉 ik denk dat taalonderwijs binnen 10 jr exit is… sryNils Vermeire via LinkedIn Ik huil hier nog harder om dan om mijn eindexamen Grieks.Tweet van @PSimonV_ (…) Laatst voelde zich iemand aangevallen door mijn uitroeptekens!….Tweet van Johan De Gouberville Is daar een woord voor, zoals misofonie voor geluiden? Vooral het ‘me’, ik smijt zo het bankstel door het raam als ik dat lees.Is daar een woord voor, zoals misofonie voor geluiden? Vooral het ‘me’, ik smijt zo het bankstel door het raam als ik dat lees.Tweet van Marianne Mol-Reeders Wat een gezeur. Hier zitten fouten bij waar al meer dan honderd jaar over geklaagd wordt. Misschien daar eens iets over lezen?Tweet van Karin Robbers Misschien moeten we dit ook niet langer taalfouten’noemen, maar hernoemen als ‘nieuwe taal’. Dat is hip, dat is progressief. Noem het dekoloniseren van de taal 😉. Gebruikers van ‘oude taal’ zijn oude conservatieve sportsokken die in de vorige eeuw zijn blijven hangen.Tweet van Wienand Drenth Kwam gisteren het woord rugbaarheid tegen. Op de site van een uitgever.Tweet van Saskia Licht-Wories Ook ik zal niemand afrekenen op een incidentele fout, maar luiheid en onverschilligheid zijn altijd kwalijk. Moeten we dan ook maar accepteren als er in het restaurant een haar in je soep zit? Als de chirurg je een tikje scheef dichtnaait?Tweet van Sylvia Witteman Ik wil gewoon een punt aan het eind van een zin. 😭😭😭Tweet van Hanneke Schmeets Taal, het voertuig van de geest, mag niet verworden tot een rammelend barrel Japke-d. Bouma. Feliz G. via LinkedIn Ons kantoor is makkelijk te bereiden, zo schreef de afdeling HRM van mijn ex-werkgever twee jaar geleden in een paginagrote wervingsadvertentie -:)Pieter Lanser via LinkedIn (…) Je column over taalfouten die niemand meer boeien zal morgen direct prominent op het prikbord in de lerarenkamer verschijnen! Kunnen vooral mijn collegas zich een beetje voorbereiden op wat ze gaan tegenkomen bij het nakijken van de eindexamens.Ingrid Sickler-Westerink via de mail Jaren geleden verkering voor uitgemaakt.Tweet van Maria Bouwens (…) Ik kom uit een streek waar we van nature met elkaar communiceren met gebaren, geurvlaggen en, als het echt niet anders kan, gutturale klanken. Ik heb goed taalgebruik omarmd als mijn ticket naar de wereld. Ik laat die rijkdom en schoonheid nooit meer los. Tweet van Bart Hollevoet Tja. En toch word je erop afgerekend bij veel sollicitaties. Werkgevers staan er toch anders in. Als je in je brief typt (vacature secretariaat): Ik wilt solliciteren. Hun zeggen datet een leuke job is. Ik wor er blij van. Etc. Dan word je het niet. Tweet van Tineke A. Wacht maar tot je de vacatureteksten leest van mijn werkgever. (…) Dan wil je er niet eens meer werken, ondanks het ‘gedeeltelijk doorbetaalt ouderschap verlof’. Tweet van Lena Hemel Nieuwe regel invoeren. Als je het uitspreekt als een -t dan schrijf je het ook met -t. Waarom moeilijk doen als het makkelijk kan? Tweet van Minze T. Dat doet me denken aan het verhaal over de toren van Babel. Tweet van BPvL Er is ook een andere kant: die v/d taalgebruiker die zich arbitraire &amp; inconsistente regels moet eigen maken. Regels die door taalcommissies die in de jungle v/e inconsistente vervuilde taal als logica verkocht worden. Waar kan taal gebruiksvriendelijker gemaakt worden? (…) Taal moet bepaald worden door gebruikers, niet door een commissie. (…) Een ontwerper van een goede user interface rekent ook terug vanuit de gebruiker (bottom-up) ipv top-down. Tweet van Cortés die gast van Hebban olla vogala draait zich om in z’n graf! Rob Roelofs via Linkedin Ik weiger mensen aan te nemen die whatsapperiaans communiceren. Al moet ik verdomme 8 uur overwerken elke dag. Tweet van Jeroen Swets Taal is een levend organisme, klopt. Maar als je een levend organisme niet goed verzorgt dan zal het sterven. Erald Kahmann via LinkedIn Taalpurist tot in de kist! ️⚰️ Valerie Plessers via LinkedIn Voor mij wordt het optie 3: emigreren. Johan Beemsterboer via LinkedIn De meest talige mensen die ik ken zijn alle drie dyslectisch. Zij hebben zo’n originele woordenschat en gebruiken zulke fijne taal, dat ik me steeds vaker afvraag waarom spelling zo belangrijk wordt gevonden. Taal is zoveel meer dan dat… Annemarie Jongejan via LinkedIn Als ik stage en afstudeeronderzoeken lees ben ik wel een beetje bezorgd. Hoe gaan toekomstige Ingenieurs in hun beroepspraktijk om met het maken van rapportages en adviezen. Ook merk ik dat niet begrijpend kunnen lezen om dezelfde reden zorgt voor verkeerde antwoorden bij bijv. wiskundige opgaven. Piet Zijlstra via LinkedIn Reacties, suggesties op de column/podcast via japkeddenktmee@nrc.nl</p>]]></description>
      <guid>https://nrc.nl/nieuws/2024/05/20/ons-kantoor-is-makkelijk-te-bereiden-en-andere-taalergernissen-van-lezers-a4199224</guid>
      <pubDate>Mon, 20 May 2024 05:57:47 +00:00</pubDate>
    </item>
    <item>
      <title><![CDATA[Dit zijn de 13 taalvouten die we de komende jaren moeten gaan accepteren]]></title>
      <description><![CDATA[<p>M’n hele leven heb ik gestreden tegen taalverloedering – rond m’n twaalfde was ik al een boomer. Taalfouten verbeteren, grammatica mansplainen, mensen wijzen op de juiste spelling. Uiteindelijk maakte ik er zelfs m’n werk van en werd ik eindredacteur bij NRC. Maar de laatste tijd denk ik steeds vaker: waar doe ik het nog voor? Misschien komt dat door de volksstammen die op LinkedIn niet meer weten waar je een d, dt of t schrijft. Misschien was het de vacature laatst, voor een ‘prodcut owner’ bij DPG. Misschien was het de advertentie voor een koophuis in Holysloot dat jarenlang ‘bewoont en verhuurt was geweest’. De uitnodiging voor de boekpresentatie (!) van Alma Mathijsen waarin het werk ‘een meespelende vertelling’ werd genoemd. Het bordje op het terras vorige week, waarop stond: ‘Besteld u liever bij ons?’ Of de zakelijke mail die deze maand begon met ‘goedeomorgen’. Wát ook de druppel was, ergens deze lente dacht ik ineens: waarom zou ik me hier nog druk om maken? Correcte, foutloze taal boeit echt helemaal niemand meer. Ja, een klein clubje taalpuristen. Die sputteren hun schermen vol bij elke gevonden fout en zetten rode strepen. De rest van de wereld zal het echt een hele grote worst wezen. En dus leek het me verstandig om die kleine minderheid van Nederlandse taalliefhebbers in dit land eens wat te gaan voorbereiden op de fouten die we de komende jaren zullen moeten gaan accepteren. Omdat wij echt de enige mensen op aarde zijn die er zich nog aan ergeren – en überhaupt nog weten dat ze fout zijn. Scheelt een hoop frustratie en hartinfarcten. Zie de positieve kant jongens: we kunnen het eindelijk loslaten! 1 D, t of dt – wat maakt het uit. Hij bedoeld, ik wordt, hij wilt, zij hebben gehoort – schrijf gewoon lekker wat jij wil. Tuurlijk: ‘Geld op de rijbaan tussen 13.00 en 18.00’ is iets anders dan: ‘Geldt op de rijbaan tussen 13.00 en 18.00’. Maar het is ook wel weer spannend om met een grote plastic zak te gaan kijken welke van de twee bedoelt wert. 2 Hoofdletters – hahaha. lezers kunnen echt zelf wel bepalen wanneer een zin begind of eindigd. het is bovendien onrustig voor je ogen, ineens zo’n grote letter midden in een appje. 3 Komma’s? Hou eens op. Interpunctie in je broekje sowieso. In de zin: ‘Ik hou van huisdieren eten en barbecueën’ kán een komma handig zijn. Maar iedereen weet dat niemand z’n huisdieren gaat opeten – toch? 4 Jou fiets, jou vader – daar hoeft echt geen w bij. ‘Ik hou van jou ouwe fiets’ betekend iets anders dan: ‘Ik hou van jouw ouwe fiets’. Maar als je twijfelt welke van de twee het is, kun je altijd even dm’en. 5 Me moeder, me werk, me club – prima toch? ‘Mijn’ klinkt zo hard en ‘m’n’ heeft dat lastige komma-dingetje. ‘Muh fiets’ zou nog beter zijn, maar dat is weer een h extra, dus laten we ‘me moeder’ gewoon goed gaan rekenen. 6 ‘Ik besef me’. Zelfde. Dat gezeur over wederkerende werkwoorden. Ga lekker zelf wederkeren. 7 Hen, hun en zij. Te ingewikkeld om uit elkaar te houden. Hun hebben gelijk! Maak er anders ‘hullie’ van! Hullie hebben gelijk. Mooi! 8 Die meisje, die leven, die woord. Helemaal goed. Net als: ‘De meisje die’. Als iemand zich als non-binair identificeert moet je wel streng zijn. Dan is het ‘die’ en ‘hen’. Let daar op. 9 ‘Doe is normaal’, ‘doe is gek’. Het woord ‘eens’ klinkt als ‘is’, dus waarom zou je het dan niet zo mogen schrijven? Datzelfde geld voor ‘onmiddelijk’, ‘dislekties’, ‘bedrijging’, ‘in prinsiepe’, ‘kilometuh’, ‘appart’ en ‘prevensie’. Als je maar snap wat er staat. 10 Een punt aan het einde van een zin? Laat te weinig ruimte open dus ik zou ’m lekker weglaten de jongere generatie gebruikt sowieso liever geen punten meer omdat die agressief overkomen alle begrip voor 11 Money, mindset, sacrificen. Hoe jonger mensen zijn, hoe meer like je weet dat ze like veel anglicismen gebruiken. Is een kwestie van mindset. Ik had laatst iemand die haar vrijdag ging sacrificen om voor weinig money vintage knitwear te gaan shoppen. Bleek ze op zoek naar een goedkope 2dehants trui. 12 Letterlijk/figuurlijk. Het woord ‘letterlijk’ word tegenwoordig als een bekrachtiging gebruikt, niet als tegenhanger van ‘figuurlijk’. Dat is schrikken in: ‘Ik lach me dood. Letterlijk’. Maar als je eenmaal weet dat met letterlijk meestal figuurlijk bedoeldt wordt – behalve in: ‘Ik heb geen geld meer. Letterlijk’ – wat zou je daar dan letterlijk tegen kunnen hebben? 13 Fml, lol, hdp, w8 ff, isg, bopla, itakru, brb, idk, mss, vnv, kladiladi, lett. Afkortingen schelen tijd, en tijd is kostbaar in een wereld waarin je voortdurend moet switchen van TikTok naar WhatsApp, van Snapchat naar Instagram en van BeReal naar je mail. Zeker als je in 83 appgroepen zit, vijftig pakjes besteldt hept en duizenden berichten per dag moet tikken. Doe dus niet moeilijk als je een paar afko’s ziet, maar google even wat ze betekenen. Als je bovengenoemde afkortingen niet kent, ben je sowieso een boomer. LTR! Hoe was jouw week? Laat Japke-d. -Bouma via de soosjals weten waarover jij (in 20 minuten) wil worden bijgepraat. Of mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/05/13/correcte-foutloze-taal-boeit-echt-helemaal-niemand-meer-a4198659</guid>
      <pubDate>Mon, 13 May 2024 05:57:48 +00:00</pubDate>
    </item>
    <item>
      <title><![CDATA[Salarisverhoging? 20 tips om er 20 procent bij te krijgen]]></title>
      <description><![CDATA[<p>Het is weer lente en dus weer tijd voor de functioneringsgesprekken, planningsgesprekken, jaargesprekken, groei- en bloeigesprekken, WOW-gesprekken en goede gesprekken – of hoe jullie die dingen ook noemen op jullie werk. Veel mensen hebben er elk jaar weer stress van, ik snap dat nooit. Wat is er nou heerlijker dan een uurtje met je baas kletsen – een uur lang onverdeelde me-time – wie kan daar nou tegenop zien? Tuurlijk. Voor jou liep het afgelopen jaar misschien niet helemaal volgens plan. Je hebt je targets niet gehaald, hebt je een paar keer onsterfelijk belachelijk gemaakt bij klanten én een deuk in de auto van de ceo gereden. Maar waar ter wereld gaat het nou wél helemaal goed? Sterker nog, ik vind dat zelfs jíj recht hebt op een mooie salarisverhoging dit jaar. Daarvoor ontwierp ik een handige checklist. Elke keer als een punt op jou van toepassing is, mag je er een procent bij tellen. In totaal is er dus 20 (!) procent extra salaris te verdienen. Neem de lijst dus mee naar je functioneringsgesprek, en cashen maar! 1. Je hebt voornamelijk thuisgewerkt. Daarmee heb je niet alleen veel conflicten vermeden op de werkvloer, maar ook veel energiekosten voor het bedrijf bespaard. 2. Je fietst naar je werk. Zeker, dat kost elke dag zo’n drie, vier uur, maar scheelt wél enorm in de reiskosten. 3. Je kwam alleen naar kantoor als je er écht zin in had. Dat was niet vaak, maar daardoor was je, áls je er was, wel steeds extreem gemotiveerd. 4. Je hebt je targets niet gehaald. Maar je hebt wel waarde toegevoegd. Misschien niet altijd zichtbaar voor het blote oog, maar het was er wel degelijk. 5. Je sleepte het hele bedrijf door de kerst- én de nieuwjaarsborrel! Je kwam sowieso trouw bij elke borrel opdagen. Daarmee was je een constante factor en heb je commitment getoond. 6. Jouw vermogen om elke e-mail te beantwoorden met ‘Bedankt, ik kom hierop terug’ heeft een nieuw niveau van anticipatie in de zakelijke communicatie gebracht. En passant bereikte je daarmee elke dag weer het schier onmogelijke – inbox zero. 7. Je hebt het hele jaar trouw gelachen om de grapjes van je baas. Ook als ze niet grappig bedoeld waren. Je zat bij elke presentatie van het management vooraan. Knikte begrijpend bij elke dia. 8. Je hebt het hele jaar de parkeerplaats van de ceo geveegd. Net als alle whiteboards trouwens. Daarmee maakte je letterlijk én figuurlijk de weg vrij voor leiderschap. 9. Je toonde ook je eigen leiderschap. Zelfs als niemand daarop zat te wachten. Je introduceerde de ‘strategische stilte’ in lastige gesprekken waarbij je zwijgen niet alleen goud was, maar ook diepe inzichten suggereerde. 10. Je droeg elke dag trouw de stropdas met het corporate logo. Ongeacht de esthetische uitdagingen die dit met zich meebracht. 11. Je recyclede élk koffiebekertje. Weliswaar in de verkeerde bak, maar je toewijding aan de groene zaak kan niemand ontgaan zijn. 12. Je bent de meester van het Zoom-universum. Niet alleen mute en unmute je met de behendigheid van een ninja, je wist ook precies wanneer je camera aan of uit moest om jezelf als volledig betrokken (of deskundig afwezig) te presenteren. 13. Maar je was ook de ongekroonde koning(in) van de virtuele achtergronden. Van exotische stranden tot de brug van de Enterprise – jouw keuze zorgde niet alleen voor open monden, maar heeft ook de creatieve lat voor het hele bedrijf hoger gelegd. 14. Tijdens een crisis? Was jij steeds in staat om elke situatie in één oogopslag volkomen verkeerd te beoordelen. 15. Je dropte het afgelopen jaar meer corporate jargon dan heel Silicon Valley bij elkaar. Agile, epic, burning platforms – het hield niet op. Daarmee maakte je niet alleen indruk, maar heb je ook daadwerkelijk niemand iets wijzer gemaakt. 16. Je was er. Of het nu ging om de lego-sessie tijdens het teamuitje, het moment dat de soep klaar is in de kantine, of het als eerste arriveren bij het (verkeerde) verzamelpunt tijdens de brandoefening – je bewees keer op keer dat je altijd klaarstaat. 17. Je kent de namen van iedereen – inclusief de huisdieren. In een tijd waarin iedereen hybride werkt, vul jij soepel de ongemakkelijke stiltes in. 18. Ook je feedback op feedback was dit jaar weer legendarisch. Je vermogen om positief te blijven, zelfs wanneer je feedback kreeg op de feedback die je had gemist tijdens de wekelijkse feedbackrondes, toont je ongelooflijke flexibiliteit. 19. Je bent een teamplayer. Zo nam je bewust niet deel aan roddels, tenzij ze bijdroegen aan de kantoorhumor, en toonde je, met je persoonlijke opoffering om nooit de laatste donut te nemen, dat je zelfbeheersing hebt als deze bijdraagt aan de werksfeer. 20. Je goede humeur, tot slot, lijdt niet onder hoe slecht de zaken ervoor staan. Als dat geen salarisverhoging waard is, weet ik het ook niet meer. Hoe was jouw week? Laat Japke-d. Bouma via de soosjals weten waarover jij (in 20 minuten) wil worden bijgepraat, of mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/04/22/hoeveel-procent-salarisverhoging-krijg-jij-komend-jaar-doe-de-test-en-je-weet-t-a4196771</guid>
      <pubDate>Mon, 22 Apr 2024 05:57:49 +00:00</pubDate>
    </item>
    <item>
      <title><![CDATA[Dit is wat er gebeurt als je aan een man vraagt wat je ‘normaal’ aan een vrouw vraagt]]></title>
      <description><![CDATA[<p>Peter, wat zie je er geweldig uit. Kappertje gehad? „Dankjewel. En ja, schuldig! Mijn kapper kan me zó vertroetelen.” Daar zal je de komende jaren minder tijd voor hebben. „Daar ben ik ook bang voor inderdaad.” Heb je lang voor je kledingkast gestaan vanochtend? „Nou, ik kneep hem best even. Want m’n gelukspak was net naar de stomerij. Maar bij deze matgrijze vind ik m’n ogen ook mooi uitkomen. Zeker met die roze stropdas. Je wil natuurlijk wel knallen op je eerste dag als ceo.” Hoe belangrijk is uiterlijk bij leidinggeven? „Uiterlijk is alles. Zeker als mannelijke ceo. Ik zou het wel anders willen, maar het is nu eenmaal zo.” Ben je hoofdredacteur geworden omdat je man bent? „Ik hoop dat ze me ook gekozen hebben omdat ik de beste kandidaat was.” Zal je man-zijn de inhoud van de krant beïnvloeden? „Onbewust, denk ik. Dus meer aandacht voor het hart, in plaats van het hoofd. En meer lifestyle dan economie. Maar daar was de krant ook wel aan toe! Vergeet niet dat mannen een enorme doelgroep zijn. Die houden van dat soort onderwerpen! Niet te zwaar.” Heb je je uiterlijk wel eens gebruikt om een baan te krijgen? „Ik maak me hier niet populair mee onder mannelijke ceo’s, maar ik denk niet dat ik chef van de buitenlandredactie van NEC was geworden als ik dit snoetje niet had gehad. Hetzelfde geldt voor mijn adjunct-hoofdredacteurschap.” Flirt je weleens op het werk? „[Bloost]. No comment!” Heb je weleens op een bangalijst gestaan? „Ik denk dat elke aantrekkelijke man die bij het corps heeft gezeten daar heeft gestaan. Ik ben helaas geen uitzondering.” Als je zo aantrekkelijk bent, vraag je er natuurlijk ook een beetje om. „Zeker. Aan de andere kant sterkt het me ook in mijn missie: laten zien dat je ook als aantrekkelijke man ceo kan worden.” Geven mannen anders leiding dan vrouwen? „Mannen zijn, met hun grotere handen en sterkere spieren, gewend aan schoonmaken thuis, dus schoon schip maken in een bedrijf is ons ook niet vreemd. Maar we hebben ook het managen al in het bloed zitten doordat we vaak het huishouden erbij moeten doen. Ik denk dat mannen, juist door die combinatie van taken, van nature geschikter zijn voor leidinggevende functies.” Dat is nogal een stelling. „Nou ja, laat ik dan zeggen dat ik het jammer vind dat er vaak lacherig wordt gedaan over de leidinggevende capaciteiten van mannen.” Je vrouw is weer zwanger. Hoe ga je het straks allemaal regelen? „Terechte vraag. Onze oudste is 11, onze tweede 8 en onze derde komt in mei.” Je vrouw vindt jou dus nog aantrekkelijk! „Haha, nu moet ik alweer blozen! Maar je hebt gelijk: het zal een tour worden om gezin en carrière te combineren. Gelukkig hebben we onze ouders die bijspringen en drie mannelijke werkstudenten. De kinderen hoeven gelukkig niet naar de opvang.” Het is beter voor de kinderen als de man thuis is. „Zeker weten. Maar ik vind opvang door bekenden een goed alternatief. Kinderopvang zou ik vreselijk vinden. Dan zou ik m’n mannelijke vrienden echt niet onder ogen durven te komen. Ze zijn ook allemaal werkende vaders.” Wat vinden de kinderen ervan dat papa zo’n belangrijke baan krijgt? „Storm moest huilen toen we het vertelden. Jongens hè, die kunnen zo emotioneel zijn. Lisa, de oudste, vindt het geweldig. Ze zei: zo belangrijk dat je dit doet, pap. Om aan jongens te laten zien dat ook een man ceo kan worden.” Zal je ze missen? „Vreselijk. Ik voel me nu al schuldig. Ik werk maar één dag per week thuis. Dan sta ik zelf op het schoolplein. En ga ik cupcakes maken met Storm.” Wil je nog meer kinderen? „Nee, dat heb ik ook moeten beloven bij NEC trouwens, haha.” Wie kookt? „De werkstudenten. M’n vrouw is cfo bij Philips, dus van haar hoef ik weinig te verwachten, haha! Dat is gewoon een heel drukke baan. Die van mij ook, maar ik ben als man meer gewend om meerdere ballen tegelijk in de lucht te houden.” Deze baan is een grote klus voor een man. Een duobaan was beter geweest. „Ja, maar ik wil laten zien dat een man deze functie ook in z’n eentje aankan.” Hoe ziet jouw ‘me-time’ eruit? „Lekker in bad! En dan kletsen met vrienden aan de telefoon! Maar m’n vrouw doet ook weleens wat hoor, met de kinderen. In het weekend, dan kan ik even rustig de badkamer schoonmaken. Ik heb zo met haar geboft!” Pas maar op dat ze er niet met een jongere man vandoor gaat! „Ja nou! Ik sport me suf, haha!” Je komt heel empathisch over. Kan je wel voor jezelf opkomen? „Euh. Duh. Dat leer je wel hoor, als man. Zeker in de afgelopen dertig jaar.” Touchy. Je kan dus ook bitchy zijn. „Euh, excuus. Sorry.” Je dochter heeft gelijk. Je bent een rolmodel voor jongens, overal ter wereld. „Dankjewel. Die druk is soms best groot. Mijn droom is dat er ooit een dag komt dat jongens alles kunnen worden wat ze willen – mannelijke chirurgen, mannelijke astronauten, mannelijke artsen. Ik blijf daar voor vechten.” Dank voor je openhartigheid. „O. Wil je niks weten over de toekomst van NEC? Over de papieren krant, onze multichannel-aanpak? De podcasts?” Je hebt een vrouw als commercieel directeur en een vrouw als hrm director. Daar maak ik me echt geen zorgen over. „O haha, ja dat is zo. Zonder hen zou ik deze functie sowieso niet aankunnen.”</p>]]></description>
      <guid>https://nrc.nl/nieuws/2024/04/08/man-wordt-hoofdredacteur-van-landelijke-krant-nec-een-interview-a4195427</guid>
      <pubDate>Mon, 8 Apr 2024 05:57:49 +00:00</pubDate>
    </item>
  </channel>
</rss>
