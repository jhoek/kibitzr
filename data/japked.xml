<?xml version="1.0" encoding="utf-16"?>
<rss version="2.0">
  <channel>
    <title><![CDATA[Japke-D]]></title>
    <link>https://www.nrc.nl/rubriek/japke-d-denkt-mee/</link>
    <description><![CDATA[Japke-D]]></description>
    <item>
      <title><![CDATA[Sinds NRC een vrouw als hoofdredacteur heeft, worden er alleen nog maar knappe jonge mannen aangenomen]]></title>
      <description><![CDATA[<p>Vorige maand was er ophef over een ‘brief’ die voormalig NRC-redacteur en Het Parool-hoofdredacteur Sytze van der Zee naar onze redactie stuurde. Daarin spuwde hij zijn gal over de nieuwe indeling van de krant, waarbij het dagelijkse economiekatern is opgeheven en artikelen over economie over alle pagina’s verspreid worden. „Dat krijg je ervan als je een vrouw tot hoofdredacteur benoemt”, schreef Van der Zee. „Met haar komst is de verdere feminisering van deze ooit zo gewaardeerde krant een feit. Het begin van het einde.” In de storm die op de sociale media opstak – ‘openlijk seksisme’, ‘oude zielige man’, ‘dit had nooit gepubliceerd mogen worden’ – hield ik me koest. Ik keek wel uit. Als vrouw wordt er van je verwacht dat je solidair bent met je seksegenoten. Maar afgelopen week dacht ik ineens: dit heeft lang genoeg geduurd. Want Van der Zee heeft gewoon gelijk. Sinds we Patricia Veldhuis als hoofdredacteur hebben, neemt de feminisering van de krant én redactie hinderlijke vormen aan. En ook ik maak mij daar zorgen over. Zo worden er sinds februari alleen nog maar knappe jonge mannen aangenomen, worden ze ontslagen als ze trouwen, en hangen er bangalijsten getiteld ‘vers mannenvlees’ naast de koffieautomaten. We moeten elkaar ook steeds laten uitpraten in vergaderingen, er wordt niet meer tegen elkaar geschreeuwd, je krijgt geen promotie meer als je haantjesgedrag vertoont, en IEDEREEN moet ineens de koffiekopjes in de vaatwasser zetten. We beginnen de dag tegenwoordig verplicht om 06.00 uur met een Teams-vergadering waarin we samen onze make-uproutine doornemen. Eenmaal op de redactie moeten we elkaar knuffelen, bij elkaar ‘inchecken’, en doen we een plenaire yogasessie om elkaar niet alleen mentaal flexibeler op te kunnen vangen, maar dit ook lichamelijk beter op te kunnen volgen. De rest van de dag gaat het vervolgens over ‘inclusie en diversiteit’ met de bijbehorende cursussen, workshops, micro-learnings, spiegelsessies (in je broekje) en heidagen om het BESPREEKBAAR te maken. Handtastelijke mannen worden publiekelijk geshamed. Ook als het alleen maar een geintje was. Verder wordt er gewerkt aan een ‘mindful’ katern, met breipatronen, is huilen op de werkplek meteen een enkele reis naar bedrijfsmaatschappelijk werk, therapie en prikkelloze ruimtes, en er is een werkgroep opgericht om te kijken of we de dagelijkse deadlines kunnen afschaffen omdat die te veel stress opleveren. Maar al die feminisering met gevoelens en waardenvrije ‘feedback’ is natuurlijk nog maar Fase 1. Fase 2 is de aanstaande fusie met de Linda, met tips over die ene onontdekte wijk met leuke lokale dingetjes in Barcelona, en tops over hoe je samen de badkamer verbouwt. Fase 3 is het echte werk. De fotootjes van de mannelijke columnisten zijn niet langer meer pasfoto’s, maar kalenderportretten in speedo. Op basis van het aantal likes bij de foto wordt bepaald of de column mag blijven bestaan. Maak je borsthaar maar nat, Youp! En dan fase 4. Daarin wordt het jaarlijkse voetbaltoernooi vervangen door een dagje samen naar de ‘wellness’, komt er een elektrische viool in de NRC Handelsband, wordt de kookrubriek vleesvrij, mag Bas van Putten alleen nog maar kinderwagens en bolderkarren testen, doen we geen exclusieve interviews meer; alleen nog maar inclusieve, en wordt het verboden nog ironie te gebruiken in columns. Ik ben niet gek. Ik realiseer me dat de feminisering in de hele samenleving oprukt. Zo was die crisiswet er natuurlijk allang geweest als Marjolein Faber een man was geweest, en was Bert Huisjes allang premier. Maar nu het mijn geliefde old-boys-sigaren-met-pantoffels-krant NRC betreft, kan ik niet langer zwijgen. Laten we elkaar niet voor de gek houden. Een vrouw als baas is gewoon onnatuurlijk. Een vrouw als baas geeft alleen maar gezeik. Welke man komt NRC verlossen?! Heb je een vraag van de week, suggestie, hartenkreet, taboe of ‘kwestie’ op je werk? Mail naar japkeddenktmee@nrc.nl Vorige maand maakte mijn LinkedIn-vriend Dharminder Biharie met AI een ‘bullshitjob-generator’. Daarmee kun je de meest indrukwekkende functietitels produceren: Cloud-Native Visionary Mastermind, Hybrid Alignment Influencer, Innovative Solutions Engineer. Dus heb je een totaal overbodige bullshitjob en zoek je een functietitel? Zet hem dan aan – zie de link in mijn post op LinkedIn – en kies er één. Hier ga je punten mee scoren! Ik vond zelf deze zeven heel mooi: 7 Sustainable Transformation Ninja. Sustainable! Dan zit je altijd goed met het milieu én je transformeert, dus lekker agile. 6 Lead Participation Sherpa. Lead! Dan loop je altijd voorop. Met je participatie! 5 Chief Meeting Observer. Als je de hele dag in vergaderingen zit te dutten. Maar wel als chief! 4 Holistic Cross Functional Specialist. Holistisch? Niemand doet je wat. En dan ook nog crossfunctioneel. Dan ben je wel een baas hoor. 3 Future Monetization Disruptor. Future! Dan kan je het disrupten van je monnies lekker over het weekend heen tillen. 2 Autonomous Engagement Rockstar. Autonoom, geëngageerd en dan ook nog een ‘rockstar’: #lifegoals 1 Maar de topper vond ik die van een lezer op LinkedIn die lekker met de bullshitjob-generator had zitten freaken: Chief Executive Officer of Strategic Synergy and Innovative Solution Optimization for Future-Forward Business Dynamics and Operational Excellence Enhancement. Daar kan je écht alle kanten mee op. Stappen maken, stippen op de horizon, neuzen dezelfde kant op, goals alignen, you name it! Werken was nog nooit zo makkelijk.</p>]]></description>
      <guid>https://nrc.nl/nieuws/2024/09/30/ja-ook-ik-maak-me-zorgen-over-de-feminisering-bij-nrc-a4867642</guid>
      <pubDate>Mon, 30 Sep 2024 05:57:44 +0000</pubDate>
    </item>
    <item>
      <title><![CDATA[Collega's die in september op vakantie gaan zijn aso's]]></title>
      <description><![CDATA[<p>Het had maar een haartje gescheeld of deze column was er deze week niet geweest. Want het is hier bizar druk, zoals elk jaar in september. Heel Nederland heeft me deze maand geboekt voor een lezing, al mijn vrienden organiseren welkom terug-na-de-zomer-etentjes, en dan zijn er natuurlijk nog de visiesessies, townhalls en de hoe-is-het-met-jougesprekken van m’n werk – m’n agenda zit ramvol. Ik heb bij Dick Schoof een crisiswet aangevraagd, zodat ik alle beslissingen deze maand lekker zelf mag nemen zonder ze eerst aan m’n baas, familie of vrienden te hoeven voorleggen. Toen ik op LinkedIn vroeg of meer mensen zo druk zijn in september, werd ik bedolven onder de septemberstress. De scholen die deze maand de kennismaken-met-de-mentor-bijeenkomsten plannen, de tienminutengesprekken midden op de dag, de MOL-gesprekken (mentor-ouder-leerling-gesprekken). De tandarts, de ortho, de zwemlessen die weer beginnen. Maar ook de sportclubs, kerken en zangkoren die allemaal het nieuwe seizoen moeten openen. En al die verjaardagen, verzuchtten lezers! Want tachtig procent van alle mensen op de wereld is verwekt tijdens de kerstdagen. Of wat dacht je van het weer! Super-irritant. Want nog steeds schitterend. Dat betekent dat je dus minstens twee tot drie keer per week moet barbecuen, golfen, naar het strand, tenniscompetities spelen, naar cultuurfestivals, vernissages, en themawandelen. En er moet, voordat de échte regen begint, nog snel even overal worden geheid, gezaagd en geschuurd. Maar je werk is natuurlijk het ergst in september. Reizen naar het buitenland, brainstorms, kick-offs, inspiratiesessies, subsidieaanvragen, sollicitatiegesprekken. „Ik verzuip zowat deze maand”, schreef iemand op LinkedIn. Want dan ís het al moeilijk om weer op te starten na de zomer, komen er ook nog allemaal éxtra verplichte nummers bij. „In de zomer verveelt iedereen zich de tandjes”, schreef een dierbare vriend, „en dan moet er ineens binnen vier weken een jaarplan liggen, een budgetaanvraag, tig verdiepingsbijeenkomsten, fotosessies, rot op. Ik kan het zinnetje ‘nu iedereen weer terug is van vakantie’ niet meer horen.” Jongens, rustig. Het ís ook raar, dat we onszelf dit elk jaar weer aandoen. Niet alleen in de planning, maar ook metafysisch en filosofisch. Want de natuur is klaar, alle planten en bloemen zijn uitgebloeid, de dieren gaan in winterslaap, en het blad mag vallen. Maar terwijl de natuur tot rust komt, starten wij weer op. IJverig als mieren. Dat moet echt anders. Landelijk beleid, collectieve afspraken. Daarom stel ik voor om vanaf volgend jaar september helemaal schoon te vegen. Gewoon, leeg. Alleen bij weerrampen komen we in actie. Het is gewoon een zomermaand. Gemiddeld 22 graden. Duh. Wat nou kantoor. En nee, we gaan ook niet met vakantie in september. Hou eens op. Van die collega’s die in de zomer, als er geen reet te doen is op werk, thuisblijven, en dan in september als iedereen zich weer het schompes moet werken, ertussenuit glippen. Zo werkt het dus niet. Ik stel voor dat we ‘buiten het hoogseizoen’ extra duur maken, om die aso’s dwars te zitten. In plaats daarvan gooien we alle kantoren in juli en augustus dicht, en gaan we lekker met z’n allen tegelijk op vakantie. Komen we eindelijk eens tot rust, en hoeft ook niemand z’n irritante out-of-officemails aan te zetten. En dan verplaatsen we alle evenementen, schooldingen, kick-offs en kennissessies naar januari! Gewoon hop, niet zeuren, dan is er toch niks te doen. We schaffen Dry January af, proppen alle ‘leukigheid’ in twee dagen met overnachting en gaan dan drie dagen helemaal naar de tering. Maar dan hebben we wél alles weer gehad voor het hele jaar. De septemberstress heeft lang genoeg geduurd. Afgelopen maand kreeg ik via Twitter de vraag: „Ik vind e-mails die eindigen met ‘Ik hoor graag’ bloedirritant. Of ben ik de enige, @Japked?” En dus besloot ik eens te informeren aan welke mails jullie je het meest ergeren. Dat waren er veel! Is het de septemberstress, of zit hier een potentiële burn-outbom die elk moment kan afgaan? Ik heb een lijstje met de tien irritantste gemaakt. Dan weten jullie waar de landmijnen liggen! 10. Mails die eindigen met ‘alvast bedankt’. Dit lees als: wil je dit NU METEEN even doen, en snel een beetje. Irritatie! 9. Een mail met een enorme sliert eerdere berichten met daarbij de tekst: „Zie onderstaande mailwisseling.” En dan moet je het zelf maar uitzoeken?! Doei. 8. Mails die alleen met je voornaam beginnen! „Alsof je bij de schoolmeester moet komen.” 7. Mailers die je niet kent, maar wel, veel te familiair, je voornaam te pas en te onpas gebruiken om je hun nieuwsbrief of andere troep aan te smeren. ‘Hi Japke, hoe was je weekend?’ Wegwezen. 6. De ‘friendly reminders’. Mailers die ‘vriendelijk’ informeren of je hun mail gekregen hebben, of nog erger: erachteraan bellen! „Die gaan dus meteen in de prullenbak!” 5. Alle cc-mails en dan vooral de ‘stoelpotenzagers’ die ermee naar de baas klikken. Toedeledokie. 4. Mails die beginnen met: ‘Dag’ en verder niks of ‘Dag voornaam’. ‘Dag’ zeg je bij het weggaan, en het klinkt als een bejaarde, vonden twitteraars. 3. Mails die beginnen met ‘beste’, en verder niks. Dreigend en onbeschoft was het oordeel. 2. Mails die eindigen met ‘warme groet’. „Of je een zakje met lauwe poep in je hand gedrukt krijgt.” Euh, nou inderdaad. Maar de onbetwiste nummer 1? Alle ‘hoe-heb-je-onze-dienstverlening-ervaren-mails’. De mails na elk restaurantbezoek, elk toiletbezoek, elk schroefje dat je hebt gekocht. We willen geen reviews meer geven. Hoewel, we kijken wel altijd naar het aantal sterren, toch? Voor we iets beslissen? Misschien moeten we daar dan ook mee stoppen? Of misschien helemaal stoppen met mailen. Dat lijkt me het allerbeste gezien alle korte lontjes. Sterkte, allen.</p>]]></description>
      <guid>https://nrc.nl/nieuws/2024/09/23/heb-jij-ook-septemberstress-zo-kom-je-ervan-af-a4866832</guid>
      <pubDate>Mon, 23 Sep 2024 05:57:44 +0000</pubDate>
    </item>
    <item>
      <title><![CDATA[Iets positiefs over de millennial hoor je zelden en dat terwijl we zoveel aan ze te danken hebben]]></title>
      <description><![CDATA[<p>De laatste tijd lees ik zóveel over babyboomers die binnen nu en drie (!) jaar met pensioen gaan; over generatie X als ‘de grootste op de arbeidsmarkt’ en over bedrijven die moeite hebben om gen Z’ers binnen te halen en houden, dat ik afgelopen week ineens zwetend wakker schrok en dacht: vergeten we niet een generatie? En dan bedoel ik natuurlijk de millennials. De generatie die, en ik ga het hier gewoon hardop zeggen: het hardst werkt van allemaal, en de lastigste klussen moet opknappen. Ja, toen ze op de arbeidsmarkt kwamen, zo’n 20 jaar geleden, toen waren ze nieuws. Maar tegenwoordig? Vooral negatieve dingen. Dat ze narcistisch zijn. Dat ze veel te veel geld uitgeven in koffietentjes, dat ze daardoor geen huis kunnen kopen, en iets met havermelk en podcasts. Iets positiefs hoor je zelden. Heb ik zelf ook aan meegedaan hoor. Beetje prikken richting de jongere generatie, die grofweg tussen 1981 en 1995 geboren is. Ze zijn nu dus ergens tussen de 30 en 45 jaar. Dat ze geen humor hebben, dat ze te serieus zijn. Ik word altijd een beetje opstandig van ze. Dat komt ook omdat ik het meeste ‘last’ van ze heb, op het werk. Want de babyboomers (1945-1960) zijn bijna weg en kan het allemaal weinig meer schelen, generatie X (1961-1980) snap ik omdat ik daar zelf bij hoor, en de gen Z’ers (1995-2010) ken ik een beetje omdat mijn eigen dochter en de kinderen van mijn vrienden die leeftijd hebben. De millennials zijn lastiger. Moeten ze ook zijn. Want ze hebben de leeftijd van ‘het management’. Ze zijn kritisch op mijn ‘functioneren’, moeten lastige klussen uitvoeren en impopulaire beslissingen nemen. Tegelijkertijd kén ik ze minder goed – ik heb nooit bij ze in de klas gezeten, of op de sportclub, daar waren ze te jong voor. De millennials zijn voor mij en mijn tijdgenoten toch een beetje een blinde vlek. En dat terwijl we zoveel aan ze te danken hebben! Ze hebben #metoo aangezwengeld, terwijl wij al het seksisme over ons heen lieten komen. Ze zijn ongemakkelijke gesprekken aangegaan over diversiteit, gender en discriminatie, zodat niet alleen de boomers zich veilig kunnen voelen op het werk. Zonder de millennials zaten we nog steeds met kontknijpende mannen. Of wacht, die zijn er helaas nog – maar daar wordt nu wel wat van gezegd. De millennials hebben de werkvloer beter gemaakt. En ondertussen al die ballen in de lucht houden, hè. Want ze hebben vaak jonge kinderen, doen vrijwilligerswerk, en zitten in de besturen van sportclubs. Vergeet ook niet dat we over zo’n 23 jaar de sleutels van dit land definitief aan ze overgeven, als na de babyboomers, de hele generatie X met pensioen is. Ook daarom dacht ik laatst: ik ga me eens in ze verdiepen. Om ze beter te leren kennen. En dus postte ik een polletje op LinkedIn met de vraag naar welke tv-series ze vroeger keken, wie hun rolmodellen zijn (het antwoord ‘m’n moeder’ was niet toegestaan) is en welke gebeurtenis het meeste indruk op ze gemaakt heeft. En wat bleek: het zijn dus hartstikke leuke mensen! Carlo Boszhard en Irene Moors zijn bijvoorbeeld hun jeugdhelden, uit Telekids, én Bassie en Adriaan. En ze keken naar Beugelbekkie en de knusse Nederlandse comedy Oppassen!!! – over down to earth gesproken. Verder veel ‘girl power’, met de Spice Girls, Anouk, Alanis Morisette en Lizzie McGuire – misschien zit daar een link met hun emancipatiestrijd? Wat ik ook mooi vond: veel van hen zeggen geen ‘rolmodellen’ te hebben, want ze willen vooral ‘zichzelf’ worden – dat is toch mooi? Maar ik vond ook veel overeenkomsten met mezelf, want 9/11 heeft het meeste indruk op ze gemaakt, en ze hebben vaak nog een jeugd zonder smartphone gekend, en ook nog weleens een boek gelezen. Uiteraard is nog veel meer onderzoek nodig. Ik wil de komende maanden ook kwalitatieve gesprekken met millennials gaan voeren. Maar de eerste resultaten zijn hoopgevend. Sterker nog, ik wil hierbij mijn excuses aanbieden voor alle flauwe grappen die ik ooit over millennials heb gemaakt, ook namens mijn generatiegenoten. Het is dat generaties helemaal niet bestaan, dat elk individu uniek is en dat het indelen in groepen ons niet verder helpt. En het is dat ik zélf al tot de beste generatie ooit behoor (Angela Merkel, Madonna, Prince, Brigitte Kaandorp, Seinfeld!). Maar anders zouden jullie, de millennials, die beker onbetwist overnemen. Ik spreek jullie snel! Onlangs kwam er op een bedrijfsborrel een collega naar me toe met de volgende vraag: ‘Moet je naar een huwelijk van een vriend in het buitenland, en moet je dan alles betalen?’ Ik zou zeggen: ja en ja, je moet het zelf betalen. Een huwelijk in het buitenland, waar dan ook, is altijd beter dan welk huwelijk in Nederland ook.Want je hebt een excuus om te vliegen, ‘ja sorry, ik moest naar Sydney voor een huwelijk’. En ten tweede ben je daar eregast, omdat maar weinig Nederlanders het geld ervoor over hebben! Iedereen is dus ontzettend blij dat je er bent. Dat is wel even iets anders dan achteraan sluiten in partycentrum de Triangel in Waddinxveen tussen alle saaie Nederlanders. In het buitenland zijn die er niet en komen alleen de leuke mensen!Dus JA, uiteraard betaal je alles zelf. Je plakt er een eigen vakantie aan vast en klaar ben je. Je moet het als bruidspaar natuurlijk niet verplichten, ervoor zorgen dat de gasten wel een beetje waar voor hun geld krijgen, en uiteraard ook een bijeenkomst in Nederland organiseren, waar iedereen kan komen. Maar verder is een bruiloft in het buitenland alleen maar win-win.Tuurlijk zijn er nog wel wat restricties. Als het zo’n bruiloft is waar je verplicht in het wit moet komen en in je sandalen op het strand moet staan op Ibiza, laat dan maar zitten. Verder geen verkapte retraites op Bali, geen sjamaanrituelen, geen inzegeningen door boeddhistische monniken als de bruid en bruidegom niet kunnen uitleggen wat boeddhisme inhoudt en niet in landen waar de democratie onder druk staat – we noemen geen namen, maar Dubai bijvoorbeeld. En er moet gewoon bier zijn. Kortom, hele normale randvoorwaarden, en het liefst dus in Nieuw-Zeeland. Uitnodigingen welkom! Heb je een vraag, suggestie, hartenkreet, taboe of ‘kwestie van de week’? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/09/16/millennials-werken-het-hardst-en-hebben-het-het-zwaarst-a4865846</guid>
      <pubDate>Mon, 16 Sep 2024 05:57:44 +0000</pubDate>
    </item>
    <item>
      <title><![CDATA[Waarom in je eentje op vakantie gaan zo geweldig is]]></title>
      <description><![CDATA[<p>Nu zou je denken dat ik na twaalf jaar columns schrijven al behoorlijk wat levenservaring zou hebben opgescharreld om jullie wekelijks mee te verlichten, toch? Dacht ik ook, maar vergeet het maar. Afgelopen zomer bleek ik namelijk een belangrijk hoofdstuk in het boek des levensch te missen, en dat is: in je eentje op vakantie gaan. Had ik nog nooit gedaan, in mijn hele 54-jarige carrière als levenskunstenaar niet. Altijd met mijn familie, geliefden, dochter of vrienden, altijd een reisgenoot in de buurt. Als ik geen reisgenoot had, ging ik niet. Enorm zonde! Ik wou dat ik het veel eerder had ontdekt. Want wat is het fantastisch – alleen op vakantie! En dan niet alleen voor singles, maar ook als je een man thuis hebt, of twee, of een vrouw of een minnaar, of gezin. Wat zeg ik? In je eentje op vakantie, minstens een week per jaar, vanaf je zestiende, zou van overheidswege verplicht moeten worden gesteld, en de kosten zouden aftrekbaar moeten zijn. Want het is een zegen, voor de hele samenleving. Geen gezeik meer om iedereen op tijd in een museum, veerboot, of ingepakte auto te krijgen. Geen gesoebat meer over ‘waar gaan we heen’, of nog erger: ‘mij maakt het niet uit’. Lekker overdwars in het tweepersoonsbed. Niet meer: hoe zetten we die tent op, want in je uppie heb je dat zó gedaan! Maar ook urenlang in een museum rondhangen zonder dat iemand aan je arm trekt. Eindelijk eens dat saaie boek lezen. Dagen in het zwembad liggen tot je schubben krijgt. En je kunt gewoon met je motor op vakantie zonder uitgelachen te worden, of nou ja, niet door je reisgenoten in ieder geval. Ik snap in dat kader de groepsreis ook nooit. Dan heb je dus al dat gelazer, geërger en het eeuwige ‘afstemmen’, maar dan met onbekenden! Sowieso ‘alleen zijn’. Dat doen we toch veel te weinig? Er zit altijd wel iemand op je nek. Als Dick Schoof in zijn eentje in het Torentje zou zitten, kon hij misschien eens nadenken. Tuurlijk, sommige mensen zijn weer te véél alleen, ik noem een Pieter Omtzigt. Maar verder knapt ieder mens er enorm van op om eens een paar dagen in isolatie te zitten – en hun omgeving al helemaal. M’n vrienden vonden het maar gek. Of het niet ‘awkward’ is, alleen in een restaurant, of het niet zielig is voor de kinderen, of het niet saai is alleen. Jongens, niets van dat al. Sterker nog, alleen op vakantie is niet alleen voor jezelf heel fijn, je doet je gezin er ook een groot plezier mee. Het houdt de relatie gezond om ze af en toe achter te laten. Ook vanwege het moment dat je niet kan wachten tot je iedereen weer ziet. Andersom is het voor de thuisblijvende partner ook heel goed de kinderen eens ongefilterd te inhaleren. En je eens te realiseren wat een takkenherrie ze veroorzaken als je die niet met je partner kan weglachen en relativeren. En hoezo ‘awkward’ of saai, alleen in een restaurant? Je pakt gewoon je boek uit je tas en klaar ben je. Enorm genieten ook, om de met elkaar uitgeprate stellen te observeren zoals ze gapend op hun telefoon de ene na de andere Aperol wegtikken. Wat drinken stellen trouwens veel! Viel me ineens op, in m’n eentje. Toeval? Lijkt mij niet. En dan nog de zelfontwikkeling die je doormaakt op een trip alleen. Daar kan geen dure coaching tegenop. Ik denk hier ook aan een Charles Darwin die zonder vrienden of familie naar de Galapagos eilanden ging en daar de evolutietheorie bedacht. Of nou ja, formeel was dat natuurlijk een groepsreis, hij ging met een hele vloot. Maar reken maar dat al die uren in z’n eentje over de reling staren zijn effect hebben gehad! Ik ging zelf naar Texel. Ook een soort Galapagos, met allemaal interessante soorten (Duitsers). Een charmante, platte pannenkoek waarop je kan doorrijden tot je er vanaf valt, of een strandtent tegenkomt – beide niet erg. Ik voelde me als een Darwin, zeker. Maar ook als een Newton, die onder z’n eigen appelboom de zwaartekracht ontdekte. Als een Archimedes in z’n bad. Ik gun het iedereen: in je eentje de wereld trotseren. Om de vrijheid, het avontuur, de loutering. Je hoort wel eens: ‘alleen ga je sneller, samen kom je verder’. Nou, ik dacht het niet. Een tijdje geleden kreeg ik op Twitter (ik blijf het gewoon Twitter noemen hoor; ik vind ‘X’ echt flauwekul) de volgende vraag: ‘Lief en leed-potjes, pensioencadeaukistjes, met de pet rond voor kind 4 van collega die je net kent, Sas gaat trouwen en gezellige verjaardagskaarten. Ben op een nieuwe afdeling beland waar dit blijkbaar normaal is? Help! Wat is de etiquette, wat gebeurt er als je niet meedoet?’ Ik zou zeggen: Als je met dit soort initiatieven niet meedoet ben je een saaie sukkel. Het is toch geweldig dat er mensen zijn die om andere collega’s denken en ze een aardigheidje geven – een bloemetje als ze ziek zijn een cadeautje als ze bevallen zijn, of gaan trouwen? Iemand op Twitter antwoordde: ‘Ik doe niet mee, ik krijg zelf ook nooit wat.’ Haha, joh, wees blij dat je nooit wat krijgt. Dat je zelf geen kind krijgt of gaat trouwen of ziek bent. Stop met janken en doe gewoon mee. Vijftig cent, een euro, twee, vijf, whatever – tenzij je zó weinig geld hebt dat je in een kartonnen doos onder een brug woont, óf als het om een ‘gender reveal party’ gaat. Aan die onzin hoef je niet mee te doen. Nu ik erover nadenk hoef je trouwens ook maar voor één huwelijk per collega te betalen – tweede, derde en vierde huwelijken betalen ze zelf maar; net als de tweede, derde en vierde echtscheiding. En ook bij zwemdiploma’s van kinderen, of welke diploma’s van kinderen dan ook, trek ik een grens. Verder geldt nog de regel: alleen bossen bloemen voor opleidingen die langer hebben geduurd dan een jaar én die wezenlijk iets bijdragen aan de samenleving. Kletscursussen om ‘je why te vinden’ of vier dagen ouwehoeren op de hei over ‘leiderschap’ zijn geen prestatie, maar verlof. O ja en natuurlijk is er ook nog de regel dat als je je prestatie op LinkedIn plaatst, je er geen cadeau meer voor krijgt. Kunnen jullie hier iets mee? Heb je een vraag, suggestie, hartenkreet, taboe of ‘kwestie van de week’? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/09/09/in-je-eentje-op-vakantie-dat-zou-iedereen-eens-moeten-proberen-a4865035</guid>
      <pubDate>Mon, 9 Sep 2024 05:57:45 +0000</pubDate>
    </item>
    <item>
      <title><![CDATA[Gen Z klapt elke dag stipt om 17.00 uur de laptop dicht en boomers ergeren zich daar dood aan - klopt dat wel?]]></title>
      <description><![CDATA[<p>De laatste tijd hoor en lees ik steeds vaker onzin over de ‘verschillen’ tussen generaties. Babyboomers die zich ergeren aan de jongste generatie, gen Z, die elke dag om 17 uur de laptop dichtklapt. Generatie X die ongepaste grappen maakt op het werk. Millennials die geen humor hebben en alles als ‘grensoverschrijdend gedrag’ labelen. Ik kan er kort over zijn: het zijn allemaal vooroordelen, mensen. Het zijn geen feiten. Tuurlijk zijn er best veel boomers die niet vooruit te branden zijn. En tuurlijk zijn er gen Z’ers die zich bij het minste of geringste snippertje kritiek al ‘onveilig’ voelen. Maar dat wil nog niet zeggen dat álle boomers traag zijn, of alle gen Z’ers verwend. Japke-d., hoezo ben je er pas in september weer? Hoe kan je zo lang vakantie hebben? Antwoord: „Ik heb onbetaald verlof opgenomen. Kost veel geld, maar dan heb je ook wat.” Sterker nog, zulke grote verschillen tussen generaties bestaan helemaal niet. Ik heb er zelf natuurlijk ook af en toe aan meegedaan in m’n columns, en ik hoop dat jullie daar veel plezier aan hebben beleefd – ik zelf in ieder geval wel! – maar de wetenschap vindt geen significante karakterverschillen tussen verschillende generaties die voor álle leden gelden. Er zijn namelijk nog zoveel meer factoren dan ‘je generatie’ die de verschillen in gedrag tussen mensen kunnen verklaren. De invloed van vrienden bijvoorbeeld, die van ouders, werkervaring, of je kinderen hebt, je opleidingsniveau, geboorteplaats, levensbeschouwing, huisdieren, je aantal vinkjes, geslacht. Generaties bestaan uit individuen – niet uit leeftijdsgroepen waar je etiketjes op kunt plakken. De mensen die dus denken dat alle millennials saai zijn en alleen maar havermelk drinken, moet ik teleurstellen. Zijn er dan helemaal geen verschillen tussen generaties?! Tuurlijk wel. Acht stuks om precies te zijn. Die heb ik even voor jullie op een rijtje gezet. Die kunnen jullie komende zomer onder de neus van mansplainende boomers en jengelende gen Z’ers wrijven – of wacht, doe ik het weer. Ik bedoel natuurlijk: ik presenteer jullie acht feiten als munitie voor een inhoudelijker debat op het werk. En ik zie jullie in september weer! Ik heb, vrij willekeurig, gekozen voor deze: de ‘babyboomers’ (1945-1960); de generatie X (1961-1980); de millennials (1981-1995) en de generatie Z (1996-2010). De generatie X is momenteel de grootste op de arbeidsmarkt. Volgens Peter Hein van Mulligen van het CBS zijn het 39 procent van alle werkenden. Daarna komen de millennials (30 procent), de generatie Z (24 procent) en de babyboomers 7 procent). Dat we het zo vaak over babyboomers hebben is dus best knap, want ze zijn intussen zwaar in de minderheid. Omdat ze met meer tegelijk waren, en vaker crises meemaakten. Misschien maken ze daarom zoveel lawaai. Gen Z is met een stuk minder, op een, momenteel, veel krappere arbeidsmarkt. Daardoor kunnen ze – best jaloers op – meer eisen stellen aan werkgevers dan de X-jes in hun beginjaren. „Qua leeftijdsopbouw is de arbeidsmarkt nog nooit zo divers geweest”, zegt Van Mulligen. Dat komt omdat mensen langer leven en langer doorwerken. „Als je de bijbaantjes van 14- en 15-jarigen meetelt, zijn er zelfs al vijf generaties”, zegt hoogleraar arbeidsmarkt van Tilburg University, Ton Wilthagen. Misschien is dat de reden dat iedereen het tegenwoordig over generaties op het werk heeft. Omdat er zoveel zijn! Dit even voor alle boomers die denken dat 1980 twintig jaar geleden is. Er is geen enkel onderzoek dat daarop wijst, zegt Ton Wilthagen. Klagen over de jongere generaties is van alle tijden. Reeds de oude Grieken zemelden erover, en Leo Beenhakker natuurlijk, met z’n ‘patatgeneratie’. De huidige generatie voetballers neemt trouwens haar eigen matrassen mee naar het EK, maar je hoort mij niet zeggen dat het watjes zijn. Ik kijk wel uit. Namelijk 65 procent, in vergelijking met 39 procent van de millennials en 43 procent van de generatie X. Van de babyboomers werkt inmiddels, in de stralende herfst van hun carrière, 59 procent in deeltijd. Mensen die kritiek hebben op gen Z’ers die te weinig uren maken moeten dat dus ook over de oudjes zeggen. Of ze niet eens even wat meer uren kunnen gaan draaien! Stelletje deeltijd-prinsen en -prinsesjes. In de groep jonger dan 25 jaar zei 8,7 procent in 2014 hier last van te hebben, in 2023 was dit al 17,1. In de leeftijdscategorie 25-35 jaar ging dit van 16,6 procent naar 25,8 procent. Voor de oudere leeftijdsgroepen zweefde dit rond de 16 procent. Laten we zoeken naar oorzaken en oplossingen van dit probleem, in plaats van zeggen dat jongeren niet meer tegen een stootje kunnen. We hebben de jonkies namelijk hard nodig, de komende jaren van vergrijzing. Over 14 jaar is namelijk iedereen die voor 1971 geboren is met pensioen – ik ook! – en stort het hele land in. Gelukkig hebben we nog een paar mooie jaren samen! Zit je op je werk en voel je ambitie opkomen? Raak dan niet in paniek, maar adem in, adem uit. De meeste ambitie gaat vanzelf weg. Japke-d. Bouma is er op 9 september weer. Heb je alvast een vraag, suggestie, hartenkreet, taboe of ‘kwestie van de week’? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/07/01/babyboomers-zijn-traag-en-gen-z-is-verwend-klopt-dat-wel-a4858283</guid>
      <pubDate>Mon, 1 Jul 2024 05:57:45 +0000</pubDate>
    </item>
    <item>
      <title><![CDATA[Een fulltime baan kan prima in vier dagen - eindelijk een bedrijf dat daar eerlijk voor uitkomt]]></title>
      <description><![CDATA[<p>Je bent natuurlijk best een sukkel als je als vader geen dag in de week voor je kinderen zorgt omdat je elke dag naar kantoor moet. Maar tot nu toe hadden dat soort vaders daar wel een ijzersterk argument voor: het kost te veel geld om een dag minder te gaan werken. Tot nu toe! Want deze maand maakte softwareontwikkelaar Afas bekend vanaf komend jaar de vierdaagse werkweek in te voeren, tegen een fulltimesalaris. En dan niks vier maal negen, of 34 uur, nee, gewoon 4 keer 8 – 32 uur, hoppa. Iedereen is verplicht op vrijdag vrij! En de zaak is dan ook gewoon dicht. Dus alle carrièretijgers die dan tóch naar kantoor komen met hun broodtrommel, staan voor een dichte deur. Het was natuurlijk helemaal geweldig geweest als Afas het kantoor niet op vrijdag, maar op donderdag had dichtgegooid. Dan hadden ze ook nog bijgedragen aan de oplossing van het fileprobleem, maar ik vind dit ook al heel goed nieuws. Geweldig zelfs. Eindelijk kunnen de Afas-vaders op vrijdag voor hun kinderen gaan zorgen! Er zijn al meer bedrijven in Nederland die met de vierdaagse werkweek experimenteren, maar Afas is een van de eerste grotere bedrijven, met bijna 700 werknemers, dat zich er nu aan waagt. En dat is een belangrijk signaal. Want de vierdaagse werkweek met een fulltimesalaris werkt. Tuurlijk, er zijn ook organisaties die niet zomaar een dag per week de deur dicht kunnen gooien. Maar alle bedrijven die er tot nu toe mee hebben geëxperimenteerd rapporteren minder burn-outs, meer creativiteit, minder verloop, meer omzet en een betere combinatie van werk/privé. Ik durf er dus wel een kistje champagne op te zetten dat Afas heel wat Nederlandse schapen over de dam gaat trekken. Uit wetenschappelijk onderzoek wisten we al dat vaders net zo goed voor hun kinderen kunnen zorgen als moeders. Sterker nog: als mannen intensief voor kinderen zorgen, veranderen hun breinen zelfs op dezelfde manier als die van moeders, én verandert hun hormoonhuishouding: het testosteron gaat omlaag, en de zorghormonen prolactine en oxytocine gaan omhoog. Op die manier zorgen intensief vaderende vaders dus niet alleen voor gelukkiger kinderen, maar ook nog eens voor minder machogedrag op het werk, meer gesprekken over vegetarische recepten, minder gesprekken over ‘the why’, en meer vrouwen die kunnen uitpraten tijdens mietings. Ik zeg win-win. Dus ja, zeggen jullie het maar: wat betekent dit? Het einde van de man als kostwinner? Het einde van de alfaman überhaupt? Zijn we op weg naar een samenleving waarin vrouwen en mannen gelijkwaardig zijn? Mannen op leeftijd maakten zich in ieder geval al zorgen over het Afas-model, en dat is meestal een goed teken. Zo schreef eentje dat werknemers van Afas straks op vrijdag vast met hun ziel onder hun arm zouden zitten! Een ander dat verkorting van arbeidsduur de suggestie wekt dat werk een kwaad is in plaats van ontzettend leuk! Een derde dat de vierdaagse werkweek tot „een cultuur van middelmatigheid zal leiden”! Heerlijk die geluiden uit de prehistorie. Want de moderne werknemer snakte natuurlijk allang naar de 4-daagse werkweek. Naar een uitgang uit de machocultuur van ‘leiders’ als Elon Musk die lange, fulltimewerkdagen (op kantoor) eisen. Zij kennen de verhalen over burn-outs van hun voorgangers, die 60, 70 of 80 uur per week werkten. Voor de moderne vrouw én man is de 4-daagse het laatste zetje dat ze nodig hadden. Omdat werk natuurlijk helemaal niet zo „leuk” is als je de zorg voor een gezin, of zorg voor wie dan ook, wat zeg ik: een ‘leven’, met een fulltimebaan in vijf dagen moet combineren. Laat de dino’s maar kwaken. Over een paar jaar werkt iedereen vier dagen. Net zoals we vroeger, ooit, van zes naar vijf dagen per week gingen. Maar het állermooiste aan het experiment van Afas is dat er nu eindelijk eens een grote werkgever is die durft toe te geven dat een fulltimebaan prima in vier dagen kan. Ik heb een fulltimecontract altijd al de grootste hoax aller tijden gevonden. Want welke fulltimer werkt er nu écht 40 uur per week? En wie is er 40 uur ook écht productief? De helft van de tijd gaat al op aan nutteloos vergaderen. Parttimers doen vaak precies hetzelfde werk in minder uren. Al dat opschepgedrag ook, hoe belangrijk je bent omdat je zoveel uren werkt – verschrikkelijk vermoeiend. Bedrijven die zeggen: het kan echt wel in vier dagen, zagen de stoelpoten onder de apenrots door. En daar waren we echt wel aan toe. Het is nu eenmaal fijner, als vrouwen en mannen de zorg delen. Niet alleen voor het kind, zo wijzen alle studies uit. Niet alleen voor de moeders. Niet alleen voor de vaders die een betere band krijgen met hun kinderen. Maar vooral omdat het nu ook écht kan. Dankzij bedrijven als Afas. Kom maar op. Wie volgt? Reacties, complimenten, kwesties, vragen, hartenkreten, taboes en suggesties via japkeddenktmee@nrc.nl</p>]]></description>
      <guid>https://nrc.nl/nieuws/2024/06/24/eindelijk-kunnen-vaders-een-dag-voor-hun-kinderen-zorgen-a4857488</guid>
      <pubDate>Mon, 24 Jun 2024 05:57:45 +0000</pubDate>
    </item>
    <item>
      <title><![CDATA[Dit zijn de 13 kenmerken van een goede werkgever]]></title>
      <description><![CDATA[<p>Man man man, ik ben nog steeds somber over vorige week. Toen schreef ik over jullie ervaringen met slechte werkgevers en dumpte ik een volle bak ellende tussen de regels. Werkgevers waar gepest wordt, gediscrimineerd en geïntimideerd. Waar gecontroleerd wordt of dierbaren écht overleden zijn als collega’s naar een begrafenis willen. Waar seksisme tussen de bureaus woekert, waar je niet mag opstaan van je werkplek, behalve om naar het toilet te gaan. Waar de baas tijdens een etentje stomdronken het hoofdgerecht moet skippen. En dus was ik deze week wel even toe aan wat goede werkgevers. Het leek me sowieso nuttig eens een overzicht te maken waar een goede werkgever aan zou moeten voldoen. En dus maakte ik een checklist met 13 punten die elke zichzelf respecterende werkgever zou moeten kunnen afvinken. Scoort jouw werkgever minder dan 13 punten, bel dan de Arbeidsinspectie even. Ben je zelf werkgever: verbeter dan je leven. Het zijn maar 13 punten hè? Misschien denk ik er weer te makkelijk over, maar hoe moeilijk kan het zijn? 1 Een goede werkgever beloont mensen voor prestaties. Niet voor de uren dat ze doelloos op een kantoor hangen en nutteloos lopen te vergaderen (tenzij ze goed zijn voor de sfeer). 2 Een goede werkgever betaalt vrouwen standaard 5 procent meer voor hetzelfde werk dan mannen. Om de ongelijkheid in de rest van de samenleving een beetje te compenseren. 3 Een goede werkgever zorgt voor taart. En gratis Ozempic. Boekt af en toe Hans Klok voor de lunchvoorstelling. Laat Joris Lammers medewerkers ’s ochtends bij binnenkomst welkom heten met een „ciao tutti buongiorno”, en geeft medewerkers af en toe volkomen onverwacht vrij. „Nee sorry, vandaag is de zaak dicht, ga maar wat leuks doen.” 4 Een goede werkgever zorgt voor fatsoenlijke koffie. En regelt kaartjes voor uitverkochte voorstellingen (en dus geen teamuitjes naar de Toppers). Verder zijn bedrijfsuitjes er vrijwillig, hoeven er geen idiote kleurentestjes te worden gemaakt, worden er geen dickpics gestuurd – nee, gewoon niet – en is er geen gedoe met allerlei inspecties. 5 Bij een goede werkgever mag de verwarming aan. Is er een bureau voor iedereen, kunnen de ramen open en hoef je niet te vragen of je naar het toilet mag. Vrouwen kunnen er een rokje dragen, zonder dat iemand zegt: „dan vraag je er zelf om”. 6 Bij een goede werkgever mag je ziek zijn, en mag je zwanger worden. Daar is rekening mee gehouden in de planning. Verder krijg je er verlof om naar de begrafenis van een dierbare te gaan zonder dat je een overlijdensakte hoeft te laten zien en wordt er niet gevraagd „of je nog (ooit) van plan bent om zwanger te worden”. 7 Een goede werkgever praat wel eens met de OR. En luistert dan ook. En staat toe dat mensen eens in de zoveel tijd een ei naar het hoofd van hun chef mogen gooien. 8 Een goede werkgever laat huisdieren toe op kantoor. Voor de mensen met allergieën is er een aparte verdieping met een luchtsluis. Verder zijn er voldoende ruimtes om ongestoord te bellen, zijn er voldoende stilteruimtes voor focus en mag er thuisgewerkt worden – behalve op dinsdag, uiteraard. De open kantoortuin is voor feesten en partijen. YOLO. 9 Een goede werkgever heeft een kerstboom. Een zitje in de hal. Een kerstpakket met houtwol en ragoutbakjes, en hooguit één of twee huilende medewerkers op de duizend. Op het gebruik van woorden als ‘purpose’, ‘the why’ en ‘impact’ staan hoge boetes. 10 Een goede werkgever heeft mensen onder de 55 én boven de 55 in dienst. Mensen met verschillende huidskleuren, vrouwen in de drie hoogste regionen van het bedrijf, en collega’s die er anders uitzien dan die bij HR. 11 Bij een goede werkgever is het toilet voor mindervaliden niet omgebouwd tot een voorraadkast. En heeft de kolfruimte een slot op de deur en geen grote ramen waar iedereen naar binnen kan kijken (zucht). 12 Een goede werkgever maakt winst. Zodat er af en toe een rondje van de zaak gegeven kan worden, er salarissen kunnen worden uitbetaald, fatsoenlijke contracten kunnen worden aangeboden, er geld is voor ov-kaarten, scholingsprogramma’s, nieuwe vloerbedekking en een barista in de hal. 13 En o ja, dat vergeet ik bijna: een goede werkgever heeft goede werknemers! Die niet liegen dat oma voor de vierde keer is overleden om een vrije middag ‘voor de begrafenis’ te kunnen nemen. Die zich pas ziek melden als ze ook écht ziek zijn. Die niet elke dag pas om 11 uur op hun badslippers met een lolly in de mond komen binnensloffen op kantoor. Die niet standaard om 16.57 de laptop dichtklappen. Die weten wat nodig is. Een goede werkgever, kan niet zonder goede werknemers. Maar dat zeg ik vast ten overvloede. Toch? Reacties, complimenten, kwesties, vragen, hartenkreten, taboes en suggesties via japkeddenktmee@nrc.nl</p>]]></description>
      <guid>https://nrc.nl/nieuws/2024/06/17/dit-is-de-checklist-waaraan-elke-werkgever-zou-moeten-voldoen-a4856671</guid>
      <pubDate>Mon, 17 Jun 2024 05:57:45 +0000</pubDate>
    </item>
    <item>
      <title><![CDATA[Welke kenmerken heeft een slechte werkgever? ‘Ze controleerden of mijn neef echt dood was’]]></title>
      <description><![CDATA[<p>Oké, achteraf was het dus naïef. Om op LinkedIn te vragen naar de kenmerken van een slechte werkgever. Maar het leek ons een mooi onderwerp voor een podcast. Ik kende genoeg verhalen over misstanden op het werk, maar ik dacht dat het voor het overgrote deel van de werkende Nederlander wel meeviel. Zeker in onze krappe arbeidsmarkt. Nou, ik ben me kapotgeschrokken van de reacties. Uitbuiting, schreeuwende leidinggevenden, seksisme, alcoholisme, pestgedrag, discriminatie, fraude – de meldingen stroomden binnen via LinkedIn en anoniem via de dm’s en mail. Dat had ik nooit verwacht. En dus zet ik ze deze week maar, schuldbewust, op een rij – de voorbeelden van extreem slecht werkgeverschap die jullie ondervinden. In zes categorieën. Als waarschuwing hoe het niet moet, als rode vlag, en misschien als troost als je denkt dat je het zwaar hebt op je werk. Het kan altijd erger. 1 „Je moet hier als vrouw tegen een stootje kunnen.” De eerste categorie: ‘giftige werksfeer’. Vloeken, pesten, seksisme, vriendjespolitiek, nare grappen, drugs, en alcoholmisbruik. Een collega met ernstige menstruatieklachten die bij wijze van grap van collega’s maandverband als ‘cadeautje’ krijgt. Flauwe grappen, elke dag, over een homoseksuele collega. Een baas die een nieuwe werkneemster vertelt dat als er tijdens het teamuitje een kamer te weinig is, er wordt verwacht dat ze met hem het bed zal delen. Een directeur die tijdens een etentje zoveel drinkt, dat hij het hoofdgerecht niet haalt. Een baas die de avond voor de uitvaart van de vader van een werknemer belt om te vragen of hij er de dag erna wel gewoon weer zal zijn. Werknemers die het door hun baas verboden wordt contact op te nemen met ontslagen collega’s. Je verstand staat erbij stil. 2 ‘Ben je nog van plan zwanger te worden?’ Dit is de categorie ‘vrouwen en mannen worden ongelijk behandeld’. Met meldingen dat vrouwen stelselmatig minder verdienen dan hun mannelijke teamgenoten, vrouwen die geen budget krijgen voor scholing en hun mannelijke collega’s wel want „vrouwen zijn toch niet zo ambitieus”, vrouwen die geen promotie krijgen omdat het risico groot is dat ze zwanger worden. Om te huilen. 3 ‘Er is hier geen tijd voor een burn-out’. Dat kreeg een mailer te horen tijdens een sollicitatie. Dit is de categorie ‘hoog ziekteverzuim’ en ‘voortdurend over grenzen gaan’. Een manager die elke ochtend om zeven uur belt om te vragen of een zieke werknemer alweer beter is. Een mailer die wordt verteld dat je je eigen laptop krijgt „zodat je door kunt werken als je ziek bent”. Een ander die overspannen thuis zit, en per koerier werk krijgt bezorgd. Een baas die zegt: „ziek zijn is een keuze”. „Ik heb in drie jaar tijd 12 mensen zien komen en gaan – en we zijn met z’n vieren”, schreef een derde. Een bedrijfsarts die tegen een medewerker zegt: „maak dat je hier wegkomt.” Sprakeloos. 4 ‘We mochten alleen opstaan van onze werkplek om naar het toilet te gaan’. Ongelooflijk maar waar: de categorie middeleeuwse arbeidsomstandigheden. De verwarming die niet aan mag. Een baas die tijdens de sollicitatie zegt: „we hebben hier geen OR en dat is ook niet nodig”. Stelselmatig gemaakte overuren die niet worden uitbetaald. Een manager die het gek vindt als iemand gedurende een negenurige werkdag drie keer naar het toilet gaat. Alsof je in een Chinese sweatshop werkt. 5 ‘Ze waren vergeten dat ik kwam solliciteren’. Chaotische sollicitaties zijn altijd een goede aanwijzing dat je met een slechte werkgever te maken hebt. Ellenlange procedures. Een directeur die tijdens de sollicitatie non-stop aan het woord is. Vacatures die maanden openstaan. Drie verschillende medewerkers die je afzonderlijk voor een gesprek uitnodigen. Een mediator die aanwezig is bij een gesprek omdat de twee eigenaren niet met elkaar door één deur kunnen. Als je op een geheime plek moet afspreken omdat degene die je vervangt nog niet weet dat hij ontslagen wordt. Als je tijdens je sollicitatie getuige bent van een ontslag op staande voet met knallende ruzie – als het een comedy was, zou het om te huilen van het lachen zijn. 6 ‘Ze controleerden of mijn neef echt dood was’. Maar de, zo mogelijk ergste categorie, vond ik de verhalen over extreme controle door werkgevers. Een werkgever die gaat zitten googlen of een familielid echt is overleden als er verlof wordt opgenomen voor een begrafenis – en verhaal komt halen als hij de naam niet kan vinden. Een baas die zich tussen de boekenkasten verstopt om te controleren of mensen echt aan het werk zijn. Dat je om vijf voor vijf gebeld wordt om te kijken of je nog aan het werk bent. Een andere baas die mailt: „Ik zie op de sociale media dat je buiten bent, heb je wel echt een burn-out?” De lijst ging door en door. Het is 2024. Maar afgelopen week waande ik me weer even in de steentijd. Volgende week de kenmerken van goede werkgevers? Ik ben er eerlijk gezegd wel aan toe. Reacties, complimenten, kwesties, vragen, hartenkreten, taboes en suggesties via japkeddenktmee@nrc.nl</p>]]></description>
      <guid>https://nrc.nl/nieuws/2024/06/10/een-baas-die-verwacht-dat-je-het-bed-met-hem-deelt-en-andere-misstanden-op-het-werk-a4855913</guid>
      <pubDate>Mon, 10 Jun 2024 05:57:45 +0000</pubDate>
    </item>
    <item>
      <title><![CDATA[Dit zijn de 14 signalen dat je relatie richting de afgrond drijft]]></title>
      <description><![CDATA[<p>Niet dat ík nou zo’n relatie-expert ben – mijn laatste echte relatie dateert ook alweer van voor de Eerste Wereldoorlog. Maar als ik zo om me heen kijk, maken jullie er af en toe ook een behoorlijke puinhoop van, hoor. Stellen die hun laatste grap maakten in de tijd dat Ajax nog een relevante club was. Stellen die hun Instagram-algoritme boeiender vinden dan elkaar. Stellen die liever hun kat knuffelen dan hun wederhelft (deze begrijp ik trouwens wel) – je ziet ze overal. Bij mijn vrienden let ik er ook altijd op. Of er nog fut in de relatie zit. Ik zeg er natuurlijk nooit iets van, ik kijk wel uit. Beginnen over andermans relatie is als met een felrode broek naast een fokstier gaan staan. Maar ik noteer ze wel altijd, de ‘signalen’ dat de relatie richting de afgrond drijft. Ik heb inmiddels een groot, dik boek met alle kronieken van een aangekondigde dood op een rijtje. Dat ik erbij kan pakken als ze bij me komen uithuilen. Tot ik laatst ineens dacht: het is eigenlijk best zonde om daar buiten m’n vriendenkring niks mee te doen. Mijn notities zouden miljoenen stellen kunnen helpen de diagnose helder te stellen. En dus heb ik besloten er een test van te maken. Herken je één of meer situaties per genummerde alinea? Tel hem dan als 1 punt. In totaal zijn er dus 14 punten te verdienen. Is je relatie nog te redden? Of is dit het einde? Maak de test en je weet ’t. 1 Als jij je tanden staat te poetsen en hij ernaast gaat zitten kakken. Als hij z’n teennagels knipt in de woonkamer. Als je op de ophaaldag per ongeluk je echtgenoot langs de straat zet, in plaats van de gft-bak. 2 Als je tot de steentijd terug moet scrollen om een foto van hem op je telefoon te vinden. Als hij z’n managementassistent cadeautjes voor je laat kopen. 3 Als je leuke dingen voor hem bedenkt om hem het huis uit te krijgen. Als je condooms voor hem gaat kopen en zegt: ga jij maar eens wat lol maken. Als je vrienden voor hem gaat zoeken met wie hij het weekend in de Ardennen kan gaan fietsen. 4 Als je wat je in het begin zo leuk aan hem vond, nu ineens juist onverdraaglijk irritant vindt. Z’n agile kantoorjargon, z’n gefluit ’s ochtends om 6.30 uur, z’n boterhammen met kaas, z’n windjack over z’n colbert. Dat hij de spaghetti breekt voor het koken (!). 5 Als hij ineens z’n tanden gaat bleken. Een motor koopt, z’n zaakje gaat scheren, andere vrouwen wil zien, vier keer per week in de sportschool staat en elke nacht stomdronken thuis komt. Als hij een tantracursus wil gaan doen – maar niet met jou. 6 Als ze steeds praat over die ene leuke collega. Hoe ze gelachen hebben, dat ze samen een kamer hadden op het congres, dat ze samen gedoucht hebben voor de teambuilding. Dat ze rond 01.30 uur nog even naar haar studeerkamer gaat om de offerte met hem door te spreken. 7 Als je niet meer lacht om z’n grapjes. En je vrienden dat al veel langer niet meer deden. Als het aantal flessen wijn dat jullie apart drinken, het aantal flessen dat jullie samen leegdrinken begint te overstijgen. 8 Als het huispak z’n intrede heeft gedaan. De joggingbroek met de gaten. Het shirt met de gele oksels. De onderbroeken waar de remsporen niet meer uit te wassen zijn. 9 Als het lijkt of ze niet meer zo goed luistert. Als ze vraagt: ‘hoe was het op je werk?’, jij antwoordt: ‘ik ben uitgewoond door 10 bouwvakkers, door aliens naar Mars ontvoerd en met de helikopter thuisgebracht’ en zij antwoordt: ‘o leuk!’ 10 Als je tegen hem zegt: ‘zeg eens wat liefs?’ En hij antwoordt: ‘iets liefs’. 11 Als ze je weer bij je naam noemt, in plaats van ‘schatje/popje/suikerklontje’. Als hij bij het zoenen z’n tong is verloren. Als er over en weer in bed niet meer ‘onder de gordel’ wordt gewerkt. Als er in bed eigenlijk helemaal niet meer wordt gewerkt. 12 Als bij elke ruzie weer dezelfde dino’s uit het stenen tijdperk worden opgegraven. ‘Jij wilde toen niet mee naar de bruiloft van het nichtje van m’n moeder’. ‘Jij duwde me in de Bijenkorf een pashokje in toen we je ex tegenkwamen’, ‘jij lachte me uit toen ik als enige verkleed was op het hoeren-en pooierfeest’. 13 Als hij zit te slapen terwijl jij zwetend achter het stuur zit op de Boulevard Périphérique. Als hij vanaf de bank vraagt: ‘moet ik iets doen?’ als je thuis komt en de hond op het kleed gekakt heeft. Als je al ruzie krijgt op wég naar de IKEA. 14 Als hij voor de derde keer op rij je verjaardag is vergeten. Eén keer kan gebeuren. De tweede keer zat hij in een burn-out. Maar three strikes, and you’re out! Voor mij tien anderen! 0 punten: Jullie zijn een droomkoppel, maar wel wat saai. Maak eens een keer ruzie voor de vorm. 1-6 punten: Jullie relatie is niet vlekkeloos, maar jullie vrienden lachen zich suf om jullie en dat is ook wat waard. 7-10 punten: Er is nog hoop, maar alleen op het toilet. 11-13 punten: Geef je op voor een realitysoap. Jullie horen in het Guinness Book of Records! 14 punten en nog steeds samen? Laat het me weten. Jullie krijgen al mijn boeken toegestuurd!!</p>]]></description>
      <guid>https://nrc.nl/nieuws/2024/06/03/is-je-relatie-nog-te-redden-test-het-a4250513</guid>
      <pubDate>Mon, 3 Jun 2024 05:57:46 +0000</pubDate>
    </item>
    <item>
      <title><![CDATA[Wil je veel stress? Vind dan je droombaan]]></title>
      <description><![CDATA[<p>Waar ik altijd heel nerveus van word, zijn van die coaches die zeggen dat je je droombaan niet moet zoeken, maar dat je droombaan jóú zoekt. Haha echt niet. Alsof de hoofdredactie van NRC jaren naar me op zoek was in de krochten van Groningse studentenhuizen, en dat toen ze me vonden, ik columns mocht schrijven – nee hè? Je droombaan moet je toch echt zelf zoeken. En dat is heel hard werken. Ik kom erop omdat een podcastluisteraar een tijdje geleden mailde met de vraag: „Hoe vind ik m’n droombaan?” Zelf had ik daar al járen niet meer over nagedacht – in 1997 voor het laatst, toen ik bij NRC kwam. Maar op de lagere school, op het vwo, als student en zelfs tot diep in m’n eerste banen, lag ik geregeld wakker van die vraag. En ineens dacht ik: wat zou het heerlijk zijn als er een stappenplan zou bestaan hoe je je droombaan bedenkt en bereikt. Voor als je net eindexamen hebt gedaan, maar ook als je al vijftig (!) bent, en hem nog steeds niet hebt gevonden. Ik doe een poging! 1 Laat je niks wijsmaken. Mensen die zeggen dat een droombaan niet bestaat, zijn saaie leuters die zelf nooit verder hebben gekeken dan hun neus lang is. Wees dus eigenwijs, en ga op zoek. 2 Iedereen heeft een andere droombaan! Lach elkaar daar niet om uit. Dat er mensen zijn die accountant willen worden, Formule 1-coureur, of apotheker – dat is toch fantastisch. Net als dat er mensen zijn die Leonardo DiCaprio aantrekkelijk vinden. Er is een droombaan en een droomman voor iedereen! 3 Denk terug aan je jonge jaren. Had je toen een aandachtspanne van minder dan 30 seconden? Dan is televisie misschien iets voor jou. Hield je van liegen? Denk dan aan een baan in de reclame. Drinken? Sales. Liegen én drinken? HR. Kijk terug, vul de witte vlekken in en maak een grove schets. 4 Luister naar mensen die leuk werk hebben. Niet naar mensen die al in de eerste minuut over „agile werken”, „doorbetaald zorgverlof” en „een geïndexeerd pensioen” beginnen. 5 Doe vervolgens zoveel mogelijk stomme dingen. En dan bedoel ik niet een affaire beginnen met je baas of de brandslang leegspuiten in de koffiecorner, nee, dan bedoel ik: doe veel stomme baantjes. Probeer veel uit! En als het niks is, ga je weer door. Weten wat je níét wil, is minstens zo belangrijk als wat je wél wil. 6 Vermijd zo lang mogelijk een hoog salaris. Anders kom je in ‘de gouden kooi’ terecht. Dat is het verschijnsel dat als je eenmaal een Tesla hebt, een barbecue en dure kinderen, je een stuk minder snel je baan durft op te zeggen als je er niks meer aan vindt. 7 Stel het bereiken van je droombaan sowieso zo lang mogelijk uit. Vijftig plus is vroeg genoeg. Anders ben je er al, op je 28ste, heb je nog te weinig ervaring om er een succes van te maken, én heb je niks meer om na te streven. 8 Je droombaan ga je niet vinden in een functieomschrijving. Helaas. Want het gaat ook over de sfeer en leuke collega’s. Vraag daarom tijdens een sollicitatie altijd of je met mensen kan spreken die de baan hebben die jij wil krijgen. En vraag of er weleens een systeemplafond naar beneden is gekomen tijdens een bedrijfsfeestje en of ze trots zijn op hun werk. 9 Nog beter: val onverwacht een vrijmibo binnen en kijk wat voor types er staan. Boomers die over de Formule 1 praten, of (overjarige) hippies die benieuwd zijn wie jij bent, en wat je te vertellen hebt. 10 Volg je passie? Liever niet, doe dat in de slaapkamer. En zeker niet als het je passie is om de hele dag op de bank te liggen en Seinfeld te kijken. Dat zou trouwens tof zijn, als er in zo’n vacaturetekst staat: „Je komt om 11 uur binnen, trekt je schoenen uit en gaat op de bank Seinfeld kijken.” Maar het is niet heel realistisch dat je daarmee de huur kan betalen. 11 Moet je doorzetten? Zeker. Maar mazzel en timing zijn minstens zo belangrijk in het bereiken van je droombaan. Je droombaan verandert ook voortdurend. Want jij verandert. Het kan ook heel goed dat je op een dag zwetend wakker schrikt, en je droombaan ineens iets heel anders blijkt te zijn dan je ooit had gedacht. Superirritant! 12 Maar het belangrijkste is: stop met dromen zodra je je droombaan bereikt. En ga keihard aan het werk. Want dat is helaas ook het kenmerk van een droombaan: de stress die het kost hem te houden. Nu ik erover nadenk is dát misschien wel de belangrijkste reden dat maar zo weinig mensen een droombaan hebben: dat is gewoon slim. Een droombaan is namelijk meestal de weg naar je tweede burn-out. 13 Het is dus geen schande, als je uiteindelijk je droombaan weer hebt opgegeven. Want een droombaan heet natuurlijk niet voor niets ‘droombaan’ – hij kan ook zomaar een nachtmerrie worden.</p>]]></description>
      <guid>https://nrc.nl/nieuws/2024/05/27/een-droombaan-is-vaak-het-begin-van-heel-veel-stress-a4200063</guid>
      <pubDate>Mon, 27 May 2024 05:57:46 +0000</pubDate>
    </item>
  </channel>
</rss>
