<?xml version="1.0" encoding="utf-8"?>
<rss version="2.0">
  <channel>
    <title><![CDATA[Japke-D]]></title>
    <link>https://www.nrc.nl/rubriek/japke-d-denkt-mee/</link>
    <description><![CDATA[Japke-D]]></description>
    <item>
      <title><![CDATA[Ontbijten in de trein zou verboden moeten worden]]></title>
      <description><![CDATA[<p>Laatst kreeg ik van een lezer via de japkeddenktmee-mail de volgende vraag: „Er zijn steeds meer mensen die ’s ochtends ontbijten in de trein. Zojuist ook weer (ik zit nu in de trein), toen een vrouw achter mij haar yoghurtbakje erbij pakte en allereerst hoorbaar het cellofaantje begon af te likken waarna ze smakkend op haar telefoon kijkend de yoghurt verorberde. Naast het smakgeluid ruikt de hele coupé naar yoghurt. Kan dat niet gewoon achter de keukentafel? Hebben meer mensen hier last van?” Lieve lezer, je was me nét voor. Want dit was mij zelf ook al opgevallen: de trein is de laatste jaren een rollend ontbijtbuffet geworden. En ja, er zijn meer mensen die zich hieraan ergeren. Op zich is het natuurlijk prachtig om te zien dat reizigers zich blijkbaar zo ‘veilig voelen’ in de trein dat ze daar ook durven te ontbijten. Dat is een heel groot compliment voor Wouter Koolmees. Maar het gevolg is wel dat het in de trein een stinkende takkeherrie is geworden. Tuurlijk, niemand heeft een probleem met een bammetje met appelstroop dat prima geur- en geluidloos naar binnen kan worden gewerkt. Maar zo onschuldig is het allang niet meer. Want in Nederland hebben we sinds een paar jaar al die lulkoek gekregen over eiwitten, gezonde vetten, vezels en het ‘ontbijt is de belangrijkste maaltijd van de dag’-geneuzel. En dus komen er tegenwoordig in de trein allemaal grote bakken krokante muesli, knapperige noten, krakende glutenvrije crackers en knappende pitten en zaden uit de tas. Je zou er bijna misofonie van krijgen. Ook omdat de meeste treineters oortjes in hebben, en zichzelf niet (meer) horen. En ja, de geur! Van pindakaas, rijstwafels (!!), gekookte eieren, zure avocadopulp en overrijpe bananen. Om half zeven ’s ochtends. Om over de nawalmende, plakkende troep die achterblijft nog maar te zwijgen, die NOOIT in die kleine k*tprullenbakjes past en vaak maar op de tafeltjes of nog erger, de stoelen wordt achtergelaten. Kennen jullie de lucht van kwark- en yoghurtresten die al vier uur op en neer treinen van Schiphol naar Maastricht? O ja en een stiltecoupé waar iemand een kilo cruesli zit weg te knagen, met daarna een kilo wortels, een appel en een slurpende sinaasappel is geen stiltecoupé. Woonden we maar in Italië. Daar gaat iedereen ’s ochtends goedgekleed naar de koffiebar voor een espressootje en een chocoladebroodje, en dan van twaalf tot half drie weer lunchen. Hier in Nederland zit er, als je pech hebt, een idioot met een bak hummus naast je in de trein. Heb je er ook nog een gratis knoflookwalm bij. Misschien moeten we de treinen nóg korter maken. Zodat mensen geen ruimte meer hebben om te ontbijten – daar werkt de NS al hard aan. Misschien moeten we aparte coupés maken. Voor stinkontbijt, voor ‘stil ontbijt’, voor lawaaiig stinkontbijt en een coupé waar je BESLIST NIET mag ontbijten. We moeten sowieso iets met decibellen: hoeveel eetgeluid je maximaal mag produceren. Daar zou je gepensioneerde boomers op kunnen zetten, die dat in de trein met metertjes controleren. Maar ik vrees dat dat matten wordt. Want het zijn namelijk vaak mensen met vouwfietsen die krakende noten en zaden met stinkyoghurt eten. En geloof me, daar wil je echt geen ruzie mee. Het beste lijkt me dan ook om ontbijten in de trein maar helemaal te gaan verbieden. Wat zeg ik: verbied meteen ál het eten in de trein! Ook de patatjes oorlog, de frikandelbroodjes, de shoarma, de salami, de rolmopsen, de bloemkool met kaas, de broccolischotels, de haring, de makreel, de Red Bulls (ruikt naar studentenkots) en de zakken chips in de avondspits. Of, en ik ben hier al serieus mee bezig om dit mogelijk te maken: intraveneuze voeding. Allemaal bij het instappen een slangetje in de arm, een schortje om en een nat washandje mee. Ik hou jullie op de hoogte! Heb je een vraag van de week, hartenkreet, taboe, of ‘kwestie’ voor deze rubriek? Mail naar japkeddenktmee@nrc.nl Laatst kreeg ik na een lezing van een jonge vrouw de vraag: „Als je een collega tegenkomt op het station, moet je dan verplicht een praatje maken?” Ik zou zeggen: ja! Het zou zonde zijn om dat niet te doen! Want een collega buiten zijn natuurlijke habitat is een waardevolle bron van roddels, troost én carrière-advies. Zelf gebruik ik collega’s in het wild ook vaak als proefpersonen voor openingszinnen. „Ik zie dat je wat defensief bent, ik bespeur bij jou een brandende ambitie, ik vind je lichamelijk heel aantrekkelijk, ik denk dat jij een geweldige ceo zou zijn.” Dergelijke ‘conversation starters’ werken trouwens ook prima als afschrikmiddel om iemand de mond mee te snoeren, of juist als een magneet op leuke mensen. Als je het slim speelt, zal zo’n collega je in het vervolg dus ontlopen als hij je op het perron ziet, of juist naar je toe komen. Maar ik snap het wel: jongere mensen zien er vaak tegenop om een praatje te maken. Vooral vlak voor, of vlak na een lange dag in de kantoortuin, en zéker als het een saaie collega is. Bedenk dan dat je altijd een escape hebt. Want moesten we in de jaren negentig nog braaf elk saai verhaal van een saaie snurkcollega aanhoren over z’n moestuin, kleinkinderen of gesneefde carrière, tegenwoordig kan iedereen zonder gêne zeggen: sorry, maar ik ben een beetje overprikkeld. Of nog beter: ik ben HSP, een hoogsensitief persoon. Dat snapt tegenwoordig iedereen, dat accepteert tegenwoordig iedereen, het geeft je cachet én het is waarschijnlijk nog waar ook.</p>]]></description>
      <guid>https://nrc.nl/nieuws/2024/11/04/ontbijten-in-de-trein-zou-verboden-moeten-worden-wat-zeg-ik-verbied-al-het-eten-in-de-trein-a4871721</guid>
      <pubDate>Mon, 4 Nov 2024 05:57:47 +0000</pubDate>
    </item>
    <item>
      <title><![CDATA[Als je mij een rotavond bezorgt, stuur ik je een Tikkie]]></title>
      <description><![CDATA[<p>Een tijdje geleden kreeg ik via de japkeddenktmee-mail van een lezer de vraag of je een Tikkie kan sturen na een etentje bij je thuis. Dat komt volgens haar geregeld voor. Niet alleen in Amsterdam, maar ook „onder millennials in Utrecht en Rotterdam”. Ze was er geschokt van, schreef ze. „Als je iemand te eten uitnodigt, stuur je geen rekening. Wat zijn dit voor onaangename moderniteiten? Of is het (het nieuwe) normaal?” Lieve lezeres, rustig. Ik vind dat als je écht geen geld hebt, je mensen de hele dag overal Tikkies voor mag sturen. Ook voor een etentje, en zeker als je millennial bent. Die hebben het al zwaar genoeg. Maar ga dan wél all the way. Dus: Frank: gekotst met veel pinda’s – Tikkie voor € 17,50. Frits: te vaak gezegd dat Johan Derksen een punt heeft – € 30,00. Alex: Sanne aan het huilen gemaakt door te beginnen over werk terwijl het na werktijd was – € 24,50. Frank: halve zak pinda’s – € 3,39. Japke: voor het tonen van 18 foto’s van haar katten waar 2 ook genoeg waren geweest – 16 x € 0,75. Japke: voor het klagen over Gen-Z tegen Sanne – € 13,75. Phil: voor de geringe inbreng – € 15,00. Rob: voor het ALWEER ‘vergeten’ van de deo – € 12,00. Andersom kan je dan de gastvrouw/heer ook een Tikkie terugsturen. Een tientje voor de fles wijn die je meebracht (inkoopprijs 3,79), 20 euro voor elke grap waarom langer dan 5 seconden gelachen is (stopwatch erbij), en 7,50 euro voor elke keer dat je je ‘onveilig voelde’. Op LinkedIn, waar ik de vraag stelde waarvoor je écht geen Tikkie kan sturen, vonden ze een Tikkie na een mislukte date ongepast. Waarom? Ik zou zeggen: gewoon doen. Sterker nog: hoe slechter de date, hoe hoger het Tikkie. Zelf heb ik ooit na een date een fikse Tik gestuurd naar een onzekere man voor alle peptalk waarmee ik hem uit de put had gepraat. Keihard gewerkt, dus een keihoog Tikkie – lijkt me meer dan redelijk. Maar ook voor iemand die je überhaupt een rotavond heeft bezorgd: Tikkie. Een slechte chauffeur op de snelweg met zo’n telefoonnummer op de achterklep: Tikkie. Een collega die de hele dag loopt te klagen over z’n relatie: Tikkie. Of iemand die bij nader inzien helemaal niet kon padellen: Tikkie. Vervelende mensen stuur ik sowieso altijd een Tikkie, als ik een cadeau voor ze heb gekocht. Pubers en armlastige studenten mogen van mij óveral een Tikkie voor sturen. Voor frikadelbroodjes als ze geen zin hadden om een boterham te smeren, voor het zoveelste topje bij de Zara, voor het cadeautje voor mama. Maar dan gaan er uiteraard wel Tikkies terug. Een Tikkie voor elk remspoor in de onderbroek (3,50 euro per remspoor), voor elk niet ingeruimd bord in de vaatwasser (1,50 euro per bord; een euro extra als er nog aangekoekte etensresten op zitten), een Tikkie voor elke minuut douchen na vijf minuten (30,00 euro voor elke minuut), en voor elke zwervende sok op de slaapkamer (2,50 euro voor een schone, en 7,50 voor een zweetsok). Zijn er dan helemaal geen ongepaste Tikkies? Ik kan echt niks bedenken. Hoe meer Tikkies, hoe beter joh. Een Tikkie naar een one night stand omdat je de pil gebruikt, een Tikkie naar iemand met wie je gratis mocht meerijden, een Tikkie voor de pizza naar mensen die je geholpen hebben met klussen – alles mag. Ik vind dat je zelfs de erven van een goede vriend een Tikkie mag sturen voor zijn of haar overlijden omdat je leven daar echt een stuk minder leuk door geworden is. Wat ik nog wél mis, is het positieve Tikkie. Dus de mogelijkheid om iemand zomaar een bedrag te kunnen géven. 50 euro naar je lievelingscollega gewoon omdat hij bestaat. 5 euro voor een stralende glimlach in de trein, 150 euro voor je baas die een fout toegeeft, 1.000 euro voor de monteur die de koffieautomaat op werk gemaakt heeft. Op die manier maken Tikkies de wereld overzichtelijk. Hoe meer geld je krijgt, hoe leuker je bent. Hoe meer onnodige Tikkies je stuurt, hoe stommer je bent. Een tijdje geleden vroeg een collega: ‘Wat doe je met je vuilniszak als je bij de container komt, en deze is vol, of kapot?” Lieve mensen. Net zoals je het brandende fietslichtje van elke geparkeerde fiets uitzet, de mandjes in de supermarkt rechtzet, geen boeken meeneemt uit de buurt-ruilbieb zonder er weer eentje voor terug te zetten en je flessen weer mee naar huis neemt als de flessenautomaat kapot is, is ook je vuilniszak weer mee naar huis nemen als de container kapot is, een offer dat je onzichtbaar, nederig en onbaatzuchtig voor de samenleving brengt. Daarmee draag je bij aan het weefsel van de gemeenschap, de broederschap der mensheid, en aan een maatschappij die het waard is om samen aan te bouwen. Behalve als de hond van de buurman weer eens op je stoep gekakt heeft. Dan sleep je je zak terug, scheur je hem open, en dump je de inhoud voor zijn deur met alle flessen en blikjes er overheen. Het is allemaal niet zo ingewikkeld mensen. Weefsel van de samenleving in je broekje. Heb je een vraag van de week, hartenkreet, taboe, suggestie of ‘kwestie’? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/10/28/36-dingen-waarvoor-je-prima-een-tikkie-kunt-sturen-a4870911</guid>
      <pubDate>Mon, 28 Oct 2024 05:57:48 +0000</pubDate>
    </item>
    <item>
      <title><![CDATA[9 tips om als man ongevraagd dingen aan vrouwen uit te kunnen blijven leggen]]></title>
      <description><![CDATA[<p>Deze week moet ik het eens even met jullie hebben over mansplainers. Van die mannen die de hele dag ongevraagd dingen aan vrouwen uitleggen. Ik maak me zorgen om ze. Want vroeger werd hen geen strobreed in de weg gelegd, maar tegenwoordig is de mansplainende man nergens meer welkom. Niet meer in het gezin, waar volgzame kleuters zijn veranderd in kritische pubers die het met Google en YouTube allemaal veel beter weten. Niet meer op het werk, waar vrouwen in weerbaarheidscursussen leren hen uit te lachen. En niet meer in het onderwijs. Ja, vroeger, toen kon je als man nog hele klassen vol dociele kinderen mansplainen. Tegenwoordig zijn die verwende krengen allemaal ‘owner van hun eigen educational journey’ en praten ze terug. Ik sprak laatst een man die me na afloop van een lezing vroeg hoe hij nog tips aan vrouwen kon geven zonder van mansplaining beschuldigd te worden. Dat was het moment waarop ik dacht: nu moet ik ingrijpen. En dus geef ik de mansplainende man deze week tips waar, en hoe je nog wél je goddelijke verhaal kan afsteken. Maak je geen zorgen, ik heb ze uitsluitend van mannen gehoord. Je kunt ze dus gerust ter harte nemen. Komen ze! 1 Begin je mansplaining met: ‘sorry dat ik het zeg, maar…’. Daarmee toon je je niet alleen nederig, maar maak je ook automatisch contact met het vrouwelijke brein, dat geleerd heeft zich overal voor te verontschuldigen. 2 Citeer een vrouw! Zeg: „Zoals Gloria Steinem al schreef”, „Zoals m’n moeder altijd zegt”, of: „Was het niet Japke-d. Bouma die zei dat de categorische imperatief ook zijn minpunten had?” Iets dat van een vrouw komt, kan immers nooit mansplaining zijn, ha! 3 Zeg op het eind van je mansplaining: „Ik doe ook maar wat. Jij weet het vast zelf een stuk beter.” Zo ben je niet alleen feitelijk juist, maar kan je ook nooit voor mansplainer uitgemaakt worden. 4 Ga naar LinkedIn! Daar leggen elke dag duizenden mannen aan vrouwen uit hoe het wél zit, en mansplainen ze zich suf over hun baan, hun expertise, en wat ze allemaal zo fantastisch hebben ‘mogen’ doen. Het zijn er zoveel, dat je als individuele mansplainer niet opvalt! 5 Huur een zaal, en ga daar mansplainen. Dan komen mensen vrijwillig en is het geen mansplaining. Youp van ’t Hek had daar zelfs ooit z’n vak van gemaakt. Of Arjen Lubach! Of wacht, die leest de teksten van Janine Abbring voor. Doet-ie slim. Zie punt 2. 6 Ga voor de tweede leg. Als je kinderen te oud worden voor je mansplaining, ga dan voor de nieuwe generatie! Dan kun je weer 12 jaar vooruit! 7 Ga in een talkshow zitten! Daar kun je nog heerlijk mansplainen. Of wat dacht je van debatten, symposia of andere uitlegevenementen? Grijp de microfoon en geef ‘je eigen inbreng’. 8 Of boek zendtijd bij Harry Mens! Daar kun je betalen om te mansplainen. Brievenrubrieken zijn er gelukkig ook nog voor je. Maar je kunt ook voor de spiegel gaan staan man-splainen als niemand je verhaal meer wil horen, of een Jehovagetuige mansplainen. Of een verkoper op het station. Die zeggen nooit nee! 9 Maar het slimst is het, denk ik, om je doelgroep als mansplainer te verleggen van vrouwen naar mannen. Dan word je wel voortdurend onderbroken, maar heb je ook meer voldoening van je mansplaining. Organiseer anders een kampioenschap mansplainen en meet je met de besten. Kom op hoor! Het zou ontzettend jammer zijn als dit laatste bastion van mannelijkheid nu óók al teloor zou gaan. Een tijdje terug kreeg ik van een lezer de vraag: „Wat doe je met werkmails die na werktijd verstuurd worden?” Voor mij als 54-jarige kantoortijger niet zo’n ingewikkelde vraag: je opent de mail en kijkt of je er iets mee moet – klaar. Maar zo eenvoudig is het blijkbaar niet (meer). De jongere generatie vindt een mail die na werktijd verstuurd wordt namelijk een inbreuk op privétijd, en daar wil ik UITERAARD ook rekening mee houden. Ik zou dus zeggen: een incidentele mail na werktijd (zeg twee, drie keer per week) kun je gewoon openen. Je gaat er niet dood van. Scan hem even, kijk of hij tot morgen kan wachten (dat is meestal zo) en als het écht dringend is – anders worden mensen gek, je bedrijf loopt een miljoen euro mis, er wordt een collega heel verdrietig: beantwoord hem dan even. Unpopular opinion: een incidentele mail na werktijd hoort erbij. Krijg je VOORTDUREND mails na werktijd (zeg meer dan tien keer per week), én ga je hier kapot aan, kaart het ‘probleem’ dan aan. Zeg tegen je collega’s dat je er stress van krijgt, en leg uit waarom. Dan kunnen ze er rekening mee houden, of je ontslaan – geintje. Maar wat ik vooral denk, als ‘hardwerkend’ lid van de generatie X: sommige jonge mensen zijn tegenwoordig zó druk met het bewaken van de work-lifebalance, dat ze er gestresst van worden. Hebben jullie daar iets aan? Heb je een vraag van de week, suggestie, hartenkreet, taboe of ‘kwestie’? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/10/21/help-de-mansplainende-man-sterft-uit-a4870057</guid>
      <pubDate>Mon, 21 Oct 2024 05:57:48 +0000</pubDate>
    </item>
    <item>
      <title><![CDATA[Katten zijn klootzakken - ze missen je niet]]></title>
      <description><![CDATA[<p>Deze column is voor iedereen met een kat. De rest mag natuurlijk gezellig blijven lezen, maar dan weet je dat. Aan kattenliefhebbers kan ik hem trouwens ook niet echt aanraden. Hij gaat namelijk over katten die niet meer thuiskomen. Om preciezer te zijn over mijn kat Mazzel, die op 5 oktober verdween. Op zijn negende verjaardag. Dit is dus een beetje een therapiecolumn. Maar ook eentje met tips en zelfhulp voor mensen met een kat die ineens niet meer thuiskomt, en als waarschuwing voor alle kattenbezitters die het nog nooit overkwam. Voor iedereen zonder kat: neem er nooit een, dan leef je langer. Maar echt! 1. Hou je groot. Je eerste instinct als je kat langer wegblijft dan normaal, is om acuut in de hyperhysterische paniekmodus te schieten. Doe dit niet. Er ligt niets, ik herhaal helemaal niets, in de gapende zwarte afgrond van de angst. 2. Blok negatieve gedachten. Het helpt niet als je aan je kleine mannetje denkt dat dood, koud en eenzaam in een greppel ligt, ontvoerd is of vermoord. Kap mensen af die hierover beginnen want geloof me, dat doen ze (bizar). Denk positief. Dat je kat op prepensioen is, op retraite, op sabbatical, dat hij vakantiedagen heeft opgenomen. Ik zag op Instagram twee katten die forellen vingen uit een rivier. That’s the spirit. En waarschijnlijk nog niet eens zo heel ver van de waarheid. 3. Want katten zijn klootzakken. Dat zegt Eelco, de superlieve vrijwilliger van Amivedi, de organisatie die helpt bij het zoeken naar vermiste huisdieren, bij wie ik telefonisch mocht uithuilen. Ze missen je niet. Ze missen hun eten. Denk aan pubers: snel verongelijkt, je hoeft maar net het verkeerde te doen en ze vinden de omgeving al ‘onveilig’. Zo zitten katten vaak weken ergens dicht bij je huis, in een schuurtje te blowen. Of nog erger: bij een vrouwtje waar ze elke dag verse zalm krijgen. 4. Iedereen leeft mee! De wereld mag dan ijskoud zijn, met ‘links’ en ‘rechts’ verdeeld aan weerszijden van een bittere kloof, maar een vermiste kat verbroedert. Iedereen helpt mee, iedereen leeft mee, en, dat is vrij verontrustend: een miljoen mensen hebben exact hetzelfde meegemaakt. Je bent onderdeel geworden van een familie waarvan je niet eens wist dat die bestond. 5. Zie het positief! Tuurlijk, je slaapt niet meer, maar je valt af want je eet amper, je bent gezond, want je loopt elke dag kilometers op zoek naar je kat, en je leert relativeren! 6. Get a grip. Er zijn ergere dingen. Gaza, Oekraïne, mensen die kanker krijgen, het klimaat, de politiek: „Damn it woman, pull yourself together! Have some pride, for the love of God!”, zoals Phoebe uit Friends zou zeggen. Het gaat om een stomme kat die je toch al nooit zag en de rest van de tijd ligt te snurken (geloof me, dit helpt). 7. Een kat komt altijd weer op z’n pootjes terecht. Je weet alleen niet altijd waar. „Katten die geregeld buiten zijn kunnen zich daar prima redden”, zegt de vrijwilliger van Amivedi. Dit zeg je honderd keer per dag tegen jezelf. 8. Als je een kat hebt, en hij is nog niet vermist, verf hem dan knalgeel of knalrood. Dan kan je hem makkelijk terugvinden. Verder moet het verplicht worden om je kat te chippen, moet het verboden worden een vreemde kat in huis te nemen zonder even bij een dierenarts te tjekken of hij niet al van iemand anders is, MAAR ECHT!, en moet er wekelijks een verplichte ‘zet je schuur open’-dag komen. Dan kunnen alle ingesloten katten ontsnappen én worden alle fatbikes gestolen. Win-win. 9. Het komt goed. Ja! Zo ging het met Mazzel! Daar stond hij ineens weer. Na acht nachten (!), voor de deur. Krijsend van de honger. Om 4.49 uur, afgelopen zondag. De OPLUCHTING, die als een torenhoge muur over je heen stort – het verdriet en de troost tegelijk. Het kost je tien jaar van je leven. Maar je kan er ook tien jaar op teren. 10. Het komt níét goed. Zolang je niks hoort, is er hoop. Als de kat van huis is, ligt de baas snikkend onder de tafel. Maar dat kan de kat dus weinig schelen. Ons wel. Ons, al die kattenbezitters die het elk moment (opnieuw) kan overkomen. We denken aan je. Heb je een vraag van de week, suggestie, hartenkreet, taboe of ‘kwestie’? Mail naar japkeddenktmee@nrc.nl Om met de eerste vraag te beginnen: komt het vaak voor dat een kat verdwijnt? Ja! Bizar vaak! Ik had geen idee, maar toen ik er op Twitter naar vroeg kreeg ik meer dan 400 reacties. Allemaal positieve verhalen (daar had ik om gevraagd) van katten die na een week, twee weken, vier maanden, een jaar en soms negen jaar (!) weer terechtkwamen. Volgens Amivedi, de organisatie die helpt vermiste dieren terug te vinden, zijn er dit jaar alleen in Utrecht al meer dan 1.000 meldingen over vermiste katten geweest. Rond een derde komt doodleuk weer aanwandelen, en gaat liggen tukken of er niks gebeurd is. In totaal wordt, als ze gechipt zijn, uiteindelijk 84 procent teruggevonden – een overweldigende keer vaker levend, dan dood. Ga actief zoeken. Meld je vermiste kat bij Amivedi. Hang posters op, stop flyers in brievenbussen, meld je aan op buurt-apps en vraag de buurt om in hun schuurtjes te kijken, in kelders, auto’s, caravans, campers en klushuizen. Plaats borden met ‘hallo kat, hier wordt gewerkt aan uw terugkeer’. Loop ’s nachts of in de zeer vroege ochtend – als het stil is – rondjes door je buurt. Roep je kat. Blijf staan en luister, ze durven vaak niet meteen te antwoorden. Blijf bezig. Bedenk plekken waar hij kan zijn. Blijf in beweging. Niets doen als je kat vermist is, is helaas geen optie. Dan word je gek.</p>]]></description>
      <guid>https://nrc.nl/nieuws/2024/10/14/katten-zijn-klootzakken-ze-missen-je-niet-a4869258</guid>
      <pubDate>Mon, 14 Oct 2024 05:57:48 +0000</pubDate>
    </item>
    <item>
      <title><![CDATA[Alle deugneuzen vertrekken van Twitter. Ik blijf nog even]]></title>
      <description><![CDATA[<p>Een tijdje terug toen ik op Twitter zat te scrollen, kreeg ik een reactie van een Twittervriendin die ik daar al maanden niet meer had gezien: „Zit jij hier nou nog steeds?” Ik hoorde ongeloof. Maar vooral afkeuring. Ze zei het niet, maar de boodschap was duidelijk: „Als je nog op Twitter zit, ben je een loser.” Dat hoor ik vaker: als je deugt, zit je niet meer op Twitter. Het ene na het andere gerenommeerde merk vertrekt daar. Meestal met een ellenlang jankverhaal over het verval van normen en waarden op het platform sinds de grote boze Elon Musk er de scepter zwaait. Vorige maand was het Trouw, als eerste nieuwskrant, die afscheid nam. „X is al lang niet meer het virtuele forum dat het ooit was, waar duizend bloemen bloeiden. Het lijkt soms eerder een vuilnisbelt waar nog slechts enkele sprietjes standhouden”, schreef de hoofdredactie in een verklaring. Vooral adverteerders vluchten als ratten van een zinkend schip. Niet om de haat, de dictatuur van de nieuwe eigenaar, of het racisme en seksisme dat er vrijelijk in het rond spuit. Maar omdat hun advertenties daar niet zo lekker naast staan. Alleen de lowlifes zitten er nog, nou ja, en ik dus. Wij insiders weten namelijk wel beter: het is heerlijk op Twitter. Ik leer er zoveel! In mijn eigen ‘gymnasiumlinks-bubbel’ hoor ik nooit wat over de schadelijkheid van vaccins, dat de maanlanding niet heeft plaatsgevonden, de positieve kanten van Donald Trump, en dat het allemaal heel erg meevalt in de bio-industrie. Ik leer ook veel van de helden van Twitter. De witte mannen van boven de vijftig die, zonder dat je er als vrouw om vraagt, hun wijsheid over je heen strooien. Gratis en voor niks! Hoezo is er geen ruimte voor dialoog? Ik krijg altijd meteen een reactie, wát ik ook plaats! „Ga deaud, socialistensloerie!”, „links lullen, rechts zakken vullen” of „verhuis lekker naar een andere planeet als het je niet bevalt”. En Elon Musk dan? Waar Trouw en de rest van deuglinks het zo moeilijk mee heeft? Ik hoorde ze niet toen de neef van de Saoedische koning Abdullah in 2014 grootaandeelhouder werd van Twitter. En als jullie dan zo nodig niet willen bijdragen aan de rijkdom van Musk en zijn „bewuste ondermijning van de democratie”, zoals Trouw schrijft: leveren jullie dan ook meteen even je Tesla’s in? Ik hou ook van de OPWINDING op Twitter. Als een horrorfilm. De mensen voor wie ik bang ben zitten hier, de mensen die ik intens haat ook. Waar moet ik die anders tegenkomen? Ik vind stinkkroegen ook vaak de leukste kroegen. Met zo’n vieze plee. Ik snap trouwens wel dat een krant als Trouw daar de neus voor ophaalt. Tuurlijk. Twitter is niet meer de happy clappy, verdraagzame bubbel met linkse journalisten en wetenschappers die elkaar laten uitpraten. Das war einmal. Tegenwoordig word je er uitgemaakt voor k*thoer als je over je avondeten twittert, en je kan er ook beter niet meeleven met asielzoekers. En als je een hoofddoek draagt, een donkere huidskleur hebt, homo, vrouw of transgender bent, de profeet Mohammed beledigt, of iets post over Sigrid Kaag, Kamala Harris, Gaza, Israël, vluchtelingen, klimaat, Thierry Baudet, boeren, gender, racisme, milieu, immigratie, feminisme, dierenrechten, veganisme, wetenschap, of cultuur – ja, dan krijg je het zwaar. Maar verder kan je er een enorme leuke tijd hebben! Je hoort weleens: Twitter is niet de echte wereld. Maar dat is onzin. Als je Twitter íéts kan verwijten is het dat het juist steeds meer op de echte wereld is gaan lijken. Waar megalomane rechtse proleten de baas zijn, minderheden worden onderdrukt, algoritmes het voor het zeggen hebben, en de grootste bekken altijd gelijk hebben. Sterker nog: Twitter begint in vergelijking met de echte wereld, die almaar ruwer wordt, juist steeds meer een oase van rust en redelijkheid te worden. Zolang je maar precies de juiste dingen zegt. Of beter nog: niets. Over leuke dingen op Twitter gesproken: er zijn daar nog steeds een hoop kleine hoekjes waar je met gelijkgestemden veel lol kan hebben. Zoals alle mede-taalgekkies die er elke week jeukerig jargon en onbegrijpelijke kantooruitdrukkingen met me delen. En cryptische functietitels! Hier de top drie van de afgelopen weken. 3 Meewerkend manager. Whoo. Een manager die wérkt? Zelfs mééwerkt? Das toch schitterend. In de rest van dit bedrijf werken de managers collega’s tegen, of werken ze helemaal niet – blijkbaar. 2 Medewerker zin-team. Bij de gemeente Zoetermeer! Elke dag met zin naar je werk – dit misschien in tegenstelling tot al die andere mensen bij de gemeente die er geen zin meer in hebben? – én met „geen maximum tarief” zoals de vacature vermeldt, dus lekker cashen. Ik heb gesolliciteerd. 1 Zwartlakker. Ik kende hem nog niet. Maar dat is, volgens de nationale beroepengids, een administratief medewerker die passages zwart lakt in beleidsstukken. Dit is toch de droom van elk kind, naast brandweerman – zwartlakker worden! Lekker kladderen, liegen, en verhullen.</p>]]></description>
      <guid>https://nrc.nl/nieuws/2024/10/07/alle-deugneuzen-vertrekken-van-twitter-ik-blijf-nog-even-a4868428</guid>
      <pubDate>Mon, 7 Oct 2024 05:57:49 +0000</pubDate>
    </item>
    <item>
      <title><![CDATA[Sinds NRC een vrouw als hoofdredacteur heeft, worden er alleen nog maar knappe jonge mannen aangenomen]]></title>
      <description><![CDATA[<p>Vorige maand was er ophef over een ‘brief’ die voormalig NRC-redacteur en Het Parool-hoofdredacteur Sytze van der Zee naar onze redactie stuurde. Daarin spuwde hij zijn gal over de nieuwe indeling van de krant, waarbij het dagelijkse economiekatern is opgeheven en artikelen over economie over alle pagina’s verspreid worden. „Dat krijg je ervan als je een vrouw tot hoofdredacteur benoemt”, schreef Van der Zee. „Met haar komst is de verdere feminisering van deze ooit zo gewaardeerde krant een feit. Het begin van het einde.” In de storm die op de sociale media opstak – ‘openlijk seksisme’, ‘oude zielige man’, ‘dit had nooit gepubliceerd mogen worden’ – hield ik me koest. Ik keek wel uit. Als vrouw wordt er van je verwacht dat je solidair bent met je seksegenoten. Maar afgelopen week dacht ik ineens: dit heeft lang genoeg geduurd. Want Van der Zee heeft gewoon gelijk. Sinds we Patricia Veldhuis als hoofdredacteur hebben, neemt de feminisering van de krant én redactie hinderlijke vormen aan. En ook ik maak mij daar zorgen over. Zo worden er sinds februari alleen nog maar knappe jonge mannen aangenomen, worden ze ontslagen als ze trouwen, en hangen er bangalijsten getiteld ‘vers mannenvlees’ naast de koffieautomaten. We moeten elkaar ook steeds laten uitpraten in vergaderingen, er wordt niet meer tegen elkaar geschreeuwd, je krijgt geen promotie meer als je haantjesgedrag vertoont, en IEDEREEN moet ineens de koffiekopjes in de vaatwasser zetten. We beginnen de dag tegenwoordig verplicht om 06.00 uur met een Teams-vergadering waarin we samen onze make-uproutine doornemen. Eenmaal op de redactie moeten we elkaar knuffelen, bij elkaar ‘inchecken’, en doen we een plenaire yogasessie om elkaar niet alleen mentaal flexibeler op te kunnen vangen, maar dit ook lichamelijk beter op te kunnen volgen. De rest van de dag gaat het vervolgens over ‘inclusie en diversiteit’ met de bijbehorende cursussen, workshops, micro-learnings, spiegelsessies (in je broekje) en heidagen om het BESPREEKBAAR te maken. Handtastelijke mannen worden publiekelijk geshamed. Ook als het alleen maar een geintje was. Verder wordt er gewerkt aan een ‘mindful’ katern, met breipatronen, is huilen op de werkplek meteen een enkele reis naar bedrijfsmaatschappelijk werk, therapie en prikkelloze ruimtes, en er is een werkgroep opgericht om te kijken of we de dagelijkse deadlines kunnen afschaffen omdat die te veel stress opleveren. Maar al die feminisering met gevoelens en waardenvrije ‘feedback’ is natuurlijk nog maar Fase 1. Fase 2 is de aanstaande fusie met de Linda, met tips over die ene onontdekte wijk met leuke lokale dingetjes in Barcelona, en tops over hoe je samen de badkamer verbouwt. Fase 3 is het echte werk. De fotootjes van de mannelijke columnisten zijn niet langer meer pasfoto’s, maar kalenderportretten in speedo. Op basis van het aantal likes bij de foto wordt bepaald of de column mag blijven bestaan. Maak je borsthaar maar nat, Youp! En dan fase 4. Daarin wordt het jaarlijkse voetbaltoernooi vervangen door een dagje samen naar de ‘wellness’, komt er een elektrische viool in de NRC Handelsband, wordt de kookrubriek vleesvrij, mag Bas van Putten alleen nog maar kinderwagens en bolderkarren testen, doen we geen exclusieve interviews meer; alleen nog maar inclusieve, en wordt het verboden nog ironie te gebruiken in columns. Ik ben niet gek. Ik realiseer me dat de feminisering in de hele samenleving oprukt. Zo was die crisiswet er natuurlijk allang geweest als Marjolein Faber een man was geweest, en was Bert Huisjes allang premier. Maar nu het mijn geliefde old-boys-sigaren-met-pantoffels-krant NRC betreft, kan ik niet langer zwijgen. Laten we elkaar niet voor de gek houden. Een vrouw als baas is gewoon onnatuurlijk. Een vrouw als baas geeft alleen maar gezeik. Welke man komt NRC verlossen?! Heb je een vraag van de week, suggestie, hartenkreet, taboe of ‘kwestie’ op je werk? Mail naar japkeddenktmee@nrc.nl Vorige maand maakte mijn LinkedIn-vriend Dharminder Biharie met AI een ‘bullshitjob-generator’. Daarmee kun je de meest indrukwekkende functietitels produceren: Cloud-Native Visionary Mastermind, Hybrid Alignment Influencer, Innovative Solutions Engineer. Dus heb je een totaal overbodige bullshitjob en zoek je een functietitel? Zet hem dan aan – zie de link in mijn post op LinkedIn – en kies er één. Hier ga je punten mee scoren! Ik vond zelf deze zeven heel mooi: 7 Sustainable Transformation Ninja. Sustainable! Dan zit je altijd goed met het milieu én je transformeert, dus lekker agile. 6 Lead Participation Sherpa. Lead! Dan loop je altijd voorop. Met je participatie! 5 Chief Meeting Observer. Als je de hele dag in vergaderingen zit te dutten. Maar wel als chief! 4 Holistic Cross Functional Specialist. Holistisch? Niemand doet je wat. En dan ook nog crossfunctioneel. Dan ben je wel een baas hoor. 3 Future Monetization Disruptor. Future! Dan kan je het disrupten van je monnies lekker over het weekend heen tillen. 2 Autonomous Engagement Rockstar. Autonoom, geëngageerd en dan ook nog een ‘rockstar’: #lifegoals 1 Maar de topper vond ik die van een lezer op LinkedIn die lekker met de bullshitjob-generator had zitten freaken: Chief Executive Officer of Strategic Synergy and Innovative Solution Optimization for Future-Forward Business Dynamics and Operational Excellence Enhancement. Daar kan je écht alle kanten mee op. Stappen maken, stippen op de horizon, neuzen dezelfde kant op, goals alignen, you name it! Werken was nog nooit zo makkelijk.</p>]]></description>
      <guid>https://nrc.nl/nieuws/2024/09/30/ja-ook-ik-maak-me-zorgen-over-de-feminisering-bij-nrc-a4867642</guid>
      <pubDate>Mon, 30 Sep 2024 05:57:49 +0000</pubDate>
    </item>
    <item>
      <title><![CDATA[Collega's die in september op vakantie gaan zijn aso's]]></title>
      <description><![CDATA[<p>Het had maar een haartje gescheeld of deze column was er deze week niet geweest. Want het is hier bizar druk, zoals elk jaar in september. Heel Nederland heeft me deze maand geboekt voor een lezing, al mijn vrienden organiseren welkom terug-na-de-zomer-etentjes, en dan zijn er natuurlijk nog de visiesessies, townhalls en de hoe-is-het-met-jougesprekken van m’n werk – m’n agenda zit ramvol. Ik heb bij Dick Schoof een crisiswet aangevraagd, zodat ik alle beslissingen deze maand lekker zelf mag nemen zonder ze eerst aan m’n baas, familie of vrienden te hoeven voorleggen. Toen ik op LinkedIn vroeg of meer mensen zo druk zijn in september, werd ik bedolven onder de septemberstress. De scholen die deze maand de kennismaken-met-de-mentor-bijeenkomsten plannen, de tienminutengesprekken midden op de dag, de MOL-gesprekken (mentor-ouder-leerling-gesprekken). De tandarts, de ortho, de zwemlessen die weer beginnen. Maar ook de sportclubs, kerken en zangkoren die allemaal het nieuwe seizoen moeten openen. En al die verjaardagen, verzuchtten lezers! Want tachtig procent van alle mensen op de wereld is verwekt tijdens de kerstdagen. Of wat dacht je van het weer! Super-irritant. Want nog steeds schitterend. Dat betekent dat je dus minstens twee tot drie keer per week moet barbecuen, golfen, naar het strand, tenniscompetities spelen, naar cultuurfestivals, vernissages, en themawandelen. En er moet, voordat de échte regen begint, nog snel even overal worden geheid, gezaagd en geschuurd. Maar je werk is natuurlijk het ergst in september. Reizen naar het buitenland, brainstorms, kick-offs, inspiratiesessies, subsidieaanvragen, sollicitatiegesprekken. „Ik verzuip zowat deze maand”, schreef iemand op LinkedIn. Want dan ís het al moeilijk om weer op te starten na de zomer, komen er ook nog allemaal éxtra verplichte nummers bij. „In de zomer verveelt iedereen zich de tandjes”, schreef een dierbare vriend, „en dan moet er ineens binnen vier weken een jaarplan liggen, een budgetaanvraag, tig verdiepingsbijeenkomsten, fotosessies, rot op. Ik kan het zinnetje ‘nu iedereen weer terug is van vakantie’ niet meer horen.” Jongens, rustig. Het ís ook raar, dat we onszelf dit elk jaar weer aandoen. Niet alleen in de planning, maar ook metafysisch en filosofisch. Want de natuur is klaar, alle planten en bloemen zijn uitgebloeid, de dieren gaan in winterslaap, en het blad mag vallen. Maar terwijl de natuur tot rust komt, starten wij weer op. IJverig als mieren. Dat moet echt anders. Landelijk beleid, collectieve afspraken. Daarom stel ik voor om vanaf volgend jaar september helemaal schoon te vegen. Gewoon, leeg. Alleen bij weerrampen komen we in actie. Het is gewoon een zomermaand. Gemiddeld 22 graden. Duh. Wat nou kantoor. En nee, we gaan ook niet met vakantie in september. Hou eens op. Van die collega’s die in de zomer, als er geen reet te doen is op werk, thuisblijven, en dan in september als iedereen zich weer het schompes moet werken, ertussenuit glippen. Zo werkt het dus niet. Ik stel voor dat we ‘buiten het hoogseizoen’ extra duur maken, om die aso’s dwars te zitten. In plaats daarvan gooien we alle kantoren in juli en augustus dicht, en gaan we lekker met z’n allen tegelijk op vakantie. Komen we eindelijk eens tot rust, en hoeft ook niemand z’n irritante out-of-officemails aan te zetten. En dan verplaatsen we alle evenementen, schooldingen, kick-offs en kennissessies naar januari! Gewoon hop, niet zeuren, dan is er toch niks te doen. We schaffen Dry January af, proppen alle ‘leukigheid’ in twee dagen met overnachting en gaan dan drie dagen helemaal naar de tering. Maar dan hebben we wél alles weer gehad voor het hele jaar. De septemberstress heeft lang genoeg geduurd. Afgelopen maand kreeg ik via Twitter de vraag: „Ik vind e-mails die eindigen met ‘Ik hoor graag’ bloedirritant. Of ben ik de enige, @Japked?” En dus besloot ik eens te informeren aan welke mails jullie je het meest ergeren. Dat waren er veel! Is het de septemberstress, of zit hier een potentiële burn-outbom die elk moment kan afgaan? Ik heb een lijstje met de tien irritantste gemaakt. Dan weten jullie waar de landmijnen liggen! 10. Mails die eindigen met ‘alvast bedankt’. Dit lees als: wil je dit NU METEEN even doen, en snel een beetje. Irritatie! 9. Een mail met een enorme sliert eerdere berichten met daarbij de tekst: „Zie onderstaande mailwisseling.” En dan moet je het zelf maar uitzoeken?! Doei. 8. Mails die alleen met je voornaam beginnen! „Alsof je bij de schoolmeester moet komen.” 7. Mailers die je niet kent, maar wel, veel te familiair, je voornaam te pas en te onpas gebruiken om je hun nieuwsbrief of andere troep aan te smeren. ‘Hi Japke, hoe was je weekend?’ Wegwezen. 6. De ‘friendly reminders’. Mailers die ‘vriendelijk’ informeren of je hun mail gekregen hebben, of nog erger: erachteraan bellen! „Die gaan dus meteen in de prullenbak!” 5. Alle cc-mails en dan vooral de ‘stoelpotenzagers’ die ermee naar de baas klikken. Toedeledokie. 4. Mails die beginnen met: ‘Dag’ en verder niks of ‘Dag voornaam’. ‘Dag’ zeg je bij het weggaan, en het klinkt als een bejaarde, vonden twitteraars. 3. Mails die beginnen met ‘beste’, en verder niks. Dreigend en onbeschoft was het oordeel. 2. Mails die eindigen met ‘warme groet’. „Of je een zakje met lauwe poep in je hand gedrukt krijgt.” Euh, nou inderdaad. Maar de onbetwiste nummer 1? Alle ‘hoe-heb-je-onze-dienstverlening-ervaren-mails’. De mails na elk restaurantbezoek, elk toiletbezoek, elk schroefje dat je hebt gekocht. We willen geen reviews meer geven. Hoewel, we kijken wel altijd naar het aantal sterren, toch? Voor we iets beslissen? Misschien moeten we daar dan ook mee stoppen? Of misschien helemaal stoppen met mailen. Dat lijkt me het allerbeste gezien alle korte lontjes. Sterkte, allen.</p>]]></description>
      <guid>https://nrc.nl/nieuws/2024/09/23/heb-jij-ook-septemberstress-zo-kom-je-ervan-af-a4866832</guid>
      <pubDate>Mon, 23 Sep 2024 05:57:50 +0000</pubDate>
    </item>
    <item>
      <title><![CDATA[Iets positiefs over de millennial hoor je zelden en dat terwijl we zoveel aan ze te danken hebben]]></title>
      <description><![CDATA[<p>De laatste tijd lees ik zóveel over babyboomers die binnen nu en drie (!) jaar met pensioen gaan; over generatie X als ‘de grootste op de arbeidsmarkt’ en over bedrijven die moeite hebben om gen Z’ers binnen te halen en houden, dat ik afgelopen week ineens zwetend wakker schrok en dacht: vergeten we niet een generatie? En dan bedoel ik natuurlijk de millennials. De generatie die, en ik ga het hier gewoon hardop zeggen: het hardst werkt van allemaal, en de lastigste klussen moet opknappen. Ja, toen ze op de arbeidsmarkt kwamen, zo’n 20 jaar geleden, toen waren ze nieuws. Maar tegenwoordig? Vooral negatieve dingen. Dat ze narcistisch zijn. Dat ze veel te veel geld uitgeven in koffietentjes, dat ze daardoor geen huis kunnen kopen, en iets met havermelk en podcasts. Iets positiefs hoor je zelden. Heb ik zelf ook aan meegedaan hoor. Beetje prikken richting de jongere generatie, die grofweg tussen 1981 en 1995 geboren is. Ze zijn nu dus ergens tussen de 30 en 45 jaar. Dat ze geen humor hebben, dat ze te serieus zijn. Ik word altijd een beetje opstandig van ze. Dat komt ook omdat ik het meeste ‘last’ van ze heb, op het werk. Want de babyboomers (1945-1960) zijn bijna weg en kan het allemaal weinig meer schelen, generatie X (1961-1980) snap ik omdat ik daar zelf bij hoor, en de gen Z’ers (1995-2010) ken ik een beetje omdat mijn eigen dochter en de kinderen van mijn vrienden die leeftijd hebben. De millennials zijn lastiger. Moeten ze ook zijn. Want ze hebben de leeftijd van ‘het management’. Ze zijn kritisch op mijn ‘functioneren’, moeten lastige klussen uitvoeren en impopulaire beslissingen nemen. Tegelijkertijd kén ik ze minder goed – ik heb nooit bij ze in de klas gezeten, of op de sportclub, daar waren ze te jong voor. De millennials zijn voor mij en mijn tijdgenoten toch een beetje een blinde vlek. En dat terwijl we zoveel aan ze te danken hebben! Ze hebben #metoo aangezwengeld, terwijl wij al het seksisme over ons heen lieten komen. Ze zijn ongemakkelijke gesprekken aangegaan over diversiteit, gender en discriminatie, zodat niet alleen de boomers zich veilig kunnen voelen op het werk. Zonder de millennials zaten we nog steeds met kontknijpende mannen. Of wacht, die zijn er helaas nog – maar daar wordt nu wel wat van gezegd. De millennials hebben de werkvloer beter gemaakt. En ondertussen al die ballen in de lucht houden, hè. Want ze hebben vaak jonge kinderen, doen vrijwilligerswerk, en zitten in de besturen van sportclubs. Vergeet ook niet dat we over zo’n 23 jaar de sleutels van dit land definitief aan ze overgeven, als na de babyboomers, de hele generatie X met pensioen is. Ook daarom dacht ik laatst: ik ga me eens in ze verdiepen. Om ze beter te leren kennen. En dus postte ik een polletje op LinkedIn met de vraag naar welke tv-series ze vroeger keken, wie hun rolmodellen zijn (het antwoord ‘m’n moeder’ was niet toegestaan) is en welke gebeurtenis het meeste indruk op ze gemaakt heeft. En wat bleek: het zijn dus hartstikke leuke mensen! Carlo Boszhard en Irene Moors zijn bijvoorbeeld hun jeugdhelden, uit Telekids, én Bassie en Adriaan. En ze keken naar Beugelbekkie en de knusse Nederlandse comedy Oppassen!!! – over down to earth gesproken. Verder veel ‘girl power’, met de Spice Girls, Anouk, Alanis Morisette en Lizzie McGuire – misschien zit daar een link met hun emancipatiestrijd? Wat ik ook mooi vond: veel van hen zeggen geen ‘rolmodellen’ te hebben, want ze willen vooral ‘zichzelf’ worden – dat is toch mooi? Maar ik vond ook veel overeenkomsten met mezelf, want 9/11 heeft het meeste indruk op ze gemaakt, en ze hebben vaak nog een jeugd zonder smartphone gekend, en ook nog weleens een boek gelezen. Uiteraard is nog veel meer onderzoek nodig. Ik wil de komende maanden ook kwalitatieve gesprekken met millennials gaan voeren. Maar de eerste resultaten zijn hoopgevend. Sterker nog, ik wil hierbij mijn excuses aanbieden voor alle flauwe grappen die ik ooit over millennials heb gemaakt, ook namens mijn generatiegenoten. Het is dat generaties helemaal niet bestaan, dat elk individu uniek is en dat het indelen in groepen ons niet verder helpt. En het is dat ik zélf al tot de beste generatie ooit behoor (Angela Merkel, Madonna, Prince, Brigitte Kaandorp, Seinfeld!). Maar anders zouden jullie, de millennials, die beker onbetwist overnemen. Ik spreek jullie snel! Onlangs kwam er op een bedrijfsborrel een collega naar me toe met de volgende vraag: ‘Moet je naar een huwelijk van een vriend in het buitenland, en moet je dan alles betalen?’ Ik zou zeggen: ja en ja, je moet het zelf betalen. Een huwelijk in het buitenland, waar dan ook, is altijd beter dan welk huwelijk in Nederland ook.Want je hebt een excuus om te vliegen, ‘ja sorry, ik moest naar Sydney voor een huwelijk’. En ten tweede ben je daar eregast, omdat maar weinig Nederlanders het geld ervoor over hebben! Iedereen is dus ontzettend blij dat je er bent. Dat is wel even iets anders dan achteraan sluiten in partycentrum de Triangel in Waddinxveen tussen alle saaie Nederlanders. In het buitenland zijn die er niet en komen alleen de leuke mensen!Dus JA, uiteraard betaal je alles zelf. Je plakt er een eigen vakantie aan vast en klaar ben je. Je moet het als bruidspaar natuurlijk niet verplichten, ervoor zorgen dat de gasten wel een beetje waar voor hun geld krijgen, en uiteraard ook een bijeenkomst in Nederland organiseren, waar iedereen kan komen. Maar verder is een bruiloft in het buitenland alleen maar win-win.Tuurlijk zijn er nog wel wat restricties. Als het zo’n bruiloft is waar je verplicht in het wit moet komen en in je sandalen op het strand moet staan op Ibiza, laat dan maar zitten. Verder geen verkapte retraites op Bali, geen sjamaanrituelen, geen inzegeningen door boeddhistische monniken als de bruid en bruidegom niet kunnen uitleggen wat boeddhisme inhoudt en niet in landen waar de democratie onder druk staat – we noemen geen namen, maar Dubai bijvoorbeeld. En er moet gewoon bier zijn. Kortom, hele normale randvoorwaarden, en het liefst dus in Nieuw-Zeeland. Uitnodigingen welkom! Heb je een vraag, suggestie, hartenkreet, taboe of ‘kwestie van de week’? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/09/16/millennials-werken-het-hardst-en-hebben-het-het-zwaarst-a4865846</guid>
      <pubDate>Mon, 16 Sep 2024 05:57:50 +0000</pubDate>
    </item>
    <item>
      <title><![CDATA[Waarom in je eentje op vakantie gaan zo geweldig is]]></title>
      <description><![CDATA[<p>Nu zou je denken dat ik na twaalf jaar columns schrijven al behoorlijk wat levenservaring zou hebben opgescharreld om jullie wekelijks mee te verlichten, toch? Dacht ik ook, maar vergeet het maar. Afgelopen zomer bleek ik namelijk een belangrijk hoofdstuk in het boek des levensch te missen, en dat is: in je eentje op vakantie gaan. Had ik nog nooit gedaan, in mijn hele 54-jarige carrière als levenskunstenaar niet. Altijd met mijn familie, geliefden, dochter of vrienden, altijd een reisgenoot in de buurt. Als ik geen reisgenoot had, ging ik niet. Enorm zonde! Ik wou dat ik het veel eerder had ontdekt. Want wat is het fantastisch – alleen op vakantie! En dan niet alleen voor singles, maar ook als je een man thuis hebt, of twee, of een vrouw of een minnaar, of gezin. Wat zeg ik? In je eentje op vakantie, minstens een week per jaar, vanaf je zestiende, zou van overheidswege verplicht moeten worden gesteld, en de kosten zouden aftrekbaar moeten zijn. Want het is een zegen, voor de hele samenleving. Geen gezeik meer om iedereen op tijd in een museum, veerboot, of ingepakte auto te krijgen. Geen gesoebat meer over ‘waar gaan we heen’, of nog erger: ‘mij maakt het niet uit’. Lekker overdwars in het tweepersoonsbed. Niet meer: hoe zetten we die tent op, want in je uppie heb je dat zó gedaan! Maar ook urenlang in een museum rondhangen zonder dat iemand aan je arm trekt. Eindelijk eens dat saaie boek lezen. Dagen in het zwembad liggen tot je schubben krijgt. En je kunt gewoon met je motor op vakantie zonder uitgelachen te worden, of nou ja, niet door je reisgenoten in ieder geval. Ik snap in dat kader de groepsreis ook nooit. Dan heb je dus al dat gelazer, geërger en het eeuwige ‘afstemmen’, maar dan met onbekenden! Sowieso ‘alleen zijn’. Dat doen we toch veel te weinig? Er zit altijd wel iemand op je nek. Als Dick Schoof in zijn eentje in het Torentje zou zitten, kon hij misschien eens nadenken. Tuurlijk, sommige mensen zijn weer te véél alleen, ik noem een Pieter Omtzigt. Maar verder knapt ieder mens er enorm van op om eens een paar dagen in isolatie te zitten – en hun omgeving al helemaal. M’n vrienden vonden het maar gek. Of het niet ‘awkward’ is, alleen in een restaurant, of het niet zielig is voor de kinderen, of het niet saai is alleen. Jongens, niets van dat al. Sterker nog, alleen op vakantie is niet alleen voor jezelf heel fijn, je doet je gezin er ook een groot plezier mee. Het houdt de relatie gezond om ze af en toe achter te laten. Ook vanwege het moment dat je niet kan wachten tot je iedereen weer ziet. Andersom is het voor de thuisblijvende partner ook heel goed de kinderen eens ongefilterd te inhaleren. En je eens te realiseren wat een takkenherrie ze veroorzaken als je die niet met je partner kan weglachen en relativeren. En hoezo ‘awkward’ of saai, alleen in een restaurant? Je pakt gewoon je boek uit je tas en klaar ben je. Enorm genieten ook, om de met elkaar uitgeprate stellen te observeren zoals ze gapend op hun telefoon de ene na de andere Aperol wegtikken. Wat drinken stellen trouwens veel! Viel me ineens op, in m’n eentje. Toeval? Lijkt mij niet. En dan nog de zelfontwikkeling die je doormaakt op een trip alleen. Daar kan geen dure coaching tegenop. Ik denk hier ook aan een Charles Darwin die zonder vrienden of familie naar de Galapagos eilanden ging en daar de evolutietheorie bedacht. Of nou ja, formeel was dat natuurlijk een groepsreis, hij ging met een hele vloot. Maar reken maar dat al die uren in z’n eentje over de reling staren zijn effect hebben gehad! Ik ging zelf naar Texel. Ook een soort Galapagos, met allemaal interessante soorten (Duitsers). Een charmante, platte pannenkoek waarop je kan doorrijden tot je er vanaf valt, of een strandtent tegenkomt – beide niet erg. Ik voelde me als een Darwin, zeker. Maar ook als een Newton, die onder z’n eigen appelboom de zwaartekracht ontdekte. Als een Archimedes in z’n bad. Ik gun het iedereen: in je eentje de wereld trotseren. Om de vrijheid, het avontuur, de loutering. Je hoort wel eens: ‘alleen ga je sneller, samen kom je verder’. Nou, ik dacht het niet. Een tijdje geleden kreeg ik op Twitter (ik blijf het gewoon Twitter noemen hoor; ik vind ‘X’ echt flauwekul) de volgende vraag: ‘Lief en leed-potjes, pensioencadeaukistjes, met de pet rond voor kind 4 van collega die je net kent, Sas gaat trouwen en gezellige verjaardagskaarten. Ben op een nieuwe afdeling beland waar dit blijkbaar normaal is? Help! Wat is de etiquette, wat gebeurt er als je niet meedoet?’ Ik zou zeggen: Als je met dit soort initiatieven niet meedoet ben je een saaie sukkel. Het is toch geweldig dat er mensen zijn die om andere collega’s denken en ze een aardigheidje geven – een bloemetje als ze ziek zijn een cadeautje als ze bevallen zijn, of gaan trouwen? Iemand op Twitter antwoordde: ‘Ik doe niet mee, ik krijg zelf ook nooit wat.’ Haha, joh, wees blij dat je nooit wat krijgt. Dat je zelf geen kind krijgt of gaat trouwen of ziek bent. Stop met janken en doe gewoon mee. Vijftig cent, een euro, twee, vijf, whatever – tenzij je zó weinig geld hebt dat je in een kartonnen doos onder een brug woont, óf als het om een ‘gender reveal party’ gaat. Aan die onzin hoef je niet mee te doen. Nu ik erover nadenk hoef je trouwens ook maar voor één huwelijk per collega te betalen – tweede, derde en vierde huwelijken betalen ze zelf maar; net als de tweede, derde en vierde echtscheiding. En ook bij zwemdiploma’s van kinderen, of welke diploma’s van kinderen dan ook, trek ik een grens. Verder geldt nog de regel: alleen bossen bloemen voor opleidingen die langer hebben geduurd dan een jaar én die wezenlijk iets bijdragen aan de samenleving. Kletscursussen om ‘je why te vinden’ of vier dagen ouwehoeren op de hei over ‘leiderschap’ zijn geen prestatie, maar verlof. O ja en natuurlijk is er ook nog de regel dat als je je prestatie op LinkedIn plaatst, je er geen cadeau meer voor krijgt. Kunnen jullie hier iets mee? Heb je een vraag, suggestie, hartenkreet, taboe of ‘kwestie van de week’? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/09/09/in-je-eentje-op-vakantie-dat-zou-iedereen-eens-moeten-proberen-a4865035</guid>
      <pubDate>Mon, 9 Sep 2024 05:57:51 +0000</pubDate>
    </item>
    <item>
      <title><![CDATA[Gen Z klapt elke dag stipt om 17.00 uur de laptop dicht en boomers ergeren zich daar dood aan - klopt dat wel?]]></title>
      <description><![CDATA[<p>De laatste tijd hoor en lees ik steeds vaker onzin over de ‘verschillen’ tussen generaties. Babyboomers die zich ergeren aan de jongste generatie, gen Z, die elke dag om 17 uur de laptop dichtklapt. Generatie X die ongepaste grappen maakt op het werk. Millennials die geen humor hebben en alles als ‘grensoverschrijdend gedrag’ labelen. Ik kan er kort over zijn: het zijn allemaal vooroordelen, mensen. Het zijn geen feiten. Tuurlijk zijn er best veel boomers die niet vooruit te branden zijn. En tuurlijk zijn er gen Z’ers die zich bij het minste of geringste snippertje kritiek al ‘onveilig’ voelen. Maar dat wil nog niet zeggen dat álle boomers traag zijn, of alle gen Z’ers verwend. Japke-d., hoezo ben je er pas in september weer? Hoe kan je zo lang vakantie hebben? Antwoord: „Ik heb onbetaald verlof opgenomen. Kost veel geld, maar dan heb je ook wat.” Sterker nog, zulke grote verschillen tussen generaties bestaan helemaal niet. Ik heb er zelf natuurlijk ook af en toe aan meegedaan in m’n columns, en ik hoop dat jullie daar veel plezier aan hebben beleefd – ik zelf in ieder geval wel! – maar de wetenschap vindt geen significante karakterverschillen tussen verschillende generaties die voor álle leden gelden. Er zijn namelijk nog zoveel meer factoren dan ‘je generatie’ die de verschillen in gedrag tussen mensen kunnen verklaren. De invloed van vrienden bijvoorbeeld, die van ouders, werkervaring, of je kinderen hebt, je opleidingsniveau, geboorteplaats, levensbeschouwing, huisdieren, je aantal vinkjes, geslacht. Generaties bestaan uit individuen – niet uit leeftijdsgroepen waar je etiketjes op kunt plakken. De mensen die dus denken dat alle millennials saai zijn en alleen maar havermelk drinken, moet ik teleurstellen. Zijn er dan helemaal geen verschillen tussen generaties?! Tuurlijk wel. Acht stuks om precies te zijn. Die heb ik even voor jullie op een rijtje gezet. Die kunnen jullie komende zomer onder de neus van mansplainende boomers en jengelende gen Z’ers wrijven – of wacht, doe ik het weer. Ik bedoel natuurlijk: ik presenteer jullie acht feiten als munitie voor een inhoudelijker debat op het werk. En ik zie jullie in september weer! Ik heb, vrij willekeurig, gekozen voor deze: de ‘babyboomers’ (1945-1960); de generatie X (1961-1980); de millennials (1981-1995) en de generatie Z (1996-2010). De generatie X is momenteel de grootste op de arbeidsmarkt. Volgens Peter Hein van Mulligen van het CBS zijn het 39 procent van alle werkenden. Daarna komen de millennials (30 procent), de generatie Z (24 procent) en de babyboomers 7 procent). Dat we het zo vaak over babyboomers hebben is dus best knap, want ze zijn intussen zwaar in de minderheid. Omdat ze met meer tegelijk waren, en vaker crises meemaakten. Misschien maken ze daarom zoveel lawaai. Gen Z is met een stuk minder, op een, momenteel, veel krappere arbeidsmarkt. Daardoor kunnen ze – best jaloers op – meer eisen stellen aan werkgevers dan de X-jes in hun beginjaren. „Qua leeftijdsopbouw is de arbeidsmarkt nog nooit zo divers geweest”, zegt Van Mulligen. Dat komt omdat mensen langer leven en langer doorwerken. „Als je de bijbaantjes van 14- en 15-jarigen meetelt, zijn er zelfs al vijf generaties”, zegt hoogleraar arbeidsmarkt van Tilburg University, Ton Wilthagen. Misschien is dat de reden dat iedereen het tegenwoordig over generaties op het werk heeft. Omdat er zoveel zijn! Dit even voor alle boomers die denken dat 1980 twintig jaar geleden is. Er is geen enkel onderzoek dat daarop wijst, zegt Ton Wilthagen. Klagen over de jongere generaties is van alle tijden. Reeds de oude Grieken zemelden erover, en Leo Beenhakker natuurlijk, met z’n ‘patatgeneratie’. De huidige generatie voetballers neemt trouwens haar eigen matrassen mee naar het EK, maar je hoort mij niet zeggen dat het watjes zijn. Ik kijk wel uit. Namelijk 65 procent, in vergelijking met 39 procent van de millennials en 43 procent van de generatie X. Van de babyboomers werkt inmiddels, in de stralende herfst van hun carrière, 59 procent in deeltijd. Mensen die kritiek hebben op gen Z’ers die te weinig uren maken moeten dat dus ook over de oudjes zeggen. Of ze niet eens even wat meer uren kunnen gaan draaien! Stelletje deeltijd-prinsen en -prinsesjes. In de groep jonger dan 25 jaar zei 8,7 procent in 2014 hier last van te hebben, in 2023 was dit al 17,1. In de leeftijdscategorie 25-35 jaar ging dit van 16,6 procent naar 25,8 procent. Voor de oudere leeftijdsgroepen zweefde dit rond de 16 procent. Laten we zoeken naar oorzaken en oplossingen van dit probleem, in plaats van zeggen dat jongeren niet meer tegen een stootje kunnen. We hebben de jonkies namelijk hard nodig, de komende jaren van vergrijzing. Over 14 jaar is namelijk iedereen die voor 1971 geboren is met pensioen – ik ook! – en stort het hele land in. Gelukkig hebben we nog een paar mooie jaren samen! Zit je op je werk en voel je ambitie opkomen? Raak dan niet in paniek, maar adem in, adem uit. De meeste ambitie gaat vanzelf weg. Japke-d. Bouma is er op 9 september weer. Heb je alvast een vraag, suggestie, hartenkreet, taboe of ‘kwestie van de week’? Mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/07/01/babyboomers-zijn-traag-en-gen-z-is-verwend-klopt-dat-wel-a4858283</guid>
      <pubDate>Mon, 1 Jul 2024 05:57:51 +0000</pubDate>
    </item>
  </channel>
</rss>
