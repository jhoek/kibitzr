<?xml version="1.0" encoding="utf-16"?>
<rss version="2.0">
  <channel>
    <title><![CDATA[Japke-D]]></title>
    <link>https://www.nrc.nl/rubriek/japke-d-denkt-mee/</link>
    <description><![CDATA[Japke-D]]></description>
    <item>
      <title><![CDATA[Wil je veel stress? Vind dan je droombaan]]></title>
      <description><![CDATA[<p>Waar ik altijd heel nerveus van word, zijn van die coaches die zeggen dat je je droombaan niet moet zoeken, maar dat je droombaan jóú zoekt. Haha echt niet. Alsof de hoofdredactie van NRC jaren naar me op zoek was in de krochten van Groningse studentenhuizen, en dat toen ze me vonden, ik columns mocht schrijven – nee hè? Je droombaan moet je toch echt zelf zoeken. En dat is heel hard werken. Ik kom erop omdat een podcastluisteraar een tijdje geleden mailde met de vraag: „Hoe vind ik m’n droombaan?” Zelf had ik daar al járen niet meer over nagedacht – in 1997 voor het laatst, toen ik bij NRC kwam. Maar op de lagere school, op het vwo, als student en zelfs tot diep in m’n eerste banen, lag ik geregeld wakker van die vraag. En ineens dacht ik: wat zou het heerlijk zijn als er een stappenplan zou bestaan hoe je je droombaan bedenkt en bereikt. Voor als je net eindexamen hebt gedaan, maar ook als je al vijftig (!) bent, en hem nog steeds niet hebt gevonden. Ik doe een poging! 1 Laat je niks wijsmaken. Mensen die zeggen dat een droombaan niet bestaat, zijn saaie leuters die zelf nooit verder hebben gekeken dan hun neus lang is. Wees dus eigenwijs, en ga op zoek. 2 Iedereen heeft een andere droombaan! Lach elkaar daar niet om uit. Dat er mensen zijn die accountant willen worden, Formule 1-coureur, of apotheker – dat is toch fantastisch. Net als dat er mensen zijn die Leonardo DiCaprio aantrekkelijk vinden. Er is een droombaan en een droomman voor iedereen! 3 Denk terug aan je jonge jaren. Had je toen een aandachtspanne van minder dan 30 seconden? Dan is televisie misschien iets voor jou. Hield je van liegen? Denk dan aan een baan in de reclame. Drinken? Sales. Liegen én drinken? HR. Kijk terug, vul de witte vlekken in en maak een grove schets. 4 Luister naar mensen die leuk werk hebben. Niet naar mensen die al in de eerste minuut over „agile werken”, „doorbetaald zorgverlof” en „een geïndexeerd pensioen” beginnen. 5 Doe vervolgens zoveel mogelijk stomme dingen. En dan bedoel ik niet een affaire beginnen met je baas of de brandslang leegspuiten in de koffiecorner, nee, dan bedoel ik: doe veel stomme baantjes. Probeer veel uit! En als het niks is, ga je weer door. Weten wat je níét wil, is minstens zo belangrijk als wat je wél wil. 6 Vermijd zo lang mogelijk een hoog salaris. Anders kom je in ‘de gouden kooi’ terecht. Dat is het verschijnsel dat als je eenmaal een Tesla hebt, een barbecue en dure kinderen, je een stuk minder snel je baan durft op te zeggen als je er niks meer aan vindt. 7 Stel het bereiken van je droombaan sowieso zo lang mogelijk uit. Vijftig plus is vroeg genoeg. Anders ben je er al, op je 28ste, heb je nog te weinig ervaring om er een succes van te maken, én heb je niks meer om na te streven. 8 Je droombaan ga je niet vinden in een functieomschrijving. Helaas. Want het gaat ook over de sfeer en leuke collega’s. Vraag daarom tijdens een sollicitatie altijd of je met mensen kan spreken die de baan hebben die jij wil krijgen. En vraag of er weleens een systeemplafond naar beneden is gekomen tijdens een bedrijfsfeestje en of ze trots zijn op hun werk. 9 Nog beter: val onverwacht een vrijmibo binnen en kijk wat voor types er staan. Boomers die over de Formule 1 praten, of (overjarige) hippies die benieuwd zijn wie jij bent, en wat je te vertellen hebt. 10 Volg je passie? Liever niet, doe dat in de slaapkamer. En zeker niet als het je passie is om de hele dag op de bank te liggen en Seinfeld te kijken. Dat zou trouwens tof zijn, als er in zo’n vacaturetekst staat: „Je komt om 11 uur binnen, trekt je schoenen uit en gaat op de bank Seinfeld kijken.” Maar het is niet heel realistisch dat je daarmee de huur kan betalen. 11 Moet je doorzetten? Zeker. Maar mazzel en timing zijn minstens zo belangrijk in het bereiken van je droombaan. Je droombaan verandert ook voortdurend. Want jij verandert. Het kan ook heel goed dat je op een dag zwetend wakker schrikt, en je droombaan ineens iets heel anders blijkt te zijn dan je ooit had gedacht. Superirritant! 12 Maar het belangrijkste is: stop met dromen zodra je je droombaan bereikt. En ga keihard aan het werk. Want dat is helaas ook het kenmerk van een droombaan: de stress die het kost hem te houden. Nu ik erover nadenk is dát misschien wel de belangrijkste reden dat maar zo weinig mensen een droombaan hebben: dat is gewoon slim. Een droombaan is namelijk meestal de weg naar je tweede burn-out. 13 Het is dus geen schande, als je uiteindelijk je droombaan weer hebt opgegeven. Want een droombaan heet natuurlijk niet voor niets ‘droombaan’ – hij kan ook zomaar een nachtmerrie worden.</p>]]></description>
      <guid>https://nrc.nl/nieuws/2024/05/27/een-droombaan-is-vaak-het-begin-van-heel-veel-stress-a4200063</guid>
      <pubDate>Mon, 27 May 2024 05:57:31 +00:00</pubDate>
    </item>
    <item>
      <title><![CDATA[‘Ons kantoor is makkelijk te bereiden’  en andere taalergernissen van lezers]]></title>
      <description><![CDATA[<p>O jongens, dat had ik even nodig, vorige week. Alle reacties die ik kreeg via mail, LinkedIn, Instagram, en voorheen Twitter. Op mijn verhaal of we ‘taalvauten’ moeten gaan accepteren omdat steeds meer mensen ze lijken te maken. Meer dan 1.000 reacties kwamen binnen. Ruim in de meerderheid – goddank – waren de lezers die schreven dat ze ‘taalverloedering’ NOOIT zullen accepteren. „Strijdend/streident ten onder” schreven ze, „al dan niet wenend” en „huilend” en: „Blijven corrigeren!!”. Er werd in de reacties ook gezocht naar oorzaken (het onderwijs, sociale media, informeel schrijven versus zakelijk schrijven, dyslexie). Er werden oplossingen geopperd (‘de zweep erover’), en er werden nog extra taalergernissen genoemd: spatiefouten (contact formulier, wilde wijn dagen), en de term ‘opzoek’ in plaats van ‘op zoek’ die lezers de laatste tijd in vacatures tegenkomen. Maar. Wat ook opviel: het aantal lezers dat het prima vindt dat de taal „verandert”. „Taal is een levend organisme”, dus logisch dat we anders zijn gaan schrijven de afgelopen jaren. Ik kan me niet herinneren dat toen ik 17 jaar geleden (!) over hetzelfde onderwerp schreef, er zoveel bijval was voor taalfoutenmakers. Zou de (taal)wereld dan toch écht aan het veranderen zijn? Is dit het einde van de taalpurist, is dit het begin van een nieuw, ontspannen taal-tijdperk – ik hou het in de gaten. Hoe tenenkrommend dat zelfs de juffen op school taalfouten maken in het rapport van de kinderen. Ik ga (en wil) er niet aan wennen vrees ik.Janneke van Zijl-Niezink via LinkedIn Taalpuristen hebbn last van taalziekte 🤒 geen ander doel in t saaie leven dus zoekn naar fouten 🙄 begrijpelijke taal is belngrkr dan perfecte taal 📚 veranderingen door jeugd zoals afkortingen en versimpelingen zijn top 🎉 AI gaat ons helpen beter te schrijvn dus de noodzaak voor aangeleerde perfecte mensentaal verdwijnt sws 🚀 😉 ik denk dat taalonderwijs binnen 10 jr exit is… sryNils Vermeire via LinkedIn Ik huil hier nog harder om dan om mijn eindexamen Grieks.Tweet van @PSimonV_ (…) Laatst voelde zich iemand aangevallen door mijn uitroeptekens!….Tweet van Johan De Gouberville Is daar een woord voor, zoals misofonie voor geluiden? Vooral het ‘me’, ik smijt zo het bankstel door het raam als ik dat lees.Is daar een woord voor, zoals misofonie voor geluiden? Vooral het ‘me’, ik smijt zo het bankstel door het raam als ik dat lees.Tweet van Marianne Mol-Reeders Wat een gezeur. Hier zitten fouten bij waar al meer dan honderd jaar over geklaagd wordt. Misschien daar eens iets over lezen?Tweet van Karin Robbers Misschien moeten we dit ook niet langer taalfouten’noemen, maar hernoemen als ‘nieuwe taal’. Dat is hip, dat is progressief. Noem het dekoloniseren van de taal 😉. Gebruikers van ‘oude taal’ zijn oude conservatieve sportsokken die in de vorige eeuw zijn blijven hangen.Tweet van Wienand Drenth Kwam gisteren het woord rugbaarheid tegen. Op de site van een uitgever.Tweet van Saskia Licht-Wories Ook ik zal niemand afrekenen op een incidentele fout, maar luiheid en onverschilligheid zijn altijd kwalijk. Moeten we dan ook maar accepteren als er in het restaurant een haar in je soep zit? Als de chirurg je een tikje scheef dichtnaait?Tweet van Sylvia Witteman Ik wil gewoon een punt aan het eind van een zin. 😭😭😭Tweet van Hanneke Schmeets Taal, het voertuig van de geest, mag niet verworden tot een rammelend barrel Japke-d. Bouma. Feliz G. via LinkedIn Ons kantoor is makkelijk te bereiden, zo schreef de afdeling HRM van mijn ex-werkgever twee jaar geleden in een paginagrote wervingsadvertentie -:)Pieter Lanser via LinkedIn (…) Je column over taalfouten die niemand meer boeien zal morgen direct prominent op het prikbord in de lerarenkamer verschijnen! Kunnen vooral mijn collegas zich een beetje voorbereiden op wat ze gaan tegenkomen bij het nakijken van de eindexamens.Ingrid Sickler-Westerink via de mail Jaren geleden verkering voor uitgemaakt.Tweet van Maria Bouwens (…) Ik kom uit een streek waar we van nature met elkaar communiceren met gebaren, geurvlaggen en, als het echt niet anders kan, gutturale klanken. Ik heb goed taalgebruik omarmd als mijn ticket naar de wereld. Ik laat die rijkdom en schoonheid nooit meer los. Tweet van Bart Hollevoet Tja. En toch word je erop afgerekend bij veel sollicitaties. Werkgevers staan er toch anders in. Als je in je brief typt (vacature secretariaat): Ik wilt solliciteren. Hun zeggen datet een leuke job is. Ik wor er blij van. Etc. Dan word je het niet. Tweet van Tineke A. Wacht maar tot je de vacatureteksten leest van mijn werkgever. (…) Dan wil je er niet eens meer werken, ondanks het ‘gedeeltelijk doorbetaalt ouderschap verlof’. Tweet van Lena Hemel Nieuwe regel invoeren. Als je het uitspreekt als een -t dan schrijf je het ook met -t. Waarom moeilijk doen als het makkelijk kan? Tweet van Minze T. Dat doet me denken aan het verhaal over de toren van Babel. Tweet van BPvL Er is ook een andere kant: die v/d taalgebruiker die zich arbitraire &amp; inconsistente regels moet eigen maken. Regels die door taalcommissies die in de jungle v/e inconsistente vervuilde taal als logica verkocht worden. Waar kan taal gebruiksvriendelijker gemaakt worden? (…) Taal moet bepaald worden door gebruikers, niet door een commissie. (…) Een ontwerper van een goede user interface rekent ook terug vanuit de gebruiker (bottom-up) ipv top-down. Tweet van Cortés die gast van Hebban olla vogala draait zich om in z’n graf! Rob Roelofs via Linkedin Ik weiger mensen aan te nemen die whatsapperiaans communiceren. Al moet ik verdomme 8 uur overwerken elke dag. Tweet van Jeroen Swets Taal is een levend organisme, klopt. Maar als je een levend organisme niet goed verzorgt dan zal het sterven. Erald Kahmann via LinkedIn Taalpurist tot in de kist! ️⚰️ Valerie Plessers via LinkedIn Voor mij wordt het optie 3: emigreren. Johan Beemsterboer via LinkedIn De meest talige mensen die ik ken zijn alle drie dyslectisch. Zij hebben zo’n originele woordenschat en gebruiken zulke fijne taal, dat ik me steeds vaker afvraag waarom spelling zo belangrijk wordt gevonden. Taal is zoveel meer dan dat… Annemarie Jongejan via LinkedIn Als ik stage en afstudeeronderzoeken lees ben ik wel een beetje bezorgd. Hoe gaan toekomstige Ingenieurs in hun beroepspraktijk om met het maken van rapportages en adviezen. Ook merk ik dat niet begrijpend kunnen lezen om dezelfde reden zorgt voor verkeerde antwoorden bij bijv. wiskundige opgaven. Piet Zijlstra via LinkedIn Reacties, suggesties op de column/podcast via japkeddenktmee@nrc.nl</p>]]></description>
      <guid>https://nrc.nl/nieuws/2024/05/20/ons-kantoor-is-makkelijk-te-bereiden-en-andere-taalergernissen-van-lezers-a4199224</guid>
      <pubDate>Mon, 20 May 2024 05:57:31 +00:00</pubDate>
    </item>
    <item>
      <title><![CDATA[Dit zijn de 13 taalvouten die we de komende jaren moeten gaan accepteren]]></title>
      <description><![CDATA[<p>M’n hele leven heb ik gestreden tegen taalverloedering – rond m’n twaalfde was ik al een boomer. Taalfouten verbeteren, grammatica mansplainen, mensen wijzen op de juiste spelling. Uiteindelijk maakte ik er zelfs m’n werk van en werd ik eindredacteur bij NRC. Maar de laatste tijd denk ik steeds vaker: waar doe ik het nog voor? Misschien komt dat door de volksstammen die op LinkedIn niet meer weten waar je een d, dt of t schrijft. Misschien was het de vacature laatst, voor een ‘prodcut owner’ bij DPG. Misschien was het de advertentie voor een koophuis in Holysloot dat jarenlang ‘bewoont en verhuurt was geweest’. De uitnodiging voor de boekpresentatie (!) van Alma Mathijsen waarin het werk ‘een meespelende vertelling’ werd genoemd. Het bordje op het terras vorige week, waarop stond: ‘Besteld u liever bij ons?’ Of de zakelijke mail die deze maand begon met ‘goedeomorgen’. Wát ook de druppel was, ergens deze lente dacht ik ineens: waarom zou ik me hier nog druk om maken? Correcte, foutloze taal boeit echt helemaal niemand meer. Ja, een klein clubje taalpuristen. Die sputteren hun schermen vol bij elke gevonden fout en zetten rode strepen. De rest van de wereld zal het echt een hele grote worst wezen. En dus leek het me verstandig om die kleine minderheid van Nederlandse taalliefhebbers in dit land eens wat te gaan voorbereiden op de fouten die we de komende jaren zullen moeten gaan accepteren. Omdat wij echt de enige mensen op aarde zijn die er zich nog aan ergeren – en überhaupt nog weten dat ze fout zijn. Scheelt een hoop frustratie en hartinfarcten. Zie de positieve kant jongens: we kunnen het eindelijk loslaten! 1 D, t of dt – wat maakt het uit. Hij bedoeld, ik wordt, hij wilt, zij hebben gehoort – schrijf gewoon lekker wat jij wil. Tuurlijk: ‘Geld op de rijbaan tussen 13.00 en 18.00’ is iets anders dan: ‘Geldt op de rijbaan tussen 13.00 en 18.00’. Maar het is ook wel weer spannend om met een grote plastic zak te gaan kijken welke van de twee bedoelt wert. 2 Hoofdletters – hahaha. lezers kunnen echt zelf wel bepalen wanneer een zin begind of eindigd. het is bovendien onrustig voor je ogen, ineens zo’n grote letter midden in een appje. 3 Komma’s? Hou eens op. Interpunctie in je broekje sowieso. In de zin: ‘Ik hou van huisdieren eten en barbecueën’ kán een komma handig zijn. Maar iedereen weet dat niemand z’n huisdieren gaat opeten – toch? 4 Jou fiets, jou vader – daar hoeft echt geen w bij. ‘Ik hou van jou ouwe fiets’ betekend iets anders dan: ‘Ik hou van jouw ouwe fiets’. Maar als je twijfelt welke van de twee het is, kun je altijd even dm’en. 5 Me moeder, me werk, me club – prima toch? ‘Mijn’ klinkt zo hard en ‘m’n’ heeft dat lastige komma-dingetje. ‘Muh fiets’ zou nog beter zijn, maar dat is weer een h extra, dus laten we ‘me moeder’ gewoon goed gaan rekenen. 6 ‘Ik besef me’. Zelfde. Dat gezeur over wederkerende werkwoorden. Ga lekker zelf wederkeren. 7 Hen, hun en zij. Te ingewikkeld om uit elkaar te houden. Hun hebben gelijk! Maak er anders ‘hullie’ van! Hullie hebben gelijk. Mooi! 8 Die meisje, die leven, die woord. Helemaal goed. Net als: ‘De meisje die’. Als iemand zich als non-binair identificeert moet je wel streng zijn. Dan is het ‘die’ en ‘hen’. Let daar op. 9 ‘Doe is normaal’, ‘doe is gek’. Het woord ‘eens’ klinkt als ‘is’, dus waarom zou je het dan niet zo mogen schrijven? Datzelfde geld voor ‘onmiddelijk’, ‘dislekties’, ‘bedrijging’, ‘in prinsiepe’, ‘kilometuh’, ‘appart’ en ‘prevensie’. Als je maar snap wat er staat. 10 Een punt aan het einde van een zin? Laat te weinig ruimte open dus ik zou ’m lekker weglaten de jongere generatie gebruikt sowieso liever geen punten meer omdat die agressief overkomen alle begrip voor 11 Money, mindset, sacrificen. Hoe jonger mensen zijn, hoe meer like je weet dat ze like veel anglicismen gebruiken. Is een kwestie van mindset. Ik had laatst iemand die haar vrijdag ging sacrificen om voor weinig money vintage knitwear te gaan shoppen. Bleek ze op zoek naar een goedkope 2dehants trui. 12 Letterlijk/figuurlijk. Het woord ‘letterlijk’ word tegenwoordig als een bekrachtiging gebruikt, niet als tegenhanger van ‘figuurlijk’. Dat is schrikken in: ‘Ik lach me dood. Letterlijk’. Maar als je eenmaal weet dat met letterlijk meestal figuurlijk bedoeldt wordt – behalve in: ‘Ik heb geen geld meer. Letterlijk’ – wat zou je daar dan letterlijk tegen kunnen hebben? 13 Fml, lol, hdp, w8 ff, isg, bopla, itakru, brb, idk, mss, vnv, kladiladi, lett. Afkortingen schelen tijd, en tijd is kostbaar in een wereld waarin je voortdurend moet switchen van TikTok naar WhatsApp, van Snapchat naar Instagram en van BeReal naar je mail. Zeker als je in 83 appgroepen zit, vijftig pakjes besteldt hept en duizenden berichten per dag moet tikken. Doe dus niet moeilijk als je een paar afko’s ziet, maar google even wat ze betekenen. Als je bovengenoemde afkortingen niet kent, ben je sowieso een boomer. LTR! Hoe was jouw week? Laat Japke-d. -Bouma via de soosjals weten waarover jij (in 20 minuten) wil worden bijgepraat. Of mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/05/13/correcte-foutloze-taal-boeit-echt-helemaal-niemand-meer-a4198659</guid>
      <pubDate>Mon, 13 May 2024 05:57:32 +00:00</pubDate>
    </item>
    <item>
      <title><![CDATA[Salarisverhoging? 20 tips om er 20 procent bij te krijgen]]></title>
      <description><![CDATA[<p>Het is weer lente en dus weer tijd voor de functioneringsgesprekken, planningsgesprekken, jaargesprekken, groei- en bloeigesprekken, WOW-gesprekken en goede gesprekken – of hoe jullie die dingen ook noemen op jullie werk. Veel mensen hebben er elk jaar weer stress van, ik snap dat nooit. Wat is er nou heerlijker dan een uurtje met je baas kletsen – een uur lang onverdeelde me-time – wie kan daar nou tegenop zien? Tuurlijk. Voor jou liep het afgelopen jaar misschien niet helemaal volgens plan. Je hebt je targets niet gehaald, hebt je een paar keer onsterfelijk belachelijk gemaakt bij klanten én een deuk in de auto van de ceo gereden. Maar waar ter wereld gaat het nou wél helemaal goed? Sterker nog, ik vind dat zelfs jíj recht hebt op een mooie salarisverhoging dit jaar. Daarvoor ontwierp ik een handige checklist. Elke keer als een punt op jou van toepassing is, mag je er een procent bij tellen. In totaal is er dus 20 (!) procent extra salaris te verdienen. Neem de lijst dus mee naar je functioneringsgesprek, en cashen maar! 1. Je hebt voornamelijk thuisgewerkt. Daarmee heb je niet alleen veel conflicten vermeden op de werkvloer, maar ook veel energiekosten voor het bedrijf bespaard. 2. Je fietst naar je werk. Zeker, dat kost elke dag zo’n drie, vier uur, maar scheelt wél enorm in de reiskosten. 3. Je kwam alleen naar kantoor als je er écht zin in had. Dat was niet vaak, maar daardoor was je, áls je er was, wel steeds extreem gemotiveerd. 4. Je hebt je targets niet gehaald. Maar je hebt wel waarde toegevoegd. Misschien niet altijd zichtbaar voor het blote oog, maar het was er wel degelijk. 5. Je sleepte het hele bedrijf door de kerst- én de nieuwjaarsborrel! Je kwam sowieso trouw bij elke borrel opdagen. Daarmee was je een constante factor en heb je commitment getoond. 6. Jouw vermogen om elke e-mail te beantwoorden met ‘Bedankt, ik kom hierop terug’ heeft een nieuw niveau van anticipatie in de zakelijke communicatie gebracht. En passant bereikte je daarmee elke dag weer het schier onmogelijke – inbox zero. 7. Je hebt het hele jaar trouw gelachen om de grapjes van je baas. Ook als ze niet grappig bedoeld waren. Je zat bij elke presentatie van het management vooraan. Knikte begrijpend bij elke dia. 8. Je hebt het hele jaar de parkeerplaats van de ceo geveegd. Net als alle whiteboards trouwens. Daarmee maakte je letterlijk én figuurlijk de weg vrij voor leiderschap. 9. Je toonde ook je eigen leiderschap. Zelfs als niemand daarop zat te wachten. Je introduceerde de ‘strategische stilte’ in lastige gesprekken waarbij je zwijgen niet alleen goud was, maar ook diepe inzichten suggereerde. 10. Je droeg elke dag trouw de stropdas met het corporate logo. Ongeacht de esthetische uitdagingen die dit met zich meebracht. 11. Je recyclede élk koffiebekertje. Weliswaar in de verkeerde bak, maar je toewijding aan de groene zaak kan niemand ontgaan zijn. 12. Je bent de meester van het Zoom-universum. Niet alleen mute en unmute je met de behendigheid van een ninja, je wist ook precies wanneer je camera aan of uit moest om jezelf als volledig betrokken (of deskundig afwezig) te presenteren. 13. Maar je was ook de ongekroonde koning(in) van de virtuele achtergronden. Van exotische stranden tot de brug van de Enterprise – jouw keuze zorgde niet alleen voor open monden, maar heeft ook de creatieve lat voor het hele bedrijf hoger gelegd. 14. Tijdens een crisis? Was jij steeds in staat om elke situatie in één oogopslag volkomen verkeerd te beoordelen. 15. Je dropte het afgelopen jaar meer corporate jargon dan heel Silicon Valley bij elkaar. Agile, epic, burning platforms – het hield niet op. Daarmee maakte je niet alleen indruk, maar heb je ook daadwerkelijk niemand iets wijzer gemaakt. 16. Je was er. Of het nu ging om de lego-sessie tijdens het teamuitje, het moment dat de soep klaar is in de kantine, of het als eerste arriveren bij het (verkeerde) verzamelpunt tijdens de brandoefening – je bewees keer op keer dat je altijd klaarstaat. 17. Je kent de namen van iedereen – inclusief de huisdieren. In een tijd waarin iedereen hybride werkt, vul jij soepel de ongemakkelijke stiltes in. 18. Ook je feedback op feedback was dit jaar weer legendarisch. Je vermogen om positief te blijven, zelfs wanneer je feedback kreeg op de feedback die je had gemist tijdens de wekelijkse feedbackrondes, toont je ongelooflijke flexibiliteit. 19. Je bent een teamplayer. Zo nam je bewust niet deel aan roddels, tenzij ze bijdroegen aan de kantoorhumor, en toonde je, met je persoonlijke opoffering om nooit de laatste donut te nemen, dat je zelfbeheersing hebt als deze bijdraagt aan de werksfeer. 20. Je goede humeur, tot slot, lijdt niet onder hoe slecht de zaken ervoor staan. Als dat geen salarisverhoging waard is, weet ik het ook niet meer. Hoe was jouw week? Laat Japke-d. Bouma via de soosjals weten waarover jij (in 20 minuten) wil worden bijgepraat, of mail naar japkeddenktmee@nrc.nl</p>]]></description>
      <guid>https://nrc.nl/nieuws/2024/04/22/hoeveel-procent-salarisverhoging-krijg-jij-komend-jaar-doe-de-test-en-je-weet-t-a4196771</guid>
      <pubDate>Mon, 22 Apr 2024 05:57:32 +00:00</pubDate>
    </item>
    <item>
      <title><![CDATA[Dit is wat er gebeurt als je aan een man vraagt wat je ‘normaal’ aan een vrouw vraagt]]></title>
      <description><![CDATA[<p>Peter, wat zie je er geweldig uit. Kappertje gehad? „Dankjewel. En ja, schuldig! Mijn kapper kan me zó vertroetelen.” Daar zal je de komende jaren minder tijd voor hebben. „Daar ben ik ook bang voor inderdaad.” Heb je lang voor je kledingkast gestaan vanochtend? „Nou, ik kneep hem best even. Want m’n gelukspak was net naar de stomerij. Maar bij deze matgrijze vind ik m’n ogen ook mooi uitkomen. Zeker met die roze stropdas. Je wil natuurlijk wel knallen op je eerste dag als ceo.” Hoe belangrijk is uiterlijk bij leidinggeven? „Uiterlijk is alles. Zeker als mannelijke ceo. Ik zou het wel anders willen, maar het is nu eenmaal zo.” Ben je hoofdredacteur geworden omdat je man bent? „Ik hoop dat ze me ook gekozen hebben omdat ik de beste kandidaat was.” Zal je man-zijn de inhoud van de krant beïnvloeden? „Onbewust, denk ik. Dus meer aandacht voor het hart, in plaats van het hoofd. En meer lifestyle dan economie. Maar daar was de krant ook wel aan toe! Vergeet niet dat mannen een enorme doelgroep zijn. Die houden van dat soort onderwerpen! Niet te zwaar.” Heb je je uiterlijk wel eens gebruikt om een baan te krijgen? „Ik maak me hier niet populair mee onder mannelijke ceo’s, maar ik denk niet dat ik chef van de buitenlandredactie van NEC was geworden als ik dit snoetje niet had gehad. Hetzelfde geldt voor mijn adjunct-hoofdredacteurschap.” Flirt je weleens op het werk? „[Bloost]. No comment!” Heb je weleens op een bangalijst gestaan? „Ik denk dat elke aantrekkelijke man die bij het corps heeft gezeten daar heeft gestaan. Ik ben helaas geen uitzondering.” Als je zo aantrekkelijk bent, vraag je er natuurlijk ook een beetje om. „Zeker. Aan de andere kant sterkt het me ook in mijn missie: laten zien dat je ook als aantrekkelijke man ceo kan worden.” Geven mannen anders leiding dan vrouwen? „Mannen zijn, met hun grotere handen en sterkere spieren, gewend aan schoonmaken thuis, dus schoon schip maken in een bedrijf is ons ook niet vreemd. Maar we hebben ook het managen al in het bloed zitten doordat we vaak het huishouden erbij moeten doen. Ik denk dat mannen, juist door die combinatie van taken, van nature geschikter zijn voor leidinggevende functies.” Dat is nogal een stelling. „Nou ja, laat ik dan zeggen dat ik het jammer vind dat er vaak lacherig wordt gedaan over de leidinggevende capaciteiten van mannen.” Je vrouw is weer zwanger. Hoe ga je het straks allemaal regelen? „Terechte vraag. Onze oudste is 11, onze tweede 8 en onze derde komt in mei.” Je vrouw vindt jou dus nog aantrekkelijk! „Haha, nu moet ik alweer blozen! Maar je hebt gelijk: het zal een tour worden om gezin en carrière te combineren. Gelukkig hebben we onze ouders die bijspringen en drie mannelijke werkstudenten. De kinderen hoeven gelukkig niet naar de opvang.” Het is beter voor de kinderen als de man thuis is. „Zeker weten. Maar ik vind opvang door bekenden een goed alternatief. Kinderopvang zou ik vreselijk vinden. Dan zou ik m’n mannelijke vrienden echt niet onder ogen durven te komen. Ze zijn ook allemaal werkende vaders.” Wat vinden de kinderen ervan dat papa zo’n belangrijke baan krijgt? „Storm moest huilen toen we het vertelden. Jongens hè, die kunnen zo emotioneel zijn. Lisa, de oudste, vindt het geweldig. Ze zei: zo belangrijk dat je dit doet, pap. Om aan jongens te laten zien dat ook een man ceo kan worden.” Zal je ze missen? „Vreselijk. Ik voel me nu al schuldig. Ik werk maar één dag per week thuis. Dan sta ik zelf op het schoolplein. En ga ik cupcakes maken met Storm.” Wil je nog meer kinderen? „Nee, dat heb ik ook moeten beloven bij NEC trouwens, haha.” Wie kookt? „De werkstudenten. M’n vrouw is cfo bij Philips, dus van haar hoef ik weinig te verwachten, haha! Dat is gewoon een heel drukke baan. Die van mij ook, maar ik ben als man meer gewend om meerdere ballen tegelijk in de lucht te houden.” Deze baan is een grote klus voor een man. Een duobaan was beter geweest. „Ja, maar ik wil laten zien dat een man deze functie ook in z’n eentje aankan.” Hoe ziet jouw ‘me-time’ eruit? „Lekker in bad! En dan kletsen met vrienden aan de telefoon! Maar m’n vrouw doet ook weleens wat hoor, met de kinderen. In het weekend, dan kan ik even rustig de badkamer schoonmaken. Ik heb zo met haar geboft!” Pas maar op dat ze er niet met een jongere man vandoor gaat! „Ja nou! Ik sport me suf, haha!” Je komt heel empathisch over. Kan je wel voor jezelf opkomen? „Euh. Duh. Dat leer je wel hoor, als man. Zeker in de afgelopen dertig jaar.” Touchy. Je kan dus ook bitchy zijn. „Euh, excuus. Sorry.” Je dochter heeft gelijk. Je bent een rolmodel voor jongens, overal ter wereld. „Dankjewel. Die druk is soms best groot. Mijn droom is dat er ooit een dag komt dat jongens alles kunnen worden wat ze willen – mannelijke chirurgen, mannelijke astronauten, mannelijke artsen. Ik blijf daar voor vechten.” Dank voor je openhartigheid. „O. Wil je niks weten over de toekomst van NEC? Over de papieren krant, onze multichannel-aanpak? De podcasts?” Je hebt een vrouw als commercieel directeur en een vrouw als hrm director. Daar maak ik me echt geen zorgen over. „O haha, ja dat is zo. Zonder hen zou ik deze functie sowieso niet aankunnen.”</p>]]></description>
      <guid>https://nrc.nl/nieuws/2024/04/08/man-wordt-hoofdredacteur-van-landelijke-krant-nec-een-interview-a4195427</guid>
      <pubDate>Mon, 8 Apr 2024 05:57:32 +00:00</pubDate>
    </item>
    <item>
      <title><![CDATA[Niemand kan tegen kritiek - zo ga je ermee om]]></title>
      <description><![CDATA[<p>Kunnen jullie ook zo slecht tegen kritiek? Heb ik ook hoor. Als m’n baas zegt dat ze deze week „even met me wil afspreken” schiet ik al in de stress. Ik ben niet de enige. Sterker nog. Ik ken níémand die 100 procent ontspannen met kritiek kan omgaan. Ja, narcisten en psychopaten – die betrekken kritiek niet op zichzelf. De rest van de wereldbevolking, iedereen die een beetje menselijk is zeg maar, schiet meteen in de verdediging bij een ‘er zijn klachten over je binnen gekomen’, ‘waar zijn je frisse ideeën de laatste tijd’, ‘het wordt niet gewaardeerd dat je in de plantenbak hebt overgegeven’, ‘je gedrag op de borrel werd als ongepast ervaren’, of nog erger: als je helemaal NIKS hoort over je werk. Dat komt door ons brein. Of beter gezegd: door ons prehistorische brein, dat nog steeds is geprogrammeerd alsof we neanderthalers zijn. Dat fossiele brein dat bij de groep wil horen. En kritiek ziet als een gevaar dat je wordt buitengesloten. Want dan moet je zonder bescherming, in je eentje, met de beren vechten. Kritiek ontketent onze oerangst. Niemand kan kritiek dus zomaar naast zich neerleggen. Dat zou trouwens ook onverstandig zijn. Want zonder kritiek zou je nooit leren dat je beter geen sokken in sandalen kan dragen, dat je beter niet ‘dat zei m’n vrouw vannacht ook’ naar de ceo kan mailen, en dat je niet op dat spam-mailtje had moeten klikken waardoor je bedrijf nu gegijzeld wordt door cybercriminelen. Aan de andere kant hoef je ook weer niet met álle kritiek iets te doen. Als de bondscoach zich de kritiek van alle 17 miljoen voetbalexperts in dit land zou aantrekken, zou hij na 5 minuten al tien keer het hele elftal moeten wisselen/een andere baan zoeken of zichzelf om het leven moeten brengen. En dus dacht ik: laat ik eens een handig stappenplan maken voor hoe je met kritiek omgaat, welke kritiek je naast je neer kan leggen, en met welke kritiek je aan de slag moet. Scheelt een hoop frustratie. En dan kunnen we weer door. Best lastig. Want je eerste ingeving is de kritiekgever publiekelijk te vierendelen, in een diepe kuil te gooien of anderszins kalt te stellen. Maar als je woedend, agressief of defensief reageert, staat de kritiekgever al met 3-0 voor, en lijkt het net of hij gelijk heeft. Ook geen jij-bak. Dus niet: ‘nee jij trekt volle zalen’, ‘je bent zelf ongepast’ of ‘feedforward in je broekje’. Daarmee maak je de kritiekgever even belangrijk als je zelf. Ook als dat niet nodig is. Kritiek van volslagen onbekenden, mensen zonder invloed en mensen uit een ander vakgebied kun je eerder negeren dan kritiek van je beste vriend, je kat of je vader. Kritiek van je baas, de koning of mensen die je bewondert, is slecht nieuws, kritiek van die ene stomvervelende visboer die per ongeluk je column heeft gelezen niet. Wat is het motief van de kritiekgever? Is hij jaloers? Is hij op je baan uit? Heeft hij slecht geslapen? Is hij weinig succesvol? Dan kun je het negeren. Kritiek zegt soms meer over de gever, dan over de ontvanger. Hebben ze een punt? Nee? Geen sorry zeggen en negeren. Zo ja, vraag door, vraag om tips: ‘hoe kan het beter?’ Zoek de pijn op. Dan kom je uiteindelijk in het hart van de orkaan, waar het rustig is. En hoe concreter de kritiek, hoe beter je er iets mee kan doen. Of doe net alsof. En slijm een beetje. Haal wind uit de zeilen. Zeg: ‘ik zal daar vanaf nu beter op letten’, ‘zo had ik er nog nooit naar gekeken’, ‘ik zal vanaf nu m’n targets halen’, of ‘excuses dat ik die kabel heb doorgeknipt waardoor alle servers er drie dagen uit lagen’. Zolang je een fout niet erkent, zal de kritiek blijven dooretteren. Is er iemand dood? Nee. Zitten alle armen en benen er nog aan? Ja. Staat het pand nog overeind? Ja. Dan kun je weer door. Je hebt een fout gemaakt, niet ALLES in je leven is fout gegaan. Kritiek is zelden het einde van de wereld. Als tegenwicht. Zorg wel dat er genoeg zijn. Want complimenten tellen voor één, en kritiek voor 10. Dat is de schuld van je brein. Ha! Blijkbaar ben je belangrijk genoeg om kritiek te krijgen. Je telt nog mee. Mensen die nooit kritiek krijgen, stellen niets (meer) voor. Zolang dáár geen kritiek op gegeven wordt, doe je het nog niet zo slecht. Zeg dan nooit meer wat, vind nooit meer wat, schrijf nooit meer wat, zing nooit meer wat, en doe nooit meer wat. Word kluizenaar! Niemand weet hoe, maar het schijnt fantastisch te werken. Knallen mensen.</p>]]></description>
      <guid>https://nrc.nl/nieuws/2024/04/01/niemand-kan-tegen-kritiek-zo-ga-je-ermee-om-a4194655</guid>
      <pubDate>Mon, 1 Apr 2024 05:57:33 +00:00</pubDate>
    </item>
    <item>
      <title><![CDATA[Een kasteelroman, een orgasme en 11 andere tips om je nachtrust te verbeteren]]></title>
      <description><![CDATA[<p>Slapen jullie een beetje de laatste tijd? Ik hoor er veel mensen in m’n omgeving over klagen. Vooral het ‘help mijn slaap verdwijnt op mysterieuze wijze na 22.00 uur-syndroom’ komt veel voor. Dat is het verschijnsel dat je om 22.00 uur op je bank je ogen niet meer kan openhouden; maar dat als je de glazen hebt opgeruimd, de katten eten hebt gegeven, de laatste fitties op de soosjals hebt uitgevochten, die ene aflevering op Netflix nog even hebt meegepakt, de laatste werkmails hebt beantwoord, je banksaldo hebt bekeken, je tanden hebt gepoetst, en je EINDELIJK in bed ligt – je weer klaarwakker bent. Dat ene magische moment dat je het wakkerst bent van de hele dag. En dan moet het Grote Malen nog beginnen. Hebben jullie dat ook? Het moment dat je in je bed ligt en alle fouten die je ooit in je leven hebt gemaakt juist nú hebben besloten een voor een langs te komen. En dan nog alle oorlogen, aanslagen, de opwarming van de planeet, je baas, de formatie. De wasmachine is kapot. Of je de deur wel op slot hebt gedaan. En zo lig je om 01.00 uur dan weer klaarwakker ‘how tall was Jesus’ te googlen, ‘hoe zag koning Arthur eruit’, ‘hotels in de buurt van Tintagel’ – en is het alweer bijna 6 uur en heeft het geen zin meer om überhaupt nog te proberen in slaap te komen. Dat is ook het moment dat ik bedenk hoe ouderwets slapen is. Saai. Een hinderlijke, inefficiënte onderbreking van je dynamische, prikkelrijke leven. Tijdverspilling. En dat ik hier ook morgen weer zal liggen. Wachtend op verlossing. En dat terwijl het zo simpel is. Als mensen vragen hoe het gaat en zeggen: ‘druk?’, dan zeg jij: „Nee lekker rustig.” ‘Druk druk druk’ is het domste wat je kan doen voor je gezondheid. Rust redt je brein. En je leven. Dus gordijnen dicht, lichten uit, voor je uitstaren. Geen suiker meer, geen alcohol (weet je zelf ook wel). Energiezuigers uit, zwart gat aan. Kroegen. Concerten. Bussen, treinen. Of een boek over de Holocaust. Of eentje over een jonge vrouw die minutieus door een serieverkrachter in stukjes wordt gezaagd. Beter slapen is vlak ervoor geen stress meer, geen verdriet, geen opwinding, geen geruzie en al helemaal geen mentions. Je brein moet uit. Maar echt. Kijk naar je telefoon – op de bank, op je nachtkastje, in je hand, op de wc – als een nieuw lichaamsdeel. Die modderfokkers van Google, YouTube, Meta en LinkedIn zijn met hun algoritmes en meldingen gespecialiseerd in jou uit je slaap houden. Alsof je je levensgeluk in handen geeft van cocaïnedealers. Kijk het beest in de ogen, en zet ’m in de vliegtuigstand. Zeg fluitend je abonnementen op en ga uren wandelen, in plaats van uren op de bank plakken. Niet te fanatiek, dat activeert je brein juist weer, maar saai. Pak om 19.30 uur de paraplu, leen de dobermann van de buren en ga lopen, lopen, lopen – ploegen tot in het oneindige. Zonder telefoon. Aardappelen rooien, wilgen knotten en graven delven. Denk aan je voorvaderen die standaard boven hun bord boerenkool in slaap vielen na een lange dag op het land. Die staat bereik je niet door onze huidige levensstijl van wat hangen achter een beeldscherm, van de koffieautomaat naar de volgende Teams-mieting lopen en ruziemaken op de groepsapp. Dat zul je dus helemaal zelf moeten doen. Of de zoveelste herhaling van Seinfeld, Friends, of Studio Voetbal. Zodra Wim Kieft zegt dat ze korter moeten doordekken, ben ik al bijna vertrokken. Of Rail Away! „Het station van Frumminghausen heeft dakpannen van een afwijkend formaat vanwege het kleitekort in Oost-Tirol in 1915. Later zijn de dakpannen alsnog vervangen door moderne exemplaren, maar wie goed kijkt, ziet aan de achterzijde nog enkele originele exemplaren.” Briljant. Slapen is topsport. Vereist discipline. Realiseer je dat je een superheld bent, als je dat gaat proberen. Laat staan als het lukt! Je draagt niet voor niets een Superman-pyjama. Landbouwplastic voor de ramen. Geen tv’s, nachtlampjes en telefoons – je struikelt elke dag in het pikdonker je bed in. Als je een aantrekkelijke partner hebt, verbreek dan je relatie – dat geeft alleen maar onrust. Steeds opnieuw beginnen. Net zolang tot je slaapt. Daar hoor ik veel enthousiaste verhalen over. Twee schijnt nog beter te zijn. En dan zo saai mogelijk (zie punt 7). Dé oplossing voor ontspanning die iedereen binnen handbereik heeft. En als je bedgenoot vraagt wat je aan het doen bent, zeg dan gewoon dat je ‘werkt aan je nachtrust’. Haha! Eitje toch?</p>]]></description>
      <guid>https://nrc.nl/nieuws/2024/03/25/slapen-vereist-discipline-realiseer-je-dat-je-een-superheld-bent-als-het-je-lukt-a4194158</guid>
      <pubDate>Mon, 25 Mar 2024 05:57:33 +00:00</pubDate>
    </item>
    <item>
      <title><![CDATA[Hallo Bert Huisjes en Marc Overmars - zó word je weer relevant op het werk]]></title>
      <description><![CDATA[<p>Sinds het nieuws over Matthijs van Nieuwkerk, Marc Overmars, Danny Nelissen, Mart Smeets, Bert Huisjes (en hún bazen, hoofdredacteuren en directies) – vallen ze als dominosteentjes – de ‘mannetjes’ die decennia de wind mee hadden. Maak jullie geen zorgen, mannen die deze column lezen, ik bedoel jullie niet. Maar dat ene, bepaalde type man, je weet wel. De mannen die foto’s van hun pipi naar hun ondergeschikten sturen, die schreeuwen en treiteren op het werk, die zwangere vrouwen „dikke varkens” noemen, die zodra een vrouw op een toppositie wordt benoemd over haar huishouden beginnen. De mannetjes uit de tijd dat „het glazen plafond” nog klonk als een innovatief interieurontwerp, en ‘diversiteit’ iets was wat je in je salade wilde. Tijden veranderen. Ik zal eerlijk zijn: het werd hoog tijd dat jullie gestopt werden. Maar ik heb ook met jullie te doen. Want decennia legde niemand jullie een strobreed in de weg. En nu komen de verhalen ineens los en worden jullie op non-actief gesteld. Of zitten jullie sidderend te wachten tot de inquisitie bij júllie aanklopt. En dus dacht ik: laat ik speciaal voor dát type man eens een lijstje tips maken hoe je de komende jaren weer relevant kunt worden op het werk. Het zal een enorme klus worden mannen! Zeker met – o gruwel! – al die vrouwen die om jullie heen op topposities benoemd worden! Maar geloof me. Dit kan alsnog jullie decennium worden! Ja, je leest het goed. Was het vroeger intimidatie, je woedende blik, je ongeduld en bliksem schietende ogen, de komende jaren worden je oren je machtigste wapen. Dus niet wachten tot je zelf weer aan de beurt bent om te praten, maar écht luisteren. Je zult versteld staan hoeveel respect je afdwingt door simpelweg te laten zien dat je de mening en suggesties van je collega’s waardeert. En onthoud hoe ze het drinken. Zo ben je attent én kom je vaak bij de koffieautomaat. Jij weet wat er speelt! Empathie was voor jou, alfa-aapje van de 20ste eeuw, altijd wat kryptoniet is voor Superman – je verschrompelde als je het toonde. In de nieuwe tijd is empathie juist een teken van kracht waar je mee gaat scoren. Dus de volgende keer dat een collega een probleem met je deelt, zeg je niet: „Je moet niet janken”, maar zeg je: „Ik snap dat je daarmee zit, vertel eens meer, dan kunnen we het samen oplossen.” Ik weet het! Dat voelt als het laatste stukje taart afstaan. Maar geloof me, er is genoeg taart voor iedereen. Sterker nog, hoe meer je het licht deelt, hoe lichter het wordt en hoe meer licht op jou afstraalt! Wist je niet, weet je nu! Heel graag. Grapjes over menstruatie, schoonmoeders, dikke konten en „vrouwen achter het stuur” kunnen echt niet meer. De nieuwe tijd vraagt om een wat creatievere insteek. (Insteek! Haha! Nee, die ook niet.) Lieve „bepaald soort mannen”, we vinden jullie dino’s die al jaaaaren in hun steengroeve liggen te krabben. En tuurlijk, het is jullie eigen recht om langzaam uit te sterven. Maar je kunt ook iets nuttigs doen met je ervaring. Je zult meer respect krijgen dan je ooit bij elkaar had kunnen schreeuwen. Dus ook eens de (klein)kinderen van de crèche halen als ze ziek zijn, Frans met ze doornemen, wiskunde, snotneuzen vegen, tranen drogen, het doucheputje schoonmaken, luizen pluizen, koken, boodschappen doen en naar moeder in het verpleeghuis. Zo sta je niet alleen met beide benen op kantoor, maar ook in het volle leven. De slimste mensen twijfelen het meest. Gelijk salaris voor gelijke prestaties, stoppen met zwangerschapsdiscriminatie, het stimuleren van vaders die zorgverlof willen opnemen, en paal en perk stellen aan seksuele intimidatie. Je bent niet alleen one of the boys, maar ook one of the girls. Het is tijd voor het strakke broekje! „Moet ik dit jaar voor de zomer afvallen?”, wordt jouw nieuwe vraag bij de koffieautomaat, terwijl je nipt van je caloriearme smoothie. Weg met dat hangende lipje. Als je lacht ben je zoveel mooier! Straal voortdurend uit: „Ik sta hier in mijn strakke broekje, klaar om te luisteren en te ondersteunen.” Ik was bij tip 11 en 12 even in de war met de tips die ik zélf altijd krijg, van jouw type man. Daar willen we juist vanaf, dus die kun je negeren. Excuus! Ik zie jullie morgen op kantoor! Gezellig!</p>]]></description>
      <guid>https://nrc.nl/nieuws/2024/03/12/hallo-schreeuwende-mannen-zo-word-je-weer-relevant-op-je-werk-a4192712</guid>
      <pubDate>Tue, 12 Mar 2024 05:57:34 +00:00</pubDate>
    </item>
    <item>
      <title><![CDATA[Vrouwen willen meer bluffen op werk. Zo doe je dat]]></title>
      <description><![CDATA[<p>De laatste tijd spreek ik steeds meer vrouwen die willen leren bluffen. Hebben ze niet geleerd, vroeger op school en thuis. Daar moesten ze gezellig zijn, en sociaal, met de meisjes. Samenwerken, elkaar prijzen en ondersteunen. Leuk doen. Aardig. Bescheiden. Jongens leren al vanaf dat ze luiers dragen hoe ze moeten bluffen. Op de sportclub, op het schoolplein, wie heeft de grootste. En dat doen ze ook op hun werk: ik kan dit, ik wil dit, ik ben hier de beste in. En het ergste: het werkt. En dus willen vrouwen het ook wel eens leren. Want het gaat zo laaaaaangzaam op het werk, zeggen ze. Na jaren van sleuren en vrouwenquota is er nog steeds een loonkloof en bestaan directies voor slechts 15 procent uit vrouwen. Misschien gaat het sneller met bluffen? Ik vind dat zelf dus totáál geen oplossing. Vrouwen moeten niet leren bluffen, mannen moeten er juist mee stoppen! Maar ik snap de vrouwen ook heel goed. En dus wil ik best wat bluftips geven. Zeker voor Vrouwendag, deze week. Maar niet doorvertellen, oké? Anders gaat iedereen het doen. Draag hakken als je dat wilt, ja, ook de vrouwen boven de 1.80 meter, júíst die vrouwen, waarom niet? Straal voortdurend uit: ik ben de juiste man (zeg nooit vrouw) voor deze baan en jij bent gek als je dat niet weet. En: „Ruim jij de vergadertafel even op, Johan? Ik moet naar m’n volgende call.” En pak het over. Als er eentje halverwege een briljant idee zit, maak jij het af en zeg je: „Grappig Willem, dat zei ik gisteren ook al.” BAM. Nu is het jouw idee. Maar zeg: „Dat mag ik helaas niet zeggen.” Nu ben je relevant, in plaats van dat je je niet hebt voorbereid. Altijd. Ga niet vragen of dat zin heeft zoals ik vroeger altijd deed (en dan te horen kreeg: ‘doe maar niet’). Denk ook nooit: ik voldoe maar aan drie van de negen voorwaarden – ha! Doen mannen ook niet. Die solliciteren zelfs als ze nul kwalificaties hebben. Echt, heel kinderachtig, maar zo werkt het. Heb je vier dagen nodig voor een project, dan zeg je zeven dagen. Heb je twee nieuwe collega’s nodig in je team, zeg dan vier collega’s. Vind je je eigen salarisvoorstel hoog? Doe er dan 10 procent bovenop. Of liever nog: 20 procent! Zakken kan altijd nog. Zeg „120 K”, in plaats van „120.000.” Ga breed zitten. Hard lachen, fluiten. Je uitrekken. Zet je handen op je dijbenen als je zit, de ellebogen opzij. Als ze om je heen willen, moeten ze door je heen! Die hebben niet zomaar een vis gevangen, nee, die spreiden hun armen: zó groot was ie! Hupsakee! Net als dat je niet zómaar een auto hebt gekocht, nee, je hebt er eentje BOMVOL OPTIES! En die noem je dan op! Lane assist, aflopende daklijn, sportstoelen met geheugenfunctie, 7-traps Steptronic automatische transmissie, adaptieve M-ophanging, 0 tot 100 in 5,4 seconden (is nog langzaam, maar goed) – enzovoorts. Je hebt dus niet zomaar gewonnen met tennis zondag, nee, je hebt ze VERPLETTERD. Het was een VERNEDERING. Ze kropen HUILEND van de baan. Die bal ging niet zomaar in de kruising, nee, dat was een EENMALIG schot! Draag sowieso altijd een Messi-shirt onder je jasje. Maar ga ook eens naar boven met de jongens, met de lift. En pak die zwarte piste. Doe een bod op dat veel te dure huis. Ga beleggen. En: „Laten we even parkeren wat je zegt en terugkomen op mijn punt.” Vooral dat laatste. Ook tijdens een vergadering. Iedereen zit, maar jij loopt rond. Zie de hele dag als jouw Ted Talk. Met in je hand je kaartjes met steekwoorden. Draag een headset, ook tijdens de lunch. Dus: „Zit jij nou niet te luisteren, Henk? Dan leg ik het nog even uit. O, dat wist je al? Daar lijkt het niet op.” Vanaf nu is het: „Volgens mijn ervaring” en: „ik ben ervan overtuigd dat”. Zeg: „Ik doe een pilot”, in plaats van: „ik weet het niet”. Dan luister je juist naar de bescheiden mensen, zet je bluffers op de gang en beloon je collega’s die ‘gewoon’ goed werk leveren. Dan kunnen we eindelijk weer normaal gaan doen. Ik kijk daar erg naar uit.</p>]]></description>
      <guid>https://nrc.nl/nieuws/2024/03/04/hallo-vrouwen-niet-doorvertellen-maar-zo-moet-je-bluffen-op-het-werk-a4191987</guid>
      <pubDate>Mon, 4 Mar 2024 05:57:34 +00:00</pubDate>
    </item>
    <item>
      <title><![CDATA[Mag je fluiten op het werk? Ik dacht het niet]]></title>
      <description><![CDATA[<p>Vorige week vroeg een collega: „Mag je zingen op de fiets, mag je fluiten op het werk?” en ik moest met het schaamrood op de kaken bekennen dat ik daar nog nooit écht goed over had nagedacht. Ik laat me zelf altijd leiden door de vloedgolven van het bestaan. Die kunnen me zomaar ineens overspoelen. En dan kan het gebeuren dat mijn innerlijke diva het ineens van me overneemt als ik met wapperende haren op m’n rijwiel zit, het leven zich een weg naar buiten baant en ik Gloria Gaynor bén en ‘I will survive’ ten gehore breng alsof ik in een uitverkocht Gelredome sta. Graag gedaan. Dus: mag je zingen op de fiets? Duh! Mits je je, uiteraard, aan een aantal voorwaarden houdt. Zo lijkt het mij dat hoe slechter je zingt, hoe harder je moet trappen, en hoe sneller je fietst, hoe harder je mag zingen – dan is het overlastgevende moment immers maar kort en zullen mensen opgelucht zijn als je weer voorbij bent. Grofweg kan je ervan uitgaan dat je tot 60 decibel redelijk je gang kan gaan. Pas ook altijd een beetje je repertoire aan – dus Goldband rond studentenhuizen, Antoon bij middelbare scholen, Verdi in Amsterdam-Zuid, Sweet Caroline in Den Haag, Suzan en Freek in Almere en Oerend Hard in Ootmarsum. Of wacht, juist niet, dat is Twente. Ik denk dat het ook belangrijk is om op je actieradius te letten. Want je kunt nog zo hard fietsen tijdens het zingen, als je dat in kleine rondjes doet, krijgen mensen alsnog een oorwurm. Ga dus in een grotere cirkel fietsen, het liefst met een diameter van tientallen kilometers, en het liefst de stad úít. Ik las dat er speciale zangfietspaden zijn, overal in het land. Als iedereen zich een beetje aan de regels houdt, kunnen daar veel meer van komen. Misschien zelfs speciale themapaden, zoals de ‘Hazes Highway’ of het ‘Opera Ommetje’. Zelf zing ik ook altijd tijdens het wandelen. Ik denk niet dat dat een probleem is. Sterker nog, ik krijg de indruk dat mensen het juist waarderen. Er staan soms hele menigtes langs mijn route te wachten tot ik langskom en grote aantallen lopen juichend kilometers mee om geen noot te missen. Meezingen is toegestaan. Stationair zingen doe ik nooit en ik zou het op prijs stellen als we ons daar allemaal aan zouden kunnen houden. Dus ook straatmuzikanten en draaiorgels. Muziek maken op één locatie mag alleen als je The Beatles bent, óf als je voor de Russische ambassade gaat staan. Op Voorheen Twitter schreef iemand dat hij zin had om in een boom te klimmen en een lied te zingen – dat mag dus niet. Tenzij de boom meer dan 200 meter hoog is en de zanger in de top zit. Dan fluiten. Fluiten is irritant. Ik haat fluiters. En al helemaal op het werk. Ik heb in ieder geval nog nooit iemand horen zeggen: „Ik ben dolblij dat mijn collega de hele dag als een vrolijke kanarie zit te fluiten terwijl ik me probeer te concentreren.” Ik vind dat er een fluitvergunning moet komen die mensen moeten aanvragen voor ze überhaupt mogen fluiten. Tenzij je integraal de Negende van Beethoven kan fluiten. Tuurlijk. Je zou nog kunnen denken aan fluitvrije afdelingen met fluitdetectors die net als rookmelders fluitende collega’s detecteren. Je kan ook denken aan duidelijk gemarkeerde zones waar fluiten juist wél is toegestaan, zoals er ook naaktstranden zijn. Of audities – dat mensen die willen fluiten op het werk eerst even langs de OR en MR moeten voordat ze een fluitconcert mogen geven. Maar ik denk dat ik namens de overgrote meerderheid van de Nederlanders spreek als ik zeg dat het beter is als we ons met z’n allen langzaam naar een fluitvrije samenleving gaan bewegen. Datzelfde geldt voor neuriën. Tot slot nog een woordje over pompompommen, met de vingers trommelen, winden en oprispen. Veel lezers hebben me gevraagd of ik dat wil verbieden omdat ze zich daar zo aan ergeren in de openbare ruimte. Dat kan ik helaas niet. Ik heb het uiteraard wel bij Kim Putters neergelegd als onderwerp bij de formatie. Het enige dat ik daar nú over kan adviseren, is om keihard weg te fietsen als je je daaraan ergert, met grote snelheid, in flinke concentrische cirkels, luid zingend uiteraard. En dan thuis met deuren, gordijnen en ramen dicht lekker fluiten. Kunnen jullie hier iets mee?</p>]]></description>
      <guid>https://nrc.nl/nieuws/2024/02/26/mag-je-fluiten-op-het-werk-ik-dacht-het-niet-a4191312</guid>
      <pubDate>Mon, 26 Feb 2024 05:57:35 +00:00</pubDate>
    </item>
  </channel>
</rss>
