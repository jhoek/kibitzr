<?xml version="1.0" encoding="utf-8"?>
<rss version="2.0">
  <channel>
    <title><![CDATA[Japke-D]]></title>
    <link>https://www.nrc.nl/rubriek/japke-d-denkt-mee/</link>
    <description><![CDATA[Japke-D]]></description>
    <item>
      <title><![CDATA[Hoezo verkiezingen? Henri Bontenbal wordt onze nieuwe premier]]></title>
      <description><![CDATA[<p>Ik denk dat we er al uit zijn, toch? Henri Bontenbal wordt onze nieuwe premier. Een vriendin noemt hem „de messias van dienst, type Pieter Omtzigt, die ongetwijfeld weer snel gekruisigd zal worden”, maar zover is het nog lang niet. Henri is hors concours. Vroeger hoorde je nog weleens mensen zeggen: ‘Huh? CDA?” Dat is toch die partij van de gladde, politieke draaikonten die alle kanten op kunnen? De partij van beroepspolitici als Wopke Hoekstra en Hugo de Jonge. Van die vleesch noch visch-types, die eerst voor de boeren zijn en dan ineens, als er een mooi baantje in Brussel beschikbaar is, zich zorgen gaan maken over het klimaat. Maar dat soort geluiden hoor ik nergens meer! Zelfs mijn meest radicale linkse én rechtse vrienden stemmen deze maand op Henri Bontenbal. Moeten we die verkiezingen eigenlijk nog wel houden? Want Henri is jong, heeft z’n haar nog. Is nog niet bedorven door regeren, en is een Rotterdammer! (!) Echt hoor, we zijn toe aan het Kabinet Henri the First. Een degelijke, keurige jongen als premier. Na jaren van contactgestoorde teflonpannen is het bijna erotisch verfrissend om iemand te zien die gewoon zijn beurt afwacht in een debat. In een wereld vol bumperklevers is Henri degene die netjes richting aangeeft, én bedankt. Zijn enige zwakte? Waarschijnlijk gluten. Dus Henri, hou je vast. Jij gaat het worden. Maar maak je geen zorgen. Ik ga je niet zonder handige tips de loopgraven insturen. Komen ze. Lubbers had z’n droge boterham. Wiegel z’n sigaar. Rutte zijn appeltje – zonder snack geen staatsman. Ik dacht voor jou aan gebakken peren. We zitten er maar mooi mee. Maar toen viel het ineens op z’n plek: je bent een broodtrommeltype. Met zo’n postelastiek eromheen. Geen quinoa, geen powerbars. Gewoon twee bammetjes met kaas en een krentenbol. Duidelijkheid. Stabiliteit. CDA. Een beetje influencer kan niet meer zonder. Voor de mensen die de afgelopen vijf jaar onder een steen hebben geleefd: ‘merch’ is merchandise, toffe hebbedingetjes met het hoofd van de nieuwe roerganger erop. Voor jou dacht ik aan Bonti Boterhamzakjes – 100 procent composteerbaar én calvinistisch. Of Henri’s Haargel – voor een standpunt dat blijft zitten. En natuurlijk de Henri Bontenballetjes: gefrituurde snekjes voor de zaterdagavond met natte haartjes op de bank, van Mora. Uiteraard is er ook een vega-variant. Kom op zeg: we zijn de BBB niet. Het klinkt gek, maar juist als je onkreukbaar bent moet je de bloedhonden íéts geven. Tuurlijk, je bent zo netjes dat je algoritmes waarschijnlijk reclame maken voor fietslampen en compostbakken. Maar ik dacht aan een verlopen bibliotheekboek, dat je uiteraard meteen hebt gemeld zodra je erop gewezen werd! Ik moet bekennen dat ik niet eens wist of je kinderen hebt en bij hoeveel vrouwen, maar het blijkt: twee zoons, één vrouw, mooi – helemaal CDA. Het zal voor ons even wennen worden, na Mark Rutte: een premier met een leven. Dus ik zou voorzichtig beginnen. Een koekjesfoto bij de thee. Daarna je vrouw die je lunchbox maakt en misschien samen aan de afwas. Doseren. „Who you’re gonna call? Call Henri!” Maar iets met ‘wederopbouwen’ vind ik ook sterk. Multi interpretabel en een serieuze verwijzing naar Rotterdam. Dat Rotterdamse accent mag wel iets vetter. Uitspelen. Want geen grachtengordel, een vrouw als burgemeester, en iets met lullen en poetsen, Ahmed Aboutaleb, en de Kuip. Binnenkort backstage even een foto laten maken met Lee Towers. In Den Haag: een goed pak met groene das. En in het weekend? Geen blauwe bodywarmer uit 2008, zoals Rutte. Nee. Jij wordt de ‘unisex fleece hoodie van de ANWB’-man. Electoraal goud. En nog lekker warm ook. Alle grote politici hebben er een. Dat maakt menselijk. Het beige pak van Obama. De sax van Dijkstal. Het skateboard van Balkenende. Voor jou? Val in een bruidstaart. Of leun casual tegen de Nachtwacht. Liever geen ongelukken tijdens het wielrennen, dat doen al die andere middle aged politici in lycra (mapils) al. Katten scoren goed. Kittens nog beter. Maar die kaart heeft Geert Wilders al getrokken. Ik zou een cavia doen, daar zit je hartstikke goed mee. Ook qua kapsel. Of een ratje. Past goed bij het CDA. Je orgel! Tikje nerdy, maar toch muzikaal én je kunt een keer met Orgel Joke optreden. Ik zou in plaats van ‘Droomvlucht’, de Goliath nemen. Die grote achtbaan. Je kunt er gewoon met je zoons in, maar hebt tóch een scherp randje én hij is de perfecte metafoor voor het premierschap. Eerst omhoog. Dan schreeuwen. Dan keihard omlaag. En dan proberen niet te kotsen. Rutte gaf les op een vmbo. Misschien kun jij luizenvader worden. Of meedoen aan de Slimste Mens. Maar win niet. Niemand houdt van betweters. O ja, en vergeet niet, Henri: een goeie premier anno nu is eigenlijk gewoon iemand die het langer volhoudt dan de vorige. Dit gaat jou lukken. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/13/hallo-henri-bontenbal-hier-zijn-jouw-tips-voor-het-premierschap-a4909464</guid>
      <pubDate>Mon, 13 Oct 2025 05:57:36 +0000</pubDate>
    </item>
    <item>
      <title><![CDATA[We moeten niet méér lege tijd, we moeten juist  minder lege tijd]]></title>
      <description><![CDATA[<p>Zelf ben ik mijn hele leven al hypernerveus. Bij de tandarts. Als ik moet optreden voor accountants. Als ik me afvraag hoe ik mijn dochter veilig houd. Als ik een vakantie moet plannen – boek je dan eerst de vlucht of eerst de hotels? Als ik denk aan Gaza. Aan het klimaat. Aan Vladimir Poetin met z’n drone-spelletjes. Maar afgelopen week las ik dat iederéén hypernerveus is. Sterker nog: de hele samenleving is hypernerveus geworden, zo schrijft de Raad voor de Volksgezondheid en Samenleving in een advies aan de regering. De maatschappij slaat op tilt. De helft van de bevolking (!) heeft mentale klachten of een burn-out. Jongeren bezwijken onder de prestatiedruk. De zorgkosten om dat allemaal weer een beetje recht te trekken bedragen 18 miljard euro. De oplossing volgens de raad? We moeten vertragen met z’n allen. Meer „lege tijd”. We moeten meer ontspannen. De rem erop. Nationale siësta, dacht ik meteen. Elke dag van 13.00 tot 15.00 heel Nederland plat. Spanje en Frankrijk doen dat al miljoenen jaren, waarom wij niet? Maar ik dacht ook aan een verbod op bullshitbanen. Een stop op paywalls waar je honderd keer je wachtwoord moet intypen. Een veto op mails van Post NL die je om de halve minuut melden WAAR JE PAKKET IS. Minder vaak de telefoon opnemen. Vaker door de wasstraat. Meer ja zeggen, en nee doen. De maximumsnelheid naar 80. Of een slow internetdag met inbelmodems! In het Concertgebouw eerst een uur klapstoelen uitklappen, en dan pas muziek. Na drie Netflix-afleveringen verplicht vijftig minuten naar buiten staren. Broodbakmachines terug. En vergaderingen beginnen met een minuut stilte – niet uit piëteit, maar omdat niemand tóch iets wil zeggen. Ik weet het, allemaal topideeën. En toch begon er iets te knagen. Want hoe weet de raad dat eigenlijk, dat we hypernerveus zijn? Hoe heeft hij dat gemeten? Is daar een schaal voor? Waren we in de prehistorie, tijdens de Honderdjarige Oorlog of de Tweede Wereldoorlog niet minstens zo nerveus? Of toen Andries Knevel nog geregeld op tv was? Tuurlijk, we hebben alle lucht uit onze samenleving gesneden en alles efficiënter gemaakt. Met onze mobiele telefoon, elektrische fietsen, excelletjes en chatbots. We leven in een samenleving waar alles nuttig moet zijn, snel en deelbaar op Insta. Zelfs yoga is tegenwoordig een KPI in je jaarverslag. Maar maakt dat ons nerveuzer? En geldt dat dan voor de hele samenleving? Ik was laatst in Ootmarsum: niemand hypernerveus. Behalve de boeren vanwege stikstof, en jongeren die geen huis kunnen vinden. Zou het sowieso niet slimmer zijn om dát soort problemen op te lossen, in plaats van een nationaal actieplan „ontspannen en vertragen” te starten? Maar stel, iedereen ís hypernerveus. Is dat alleen maar slecht? Dan staat er blijkbaar iets op het spel. Je bent hypernerveus voor de tweede spannende date, voor een examen, voor een slechte uitslag van de dokter. Waarom? Omdat het ertoe doet. Misschien schampten we tien jaar geleden maar wat lafjes langs het leven met z’n allen. Zodra het spannend werd, pakten we onze telefoon erbij, we leefden een beetje met de handrem erop. Misschien betekent de huidige nervositeit dat we eindelijk doorhebben dat we iets dreigen te verliezen wat we nooit kunnen missen. Ons leven. Onze toekomst. Als we dáár nerveus over zijn, werd het tijd. Maar de grootste bedenking heb ik bij dat „meer lege tijd”. We hebben niet meer lege tijd nodig, we hebben juist mínder lege tijd nodig. Minder scrollen, meer echt leven. Minder betekenisloze tijd, en meer betekenisvolle tijd. Minder Instagram, meer knotwilgen knotten. Minder Netflix, meer met de buurvrouw praten. Minder stuurgroepagenda’s, meer blaren. Misschien moet de rem er niet op. Misschien moeten juist alle remmen los. Bergbeklimmen met gerafelde touwtjes, met een rood kapje ’s nachts over de Veluwe wandelen, zeggen dat je veganist bent op het BBB-congres, een escape room bij de tijgers van Blijdorp. Survival camps. Een groot gat in het bos spitten. Jezelf verliezen in modder, kou, zweet en zinnigheid. Iets dóén. We moeten niet langzamer worden, maar weerbaarder. Niet vertragen, maar juist intenser gaan leven. We moeten niet een leger leven. Maar het volle leven. We moeten gáán leven. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/06/meer-lege-tijd-nee-alle-remmen-moeten-los-a4908621</guid>
      <pubDate>Mon, 6 Oct 2025 05:57:37 +0000</pubDate>
    </item>
    <item>
      <title><![CDATA[Een dochter? Daar worden vaders socialer van (behalve Trump)]]></title>
      <description><![CDATA[<p>Wat ik afgelopen week nou weer las op Linkedin. Dat mannen die ceo zijn meer ‘verzorgend’ en socialer zijn als ze dochters hebben, zo blijkt uit onderzoek. Als ze een dochter hebben zijn hun bedrijven 9,1 procent „socialer betrokken”, geven ze 10,4 procent meer als percentage van hun jaarwinst uit aan initiatieven op het gebied van cultuur, inclusie en milieu, en betalen ze hun vrouwelijke personeel ook gelijkwaardiger aan mannen in vergelijking met ceo’s die geen kinderen hebben, of ‘slechts’ zonen. „Dochters activeren empathie, dochters vormen hun vaders”, schrijft de auteur van de post, schrijver en organisatiepsycholoog Adam Grant, op LinkedIn. Het is toch niet te geloven? Op LinkedIn waren er mensen boos dat die mannen blijkbaar een dochter nodig hebben om zich normaal te gedragen jegens vrouwen en de rest van de wereld. En dat het feit dat ze een moeder hebben, een vriendin of een schoonzus dus niet uitmaakt, maar ik snap die vaders wel. Dochters zijn sterk spul. Dat weet ik uit eigen ervaring. Dochters geven je 24/7 ‘feedback’, én drukken je met je neus op kwetsbaarheid en kracht tegelijk. Als je een dochter hebt, zit je constant in de piepzak over de boze buitenwereld. En zit je de hele dag te huilebalken over wereldvrede. Je wilt ze veilig zien opgroeien. Huizen die een beetje betaalbaar zijn, een klimaat zonder natuurrampen en bosbranden en zonder temperaturen boven de 50 graden. Voor zonen wil je dat ook, uiteraard. Natuurlijk! Maar dochters misschien wel een stukje extra, omdat ze voor je gevoel kwetsbaarder zijn. Toen ik het onderzoek bekeek, bleek het oud te zijn, uit 2017. Een vriend van me, die van de stichting Skepsis is (die zich uitspreekt tegen wetenschappelijke claims die slecht zijn onderbouwd, dus dan weet je het wel) waarschuwde me dat de causale verbanden erin ook niet heel sterk waren aangetoond. Toch jeukten m’n handen om beleid te gaan maken. Alleen nog maar ceo’s aannemen met dochters! Ceo’s verplichten een dochter te krijgen! Wat zeg ik: álle mannen op de wereld verplichten een dochter te krijgen! Ik had al contact met de VN. Maar m’n stoere, mannelijke heterovrienden lachten me vierkant uit. Sociaal betrokken ceo’s? Laat die lekker thuisblijven om Bumba te kijken. Die geven allemaal geld uit aan softe onzin. Zo’n ‘vader’ en ze keken er heel vies bij, wil je toch ook niet, als ceo? Die bevallingsfoto’s laat zien bij de koffie-automaat. En elke dag eerder weggaat om z’n dochters hand vast te houden tijdens het paardrijden. Kom op zeg. Staat er in dat onderzoek bovendien ook nog iets over de harde pegels? Hoe het rendement op eigen vermogen van zo’n bedrijf zich bijvoorbeeld verhoudt tot de concurrentie? Of hoe ze het doen op de beurs? Wees meer Trump, die zegt dat-ie zijn eigen dochter zou daten. Daar heb je in deze tijd meer aan. Mannen met borst- én rughaar. Mannen die in bad gaan in hun limousine. Die de concurrentie elke ochtend rauw als ontbijt verorberen. Die zóveel miljarden verdienen dat ze hun dochters een eigen continent cadeau kunnen doen. Daar hebben ze meer aan dan een vader die hun haar vlecht. Weg met die watjes. Gelukkig waren m’n vriendinnen wél meteen laaiend enthousiast. Er ontstond een hele rebelse vibe op de huisvrouwenborrel. Logisch dat gezeur van m’n mannenvrienden. Die hebben geen zin om ruimte te maken voor vrouwen. Daar moeten ze maar even doorheen. Dus heren: tandjes op elkaar en dochters maken! En als we dan toch bezig zijn, laten we dan meteen de huidige kwalificaties die ‘scoren’ op een cv eens tegen het licht houden. ‘Bestuurlijke ervaring’? Wat is dat? Dat je een paar uur per week zit te snurken bij een dure lunch in een vergaderzaal? Laat ze liever op hun cv zetten hoe vaak ze het kerstontbijt op school hebben verzorgd. Of ze luizenvader zijn geweest, klassenouder, of ze hebben geholpen met de groep-8-musical, of ze weten hoeveel een kilo kipfilet kost – daar heb je een stuk meer aan. Leuk Harry, voorzitter van de Rotary, maar hoe vaak heb je het juffencadeau geregeld? Misschien nog een bakfiets-test om het zeker te weten. Met als uitsmijter of hij de Avondvierdaagse heeft uitgelopen en de top van de Alpe d’HuZes heeft gehaald. Een man die zich een maand lang staande houdt in de klassenapp over wie in de vakantie de klassen-goudvis verzorgt en de vuurkorf regelt voor de paasborrel op het schoolplein kan je sowieso ongezien ceo maken, vond er eentje na de derde rosé. Ik pruttelde nog dat mannen al zoveel moeten tegenwoordig. Een Pink Ribbon-armband dragen. Opkomen voor vrouwen op het werk en op straat, steden zo inrichten dat vrouwen zich er veilig voelen en de ziekenhuiszorg gelijkwaardiger maken. En dan moeten ze nu ook nog dochters gaan maken. Bovendien: wat moeten kinderloze ceo’s dan en ceo’s die single zijn? Maar daar waren de dames niet van onder de indruk. Die kunnen een kat nemen, zei er eentje, daar worden ze al een stuk socialer van, in plaats van altijd die eeuwige ‘trouwe hond’ die hun gevoel versterkt dat ze het centrum van de wereld zijn. Dus ik waarschuw jullie vast, jongens. Dit onderzoek, daar gaan we nog heel veel plezier aan beleven. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/29/een-dochter-daar-worden-vaders-socialer-van-behalve-trump-a4907842</guid>
      <pubDate>Mon, 29 Sep 2025 05:57:37 +0000</pubDate>
    </item>
    <item>
      <title><![CDATA[Stop toch met die vreselijke  verkiezingsdebatten]]></title>
      <description><![CDATA[<p>Ik had het onderwerp graag overgeslagen dit jaar, maar joehoe, daar zijn we weer: de verkiezingen. Ik zal eerlijk zijn: ik weet niet of ik het allemaal ga halen. Ten eerste klopt het idee erachter natuurlijk al niet: waarom doen politici alleen moeite in aanloop naar de verkiezingen en niet gewoon het hele jaar door, maar vooral – vooral – vanwege alle verplichte nummers. De opgewekte lijsttrekkers, de ‘spontane’ gesprekjes op de markt. De ballonnen. De pennen, de stickers. De kraampjes met posters. De rode en groene jassen. De ‘ongedwongen’ interviews op tv bij de politici thuis, de verbaasde kinderen (‘heee papa brengt ons nooit naar bed’). De peukjes van Kerrolain, het Senseo-apparaat van Henri. Met als ultieme nekslag: de allerergste der allerergste beproeving ter wereld: de verkiezingsdebatten. Iedereen kan ze al uittekenen. Geert haat Frans, Frans haat Geert, Dilan haat iedereen, en dat gaan ze dan allemaal schreeuwend door elkaar heen vertellen. De ‘blokjes’ ook, met zo’n kookwekker. Dilan tegen Geert, Geert tegen Henri. Henri krijgt een vraag van een boze bakker uit Barneveld. En iedereen klinkt door de mediatraining als een voorgeprogrammeerde robot of loopt met een kaartje in de hand en een headset op heel ongemakkelijk over een podium. Geert die wordt tegengewerkt. ‘Maar Geert – iedereen wordt tegengewerkt! Elke hardwerkende Nederlander. Heb jij nog nooit hard gewerkt ofzo!’ Het hysterische applaus van de meegebrachte partijgenoten. De peilingen. De lollige dilemma’s. ‘Vertel Henri: elke dag natte sokken of elke dag een steentje in je schoen (‘nou, Frans is al het steentje in m’n schoen, zeg maar gerust een KEI, hahahaha’). De ‘zorgmedewerkers’ en ‘politiemensen’, die ze ‘in het land’ gesproken hebben. Dat ze weten hoe duur een kilo kipfilet is ‘in de supermarkt’. De vragen van WOEDENDE burgers waar je met kromme tenen naar zit te kijken. De kleine partijen die boos zijn dat ze niet mogen meedoen. En dan nog alle analyses achteraf. Oh man. Dat Dilan en Esther weinig empathie toonden (altijd vrouwen, let maar op), welke kleur das de mannen droegen (‘een rode das – die is duidelijk uit op regeren’), hoe ze hun handen vouwen (‘je ziet dat ze een mediatrainer hebben’). En daar dan weer de coaches, duiders, strategen en trainers op LinkedIn overheen met adviezen ‘hoe je dit in je eigen organisatie kan gebruiken’. Rot op. Het kan me niet schelen wat de kleur van een stropdas is, of ze weten hoe duur een kilo kipfilet is, dat ze snoeihard uit hun ogen keken of dat ze met een politieman hebben gesproken! Van mij hoeven ze alleen maar de problemen in dit land op te lossen. Schaf. Die. Verkiezingsdebatten. Toch. Af! Zo. Ik heb het hardop gezegd. Niemand wordt beter van verkiezingsdebatten! Iedereen is er klaar mee. Mensen veranderen hun stem ook écht niet op basis van een debat, zo blijkt ook uit onderzoek. Kunnen we niet eens wat anders proberen? Bijvoorbeeld: iedere lijsttrekker krijgt 1 uur aandacht op tv. Waarom niet. De eerste dertig minuten mag je vertellen wat je met Nederland wil, daarna een half uur concrete, haalbare, wetsvoorstellen. Dus geen vaagheden als ‘we zetten de leraar weer centraal’, nee concréét. En in dat tweede half uur word je dan doorgezaagd door het team van 1 Vandaag. Of, en dan denk ik even helemaal uit de doos: test ze uit in crisissituaties en op hun oplossend vermogen. Laat ze meedoen met Heel Holland Bakt – ‘je hebt nog een kwartier voor het spektakelstuk, daar komt André van Duin, en je soufflé is ingezakt’. Expeditie Robinson met Geert op een eiland waar alleen hij mag komen. B en B zonder liefde. Of een dagje voor de klas! Mee met een surveillancewagen in Beverwijk. Over stressbestendigheid testen gesproken. Of een teamuitje waar ze samen vlotten moeten bouwen – laat maar zien dat je kan samenwerken, in plaats van elkaar af te zeiken met afgezaagde oneliners. Of gewoon een assessment. Hallo! De hele BV Nederland heeft zo’n ding gehad met een postbak, casus, rollenspel en interview. Waarom de wetgevers van ons land niet?? En verder, en daar kijk ik nu al enorm naar uit, doen we op tv dan helemaal niks aan de verkiezingen. Nul. En in de tijd die we over hebben laten we alleen nog maar Rail Away zien. Rust. Besneeuwde bergen. Groene hellingen. Zwitserse locomotieven. We hebben het nodig. Over negen maanden zijn er weer verkiezingen. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl 1. Dit vind ik flauw 2. Als dit racistisch is, is heel Nederland racistisch 3. Ik sluit niemand uit, behalve de heer Timmermans 4. Ik kijk liever vooruit 5. Zuurlinks 6. Wij zijn niet weggelopen voor onze verantwoordelijkheid, u wel 7. Complexe problemen 8. Ik weiger in dit frame mee te gaan 9. U bent niet alleen letterlijk veel gewicht kwijtgeraakt 10. Heks 11. Kabouter 12. Polarisatie 13. Immigratierecord op immigratierecord 14. Dat is gewoon niet waar! 15. Daar mag u mij op afrekenen 16. Ik hoor andere geluiden in het land 17. De linkse elite 18. Wachtgeld uit Brussel 19. De hardwerkende Nederlander 20. Je bent zelf een jijbak NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/22/stop-toch-met-die-vreselijke-verkiezingsdebatten-a4907040</guid>
      <pubDate>Mon, 22 Sep 2025 05:57:38 +0000</pubDate>
    </item>
    <item>
      <title><![CDATA[Kletsende collega’s – hoe krijg je ze stil?]]></title>
      <description><![CDATA[<p>We kennen ze allemaal. De kletsduo’s. Of nog erger: de kletsgroepjes. Ze hebben geen podcast, maar wel elke dag een paar afleveringen. Weekend, recepten, babytalk, B&amp;B vol Liefde, een hond met glutenintolerantie – en dan is het pas 09.20 uur. Op zich niks mis mee, tot het je collega’s zijn. En je nergens anders heen kan. Stiltecellen? Hahaha, welke stiltecellen. En je kan niet elke dag thuiswerken. O ja en je baas is nergens te bekennen, want zelfsturende teams. Een lezer, laten we hem Alex noemen (echte naam bij de redactie bekend), mailde me: „In een kleine werkruimte praten twee collega’s de hele dag door over privé. Ze doen heus wel wat, en soms praat ik mee, maar tussen die twee stopt het niet. Als ik er iets van zeg, keert het zich vast tegen me. Wat te doen?” Een vriend aan wie ik het dilemma voorlegde zei meteen: „Wat een irritante partypooper. Werken doe je maar thuis, Alex. Als je niet integraal je stoelgang, de laatste roddels en je liefdesleven kunt doornemen met collega’s, wat moet je dan nog op kantoor?” Maar ik snap Alex wel. Het liefst zou je een verdovingspistool meenemen naar je werk en die kletsers als een buffel vellen, toch? Maar ja, het strafrecht. Mensen als Alex, daar draait bovendien onze economie op. Een van de laatste stervelingen die nog wél wat doen op kantoor. Dus zeg het maar. Iemand in de straat zei: „Zeg er gewoon wat van.” Maar zo werkt het natuurlijk niet. Grote kans dat je het namelijk al veeeeel te ver hebt laten komen. En er nooit iets van hebt gezegd. En als je dat nu wel doet, wordt het oorlog. Is er dan helemaal niks aan kletsende collega’s te doen? Tuurlijk wel. Maar dat vergt een slim en subtiel samenspel van manipulatie, dreiging, verleiding en dwang. Nou, vooruit dan. Omdat jullie zo aandringen. Het zijn acht stappen. Denk aan neuspeuteren, nagels knippen, vragen ‘vinden jullie het goed als ik hier rook’, stoppen met deo gebruiken, lunchen met een friet kapsalon en extra knoflook achter de computer zonder servetjes, je natte vouwfiets naast je bureau zetten, hevig airdrummen, en schoenen uitdoen. Dat is stap 1. Dus Cannibal Corpse luisteren over de computerspeakers, de hele dag hummen tegen je scherm, al je telefoongesprekken op speaker voeren en om de paar minuten hysterisch lachen. Dus anonieme mailtjes naar ze sturen over taartmomenten op de verdiepingen in het gebouw waar iedereen verdwaalt. Zeggen dat twee collega’s een affaire hebben en dat er in de fietskelder NU geconsumeerd wordt. De klink van de wc-deuren losdraaien zodat ze daar vast komen te zitten. Jeukpoeder op hun stoelen. En een waakse enkelbijter als kantoorhond. Mijn favoriet. Dus zélf het woord nemen. En een paar mooie conversatiedoders erin gooien. Onsmakelijke details over ziektes en voedselvergiftigingen, uitgebreide exposés over pensioenvermogensbeheer, de geschiedenis van het eigenwoningforfait en over fotosynthese bij naaldbomen. Of toch gewoon de classic: welke letter ik nou toch weer gepoept heb, jongens! Kwamen echt hele rare geluiden uit. En die kleur. Niet te doen! Een wig drijven. Subtiel wroeten in de onderlinge verhoudingen. Dus de een apart nemen en zeggen dat de ander over haar roddelt, en vice versa. Zeggen: ‘Wat Karin laatst over jou zei….’ En dan: ‘Nee, dat kan ik beter niet zeggen.’ De grote baas een dagje uitnodigen om op jullie kamer te werken. Of zeggen: „Als jullie niet ophouden met kletsen, schrijf ik alles uit en maak ik er een PowerPoint van die ik op de volgende directiebrede bijeenkomst laat zien.” En dat ook doen. „Als jullie tot 16.00 uur je mond houden, vertel ik een sappige roddel over Gerard die een geheime affaire heeft met Henk van sales.” Dat is deze column uitprinten op A3-formaat en ophangen in alle liften en op jullie werkkamer. Het stappenplan zo nodig een paar keer herhalen. En oh, trouwens, als je dit leest en denkt: ‘wat gek, ik vind het juist gezellig om te kletsen en ik krijg daar ook nooit klachten over’, of je krijgt deze column zonder commentaar doorgestuurd, dan ben je dus zélf de kletscollega die iedereen haat. Als niemand het durft, zeg ik het wel even. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/16/kletsende-collegas-hoe-krijg-je-ze-stil-a4906207</guid>
      <pubDate>Tue, 16 Sep 2025 05:57:38 +0000</pubDate>
    </item>
    <item>
      <title><![CDATA[De 10 dingen die je tijdens een PowerPoint én in de slaapkamer kan zeggen]]></title>
      <description><![CDATA[<p>Afgelopen week hoorde ik over het WK PowerPoint dat komend voorjaar in Amsterdam gehouden wordt, en ik was meteen enthousiast. O man. Een WK! En dan ook nog PowerPoint! Ik HOU van PowerPoint! Het is mijn grootste guilty pleasure van de hele kantoorarena. Want een échte klassieke, gortdroge, hondssaaie, old school, PowerPoint – dan heb je me wel hoor. Wat ik er zo mooi aan vind? Ik denk toch de verbroedering. Het gevoel dat er op het moment dat jij er eentje uitzit, miljoenen andere kantoortijgers overal op de wereld hetzelfde doormaken. Een PowerPoint is iets wat we overwinnen op kantoor, een beetje zoals de vieze koffie, de toespraakjes van de baas, de kansloze teamdagen en de systeemplafonds. PowerPoint is daarmee niet zomaar software, PowerPoint is het juk dat we samen dragen, de steen die we samen de berg op sisyfussen. PowerPoint is onze gemeenschappelijke taal. Het is wat ons bindt, zelfs als we elkaar haten. De opluchting ook, als je er weer uitkomt. Alsof je een survivaltocht hebt gelopen. Ja, een PowerPoint is saai. Klopt. Maar dat hoort. Hoe saaier een PowerPoint, hoe beter. Heb je een moeilijke boodschap? Doe het met PowerPoint en het nieuws gaat geruisloos voorbij. Een opgefokte sfeer? Een half uurtje PowerPoint en iedereen is weer zen. Een saaie PowerPoint maakt je kantoordag helemaal af. Wat ik ook mooi vind aan PowerPoint, is dat vorm en inhoud zo genadeloos samenvallen. Als je saaie inhoud hebt, moet je ook een saaie presentatie maken. Een flashy Prezi houden met goeie muziek en draaiende ellipsen over het nieuwe vakantiedagenregistratiesysteem van de gemeente Waddinxveen. Ik dacht het niet. Bulletpoints tegen een zwarte achtergrond, dát is wat daarbij hoort. Je verwacht op je buurtfeest toch ook geen optreden van Beyoncé? Ik vind het ook cool dat PowerPoint zoveel haters heeft. Er zijn zelfs anti-PowerPoint-leagues en radicale cellen om het de wereld uit te krijgen. Als je zoveel weerstand krijgt, dan weet je dat je goed zit. Van die mensen die op LinkedIn lijstjes sturen met ‘de tien grootste ergernissen van PowerPoint’. En daar op gaan zitten haten. Heel sneu. En hoezo ergernissen? Die zijn juist mooi. De filmpjes die nooit instarten, de sprekers die hele encyclopedieën op hun dia’s gooien. Het plaatje van een plantje met het woord ‘groei’ ernaast. De stockfoto van mensen die in een kring staan te lachen. De ingewikkelde organigrammen die niemand snapt. De man met de microfoon die steeds meer gaat zweten. Met z’n vieren naar de kabels staren en niemand weet hoe het aan te krijgen. Je kan aan een PowerPoint ook meteen zien of iemand AI heeft gebruikt. Van die gasten die zelf ook verbaasd naar hun scherm kijken, hoe briljant het is. Die moet je niet hebben. De worstelaars wil je, die uren hebben gezocht naar een plaatje dat alleen in hele lage resolutie beschikbaar was. Dat iemand zélf z’n best heeft gedaan. Dat vind ik ontroerend. Er is al genoeg fake op de wereld. Laatst dacht ik: een PowerPoint lijkt een beetje op de dia-avondjes van weleer. Misschien is dat het. De familie De Vries uit Enkhuizen die in 1977 een nieuwe vouwcaravan kocht en ermee naar de Veluwe ging om hem uit te testen. En daar 243 dia’s van – met een blokje kaas en een glaasje sherry erbij. Dát gevoel. Ik word daar nostalgisch van. Je hoort wel eens mensen zeggen: een echt goede spreker presenteert zonder dia’s. Dan maak je pas écht contact met je publiek. Joh, hou op. What’s next? Telefoonnummers uitwisselen? Een kantoordag is al enerverend genoeg. Wie is er bovendien nou een begenadigd spreker? Bijna niemand toch? Het mooie van PowerPoint is juist dat ook de mindere goden er een kunnen maken. Je kan je erachter verschuilen. Het is houvast. Een stagiair kan er ook beter in zijn dan een ceo – meestal zelfs. Dat vind ik democratiserend. Maar het mooiste van PowerPoint? Dat is natuurlijk dat het al 38 jaar bestaat. Het heeft het veel betere Prezi overleefd, het overleefde de stand-up en de scrum. En zal ook al het andere op kantoor overleven. Niets krijgt PowerPoint dood. Ik zie PowerPoint wat dat betreft in de categorie Teletekst, de koffieautomaat en Vitesse. Instituten waarvan je al meteen een brok in je keel krijgt en denkt: dat mag nooit verloren gaan. Ze zeiden dat Teams ons zou redden. Ze zeiden dat AI PowerPoint zou vervangen. Maar kijk ons: jaren verder en nog steeds bullets aan het centreren. PowerPoint is voor de eeuwigheid. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl 1 Ik ga even kijken of ik het wat groter kan krijgen 2 Ik snap niet zo goed waarom hij het nu niet doet 3 Ik ga er nu even snel doorheen in verband met de tijd 4 Mag het licht wat meer gedimd? 5 Het is zo klein, ik kan het bijna niet zien 6 Gisteren werkte alles nog 7 Kunnen we het saaie tussenstuk skippen? 8 De batterijen zijn leeg, nu kan ik het niet laten zien 9 Op mijn scherm zag het er veel beter uit 10 Kun je het tempo wat omhoog gooien? Het WK PowerPoint, officieel het Slide Slam: WK PowerPoint Karaoke, werd voor het eerst gehouden in het voorjaar van 2023, en beleeft komend voorjaar z’n vierde editie. Op 6 oktober is in Boom Chicago Amsterdam de voorronde. Daar krijgen de deelnemers een willekeurig onderwerp op van de zaal, en daar moeten ze dan een presentatie over geven met een setje PowerPoint-dia’s die ze nog nooit gezien hebben en die over iets totaal anders gaan. „Denk aan een presentatie over spaghetti, of second love, met een setje dia’s over het bruto nationaal product van Madagaskar of de omgevingsvisie van de gemeente West-Betuwe”, zegt een van de organisatoren Nathan de Groot als ik hem erover bel. „Dat werkt niet alleen heel komisch, maar het blijkt ook dat de meest saaie dia’s dan ineens wél betekenis krijgen en boeiend kunnen zijn.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/08/hoe-saaier-een-powerpoint-hoe-beter-a4905388</guid>
      <pubDate>Mon, 8 Sep 2025 05:57:38 +0000</pubDate>
    </item>
    <item>
      <title><![CDATA[Hallo thuiswerkers! Van te veel thuiswerken ga je dood]]></title>
      <description><![CDATA[<p>De zomer is voorbij, goddank, heel Nederland is weer dol-enthousiast aan het werk gegaan, en ik had zelf ook ontzettend veel zin om deze column na twee maanden sabbatical weer te gaan schrijven. Sterker nog, ik had er al eentje klaar over de première van m’n theatertour in Groningen, dat ik in Tanzania een cheetah gezien heb die een gazelle opat (dat was nog eens een lunchpauze), hoe ik met mijn gehuurde elektrische fiets 45 kilometer per uur haalde op Texel, en het filosofische verband tussen die drie zaken. Was echt goed geworden. Tot 20 augustus. Toen kon dat ding de prullenbak in. Toen las ik namelijk, in NRC, dat we de afgelopen vijf jaar in dit land wéér meer op onze bolle luie reet zijn gaan zitten. Zaten we in 2019 gemiddeld 8,6 uur per dag, in 2024 was dat al 8,9 uur, zo meldde het CBS. Vooral thuiswerkers zijn notoire zitters. En juist dat thuiswerken, zo hoorde ik afgelopen week op een congres van kennisinstituut Center for People and Buildings, zijn we massaal meer gaan doen sinds corona. Inderdaad: al die thuiswerkers werken zichzelf effectief het graf in. Want van al dat zitten ga je sneller dood. Van te veel thuiswerken ga je dus dood – ik vat het even samen voor de thuiszitters die van al dat zitten geen puf meer hebben om door te scrollen. Ik loop zelf ook minder hoor. Toen ik nog op kantoor werkte, liep ik kilometers per dag. Trap op trap af om bepaalde collega’s te ontlopen, lange gangen door met m’n dossiermap om te laten zien hoe belangrijk ik was, hurkend tussen de planten om ‘toevallig’ m’n baas tegen te komen – kabels van hamstrings had ik. Sinds ik fulltime thuiswerk moet ik mezelf echt dwingen om elke dag genoeg te bewegen. Dat lukt me, zeker. Maar ik schrijf columns en geef lezingen. Ik snap dat het voor mensen met een échte baan een stuk moeilijker is. Dus eerlijk? Ik weet eigenlijk niet zo goed hoe we schermwerkers in beweging kunnen krijgen. Tuurlijk, voor kantoren ben ik al bezig met een deltaplan ‘kom van je luie gat op kantoor’. Dus verplicht wandelend vergaderen, dagmarsen als bedrijfsuitje, en huismeesters die om de tien minuten met een brandspuit de kantoortijgers van hun plek spuiten. Ik ben ook met de TU Delft in gesprek over bureaustoelen die heter worden naarmate je er langer op zit, met kantoorinrichters over stiltecellen die exploderen als de gebruiker ze niet elk kwartier verlaat. En met banken en verzekeraars over een corveeschema waarbij groepjes collega’s om de beurt de verdieping van sales moeten stofzuigen, de afwas met de hand doen, en de glasbewassing wordt gedaan door scrum masters die graag abseilen. Maar de thuiswerker? Achter de heilige voordeur? Vergeet het maar. Die is sinds corona koning in zijn eigen woonkamer. Die krijg je écht niet in beweging. Ik heb het uiteraard wel geprobeerd. Verplicht samen gymnastiekoefeningen doen tijdens het teamsen. Dat hoe bezweter je in beeld verschijnt, hoe hoger je bonus wordt, en verplicht zo’n fietsding onder je bureau, en dat monitoren. Hebben ze er weer een kpi bij, daar kan geen manager op tegen zijn. Verder een verbod op ‘voorstelrondjes’, omdat die elke Teamsvergadering drie keer zo lang maken. Of salarissen die worden uitbetaald op grond van het aantal gelopen stappen. Elke keer als iemand ‘impact’ zegt, tien verplichte push-ups. Maar alle werkgevers die ik erover sprak, lachten me keihard uit. Thuiswerkers iets verplichten? Haha! Dan kan je net zo goed met je benen vol stroop in een mierenhoop gaan staan. Het enige wat misschien zou kunnen helpen, zo opperde een bezoeker van het congres afgelopen week, is wandelen tot werktijd verklaren. Wandelen en bewegen ís werken. Bewegen hoort erbij. Bewegen is net zo belangrijk als goede koffie. Je zou dat landelijk kunnen stimuleren. Door van elk pad een Via Gladiola te maken, waar wandelaars, rollers en fietsers met bloemen worden overladen. Net als kinderen tijdens de Avondvierdaagse. Wat ik bedoel: we moeten ernaartoe dat bewegen status krijgt. Dat je geen promotie krijgt als je veel in mietings zit, maar als je veel beweegt. Geen corner office meer als statussymbool, maar versleten wandelschoenen en afgereden bandjes. Geen scheve ogen meer, als iemand even naar buiten gaat tijdens het werk. Bewegen zou een teken moeten zijn van grootschheid, wijsheid en vermogen. Wie zit, gaat achteruit, wie beweegt, heeft de toekomst. Nou, en dat uitleggen aan een volk dat gemiddeld 8,9 uur per dag op z’n luie reet zit. Dit gaat helemaal goed komen. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/01/van-te-veel-thuiswerken-ga-je-dood-a4904670</guid>
      <pubDate>Mon, 1 Sep 2025 05:57:39 +0000</pubDate>
    </item>
    <item>
      <title><![CDATA[Impostersyndroom? Juist wie twijfelt, is te vertrouwen]]></title>
      <description><![CDATA[<p>Heb jij dat ook? Dat knagende gevoel dat je elk moment door de mand kan vallen? Dat wát je ook doet, het nooit genoeg zal zijn? Dat je altijd wel iemand kan opnoemen die het beter kan dan jij? Gefeliciteerd! Dan heb je het impostersyndroom. Tuurlijk, rationeel weet je heus wel dat je íéts kan. Je schrijft niet voor niks voor de beste krant van Nederland, je hebt zo’n 250.000 boeken verkocht, en je begint dit najaar met je eigen theatertour. En toch denk je voortdurend: straks komen ze erachter dat het allemaal niks voorstelt. En moet ik me omscholen tot loodgieter – wat ik natuurlijk al helemáál niet kan. Jaja, dit gaat uiteraard ook over mij. Het komt vooral bij vrouwen voor. Maar ik ben niet de enige. Ik durf de stelling wel aan dat hoe succesvoller mensen zijn, en hoe beter in hun vak, hoe meer ze last hebben van het impostersyndroom. Het zijn ook vaak perfectionisten die het hebben. Mark Rutte heeft het niet, denk ik. Toen ik hem afgelopen week ontspannen zag grappen op de NAVO-top – „jazeker, De Hypotheker” – zag ik geen spoortje van een impostersyndroom. En als hij het heeft, weet hij het goed te verbergen. Want mannen hebben het ook, hoor. Ik sprak er afgelopen week zelfs twee op één dag die eerlijk tegen mij uit de kast kwamen dat ze het hebben. Dat bevestigde meteen een andere theorie die ik over het impostersyndroom heb: het zijn altijd de leukste mensen die het hebben. De mensen met nuance. De mensen die de ruimte laten voor ‘misschien’. De mensen die luisteren. Laatst ook weer, in TivoliVredenburg. Toen zat ik in de zaal bij voormalig premier van Nieuw-Zeeland Jacinda Ardern. Ze kwam er meteen in de eerste minuut al voor uit dat ze een knoeperd van een impostersyndroom heeft. Ardern was in Nederland om haar nieuwe boek te promoten, en ze werd geïnterviewd door Eva Jinek. Ik vond haar meteen leuk, Eva Jinek ook trouwens, die heeft vast ook impostersyndroom, maar daar gaat het nu even niet om. Het gaat erom dat ik alles herkende wat Ardern zei. Alles. Dat ze zelf nooit had bedacht dat ze premier wilde worden, bijvoorbeeld. Maar dat anderen haar daarin hadden gepusht. Maar haar belangrijkste boodschap was dat ze juist door haar impostersyndroom beter in haar vak was geworden, dan ze ooit zonder geweest zou zijn. Want wat doe je, als je het impostersyndroom hebt, vroeg ze retorisch aan de zaal? Yup, dan bereid je je tot de tanden voor, elke dag, elke seconde. Dan zorg je dat je een netwerk van experts om je heen hebt die je van advies kunnen dienen. Dan ga je elke dag tot het uiterste om je beste werk te leveren. Twijfelen maakt je scherp, en houdt je wakker. Stop dus met het impostersyndroom te zien als een zwakte. Maar zie het als een superkracht. En ineens dacht ik: die term impostersyndroom deugt gewoon niet. Typisch weer zo’n begrip dat door mensen bedacht is die in vergaderingen altijd door vrouwen heen praten. Die term moet echt worden geschrapt uit de handboeken. Want het is geen aandoening. Het is een voordeel – het is twijfelkracht. Het betekent dat je geen loser bent als je het hebt, maar juist een sociale slimmerd die openstaat voor advies, voortdurend checkt of je nog op de goede weg bent, en nieuwsgierig bent naar de wereld. Sterker nog, we moeten niet de mensen met het impostersyndroom wantrouwen, maar juist de mensen die het níét hebben, de zelfverzekerden. Met van die grote horloges. De mensen die altijd denken dat ze het wel weten. Die geen vragen stellen. Die zichzelf fantastisch vinden. Blakend zelfvertrouwen (Ardern gebruikte het woord ‘overconfidence’) is meestal een teken van oogkleppen, een gebrek aan zelfinzicht, egoïsme en een gebrek aan empathie. Het zou dus zo moeten zijn dat als we Mark Rutte op tv zien, we niet tegen elkaar zeggen: „Wat knap, wat heeft hij toch veel zelfvertrouwen”, maar: „Dat is verdacht. Kan hij de functie wel aan?” Hoe meer zelfvertrouwen iemand heeft, hoe gevaarlijker iemand is. Juist als je géén impostersyndroom hebt, zou dat een red flag moeten zijn. Nou, daar ga ik de komende weken maar eens even verder over nadenken. Ook over Het Hele Leven trouwens. Ik heb tot 2 september onbetaald verlof opgenomen. Als de wereld dan nog bestaat (hup Mark Rutte!) hoop ik jullie op deze plek weer te zien. Twijfel ze, hou vol en heb lief. En vergeet niet: juist wie twijfelt, is te vertrouwen. Heb je een vraag van de week, taboe, of ‘kwestie’ voor deze rubriek? Mail hem naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/30/je-impostersyndroom-is-geen-zwakte-maar-een-superkracht-a4898821</guid>
      <pubDate>Mon, 30 Jun 2025 05:57:39 +0000</pubDate>
    </item>
    <item>
      <title><![CDATA[Maak je geen zorgen,  deze column is niet door ChatGPT geschreven]]></title>
      <description><![CDATA[<p>Ik maak me zorgen de laatste tijd. Ook over de wereld. Maar ook over iets anders, namelijk de toekomst van mijn vak. Het vak van columnist. Wat is het nog waard als ChatGPT, je weet wel: Tjet Djie Pie Tie, alles kan, en geloof me, Tjet Djie Pie Tie kán alles. Misschien dat een aantal van jullie nog denkt dat hij alleen saaie Powerpoints kan maken, houterige zinnen kan genereren, rapporten kan analyseren, Kamervragen kan stellen en beantwoorden, nee joh. Hij kan al veel meer. Columns schrijven in de stijl van Nico Dijkshoorn, Bas Heijne en Marcel van Roosmalen, bijvoorbeeld. Tegenwoordig lees ik versies die uit Tjet komen, en de ene is nog grappiger dan de ander. En die van ‘Bas’ zijn erudieter dan Bas zelf, of nou ja, bijna. Laat ik wel eerlijk blijven. Wat is de toekomst van de column als iedereen Tjet gebruikt? Zou iedereen Tjet allang gebruiken? Houdt iedereen zich stil? Als ik tegenwoordig een briljante collega lees, denk ik: zou het? Zou zij of hij er uren op hebben zitten zweten, of heeft Tjet hem gemaakt? Er is geen mogelijkheid om het zeker te weten. En de journalistiek? Wat gaat Tjet daarmee doen? Ik boek een ticket naar Los Angeles, spreek een paar mensen op straat, ik prompt (dat is een ander woord voor ‘voeren’) een paar flarden van de omgeving, en vraag of Tjet even een reportage tikt van 800 woorden over de gespannen situatie aldaar, of wacht, de eindredacteur belt, ze hebben maar 500 woorden, prima joh. Kan ik vervolgens weer aan het zwembad gaan liggen. Of een essay, of ‘longread’. Ellenlange verhalen waarin de auteurs hun persoonlijke leven fileren en een loutering doormaken. 3.000 woorden? Geen enkel probleem. Verrassende wendingen, invalshoeken die ze zelf nog nooit eerder hadden gezien. Tjet regelt het. Of denk groter, waarom niet: schrijf een eindejaarsconference in de stijl van Peter Pannekoek en neem de meest recente nieuwsfeiten mee. Of weirder, eigenzinniger met een twist: een show van Micha Wertheim. Of een televisieshow voor Arjen Lubach, doe ff Tjet! Het kan allemaal. Tuurlijk doe ik dit niet. Ik kijk wel uit. NRC betaalt me voor mijn hoofd, niet voor een briljante robot. Daar mogen jullie als lezer ook van uitgaan. Het staat trouwens ook in onze journalistieke code: je mag AI alleen gebruiken als ‘hulpmiddel’, niet om teksten mee te genereren. Maar ik merk dat ik onrustig ben, de laatste weken. Als ik het niet mag gebruiken, mis ik dan niet de boot? Zouden jullie het accepteren als Tjet mijn co-auteur wordt? Of boeit jullie dat niks, als het maar een slimme column is? Er is op Instagram de hashtag #nofilter. Waarmee je kan laten zien dat de foto die je hebt gemaakt, 100 procent ‘real life’ weerspiegelt. Maar hij wordt ook gebruikt door mensen die flink hebben lopen gummen en schaven. Bedrog. Gaat dat straks ook gelden voor romans? Krijg je dan zinsnede als ‘deze roman kan sporen van ChatGPT bevatten’. En als je braaf bent en op de achterflap de hashtag #noAI zet, wie gelooft je dan nog? Moet je alle columnisten, essayisten, auteurs, cabaretiers, journalisten, romanciers, scriptschijvers en toneelschrijvers op hun blauwe ogen geloven? Of verwacht het publiek, dat ze AI juist WEL gebruiken, omdat ze daarmee betere vakmensen worden die de laatste technieken inzetten om tot betere schrijfsels te komen – dat noemen ze tegenwoordig ‘optimale content’. En dan de kernvraag: als een robot je column kan schrijven, wie ben ik dan nog, als columnist? ‘Je moet ChatGPT zien als een assistent”, zei een vriendin laatst. Tuurlijk joh, dacht ik. Je hebt geen idee. Zeker, de gratis versie is niet altijd even briljant. Maar betaal 23 dollar per maand, de betaalde versie, en je bent een fakkin genius. Een vriend gebruikt hem voor z’n werk, dat ís overigens ook z’n werk, om de mogelijkheden van AI te onderzoeken, en hij krijgt al blikken van z’n collega’s als hij iets briljants zegt: dat heb je zeker weer van Tjet. Soms is dat zo, maar soms ook niet, maar wantrouwen is niet overdreven. Want alles ligt met de betaalde Tjet binnen handbereik. Hij stuurde me laatst een script voor een Seinfeld-aflevering die Tjet had geschreven, gebaseerd op deze column. Ik schrok ervan hoe goed die was. Maar ook Harry Mulisch, Annie M.G. Schmidt, Brigitte Kaandorp – of wie je helden ook zijn. Je kan ze allemaal voor je laten werken. Wie gaat er mee, en wie niet? Maar vooral: hoe ver ga je dan? Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/23/maak-je-geen-zorgen-deze-column-is-niet-door-chatgpt-geschreven-a4898008</guid>
      <pubDate>Mon, 23 Jun 2025 05:57:40 +0000</pubDate>
    </item>
    <item>
      <title><![CDATA[Bladblazers, telefoons op speaker en ghettoblasters op de Veluwe: de hel is het geluid van anderen]]></title>
      <description><![CDATA[<p>Vroeger, als je op straat liep, moest je echt je best doen om iets te hóren. Een zingende merel, een kar die ratelde op de keien, een hond in de verte, een bouwvakker die floot, een scheetje van een meneer op het perron – dat was het wel zo’n beetje. Nu wordt er, zodra je je deur uit stapt, een muur van geluid over je uitgestort. Schreeuwende kinderen die zich van hun ouders „moeten kunnen uiten”. Telefonerende idioten met de speaker op standje kernoorlog. Dreunende bassen in de spijkerbroekenwinkel – „HEBBEN JULLIE LENGTEMAAT 34???” Pompende techno in de kroeg, de terreur van Arbeidsvitaminen op het werk, godbetert. En dan heb ik het nog niet eens over bladblazers. Of keiharde muziek in de mammografiebus, zo schreef een lezeres laatst: „om het geluid uit de behandelruimte te overstemmen” (denk daar maar eens over na). Fakkin’ ghettoblasters op de Veluwe. Schuurmachines. En, uiteraard, de muziek in de Appie. Katy Perry die in je oor staat te schetteren als je moet kiezen tussen pandanrijst en jasmijn – mijn uitgever komt daardoor altijd met de verkeerde thuis schreef hij laatst, áls hij al thuiskomt – de hel is het geluid van anderen. Ik kreeg een mail van ‘Bart en Catelijne’ (achternaam hier bekend), geschreven vanuit een café-restaurant waar „zoals zo vaak in de horeca, weer eens vervelende, storende en volgens ons totaal zinloze muziek op de achtergrond te horen is”. Wie wil dit, schreven ze. „Wie geniet hiervan? Moeten we de geluidsdrek gelaten over ons heen laten gaan, of moeten we soortgenoten zoeken en in opstand komen?” Goeie vraag. Ik had ze bijna geadviseerd om hun lot maar te accepteren. Tot 5 juni. Ik zal de dag nooit vergeten. Toen las ik bij Villamedia dat collega’s van DPG, het concern dat kranten en tijdschriften uitgeeft als Trouw, Libelle en de Volkskrant, een petitie hadden ingediend tegen de muziek op de wc’s op hun nieuwe kantoor. Daar jengelen sinds de opening namelijk radiozenders QMusic en rockballadzender Joe uit de luidsprekers . Probeer je dat eens voor te stellen. Muziek op het kantoortoilet. De enige plek ter wereld zo’n beetje, waar nog stilte is. Het laatste bastion van rust. De enige plek waar je even kon ontsnappen aan de ‘scrum master’, de kwartaalmeeting, dodelijke powerpoints, of de collega die ineens je baas is geworden. Waar je in foetushouding kon bijkomen met je hoofd tegen de rol. En daar nu dus Marieke en Mattie. Raden wat het geluid is. En ‘Africa’ van Toto voor de miljoenste keer. Huilen. Leed. Onrecht. Tot 5 juni dus. De dag die de annalen in zal gaan als de dag dat er eindelijk eens een streep werd getrokken tegen de geluidsterreur. De dag dat er een moedig Gallisch dorpje opstond tegen de bezetter en eiste: tot hier en niet verder, stelletje rukkers. Sterker nog. Ik voorspel dat 5 juni 2025 over 100 jaar wereldwijd met kransen en toespraken herdacht zal worden als de dag dat de aftakeling van onze beschaving een halt werd toegeroepen. Als de dag dat de stilte terugvocht. Lieve mensen – en ik richt me nu ook even tot Bart en Catelijne: ik weet dat we in onzekere, grimmige tijden leven, maar de moedige strijders van DPG brachten de hoop weer terug. Nu alleen nog even die petitie aannemen, modderfokkers. Heb je een vraag van de week, taboe, of ‘kwestie’ voor deze rubriek? Mail dan naar japkeddenktmee@nrc.nl Laatst kreeg ik een vraag van een lezer via Twitter. Hij had in een natuurgebied een bord zien staan met omgangsregels, waarvan er eentje luidde: „Groet elkaar vriendelijk.” Moet dat?, vroeg hij zich af. Moet je iedereen groeten? En moet dat alleen in natuurgebieden? Daar moest ik even over nadenken. Ik denk dat hoe verlatener een (natuur)gebied is, hoe eerder je iemand groet. Tenzij je een vrouw bent. Dan groet je vriendelijk, maar zwaai je daarna wel nadrukkelijk met een grote zeis. Voor de zekerheid. In stedelijk Nederland knik je naar iedereen op straat; behalve in Den Haag en bepaalde delen van Amsterdam – daar groet je niemand, zo vertelde een insider me. In Groningen knik je met een ‘moi’ erbij. In Brabant geldt de regel dat als je elkaar drie keer op een dag tegenkomt, je de ander op koffie trakteert. Van Zeeland weet ik te weinig, misschien kan Hugo de Jonge daar iets over zeggen. Op werk groet je alleen de eerste twee keer dat je iemand tegenkomt (de eerste keer uitbundig, de tweede keer met een knik); de derde keer en vaker verstop je je achter een plant, of doe je of je verdiept bent in je loopdossier. In een parenclub of bij de glasbak groet je je baas niet, maar je buurman wel. Verder groet je elkaar niet als je iemand tegenkomt die je kent, maar die overduidelijk aan het vreemdgaan is. Daarom is groeten in hotels ook uit den boze. What happens in een Van der Valk stays in een Van der Valk. Owja, en wielrenners kunnen beter niet groeten, mailde een wielrennende vriend. Het lijkt zo leuk, als je bezig bent met je record op Strava, om dat bejaarde koppel dat je bijna van de sokken reed even te groeten. Maar daar schrikken ze te veel van. En dan het groeten van Bekende Nederlanders. „Hé, wat leuk” is genoeg. En weer door. Dus niet achtervolgen, aanstaren en zeker niet aanraken. Kunnen jullie hier iets mee? NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/16/muziek-op-het-kantoortoilet-over-mn-lijk-a4897109</guid>
      <pubDate>Mon, 16 Jun 2025 05:57:40 +0000</pubDate>
    </item>
  </channel>
</rss>
