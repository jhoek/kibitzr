<?xml version="1.0" encoding="utf-16"?>
<rss version="2.0">
  <channel>
    <title><![CDATA[Japke-D]]></title>
    <link>https://www.nrc.nl/rubriek/japke-d-denkt-mee/</link>
    <description><![CDATA[Japke-D]]></description>
    <item>
      <title><![CDATA[Het Engels rukt op in Het Nederlands en helaas ook in de Dikke Van Dale]]></title>
      <description><![CDATA[<p>Deze week was ik gevraagd een praatje te houden ter gelegenheid van de feestelijke presentatie van de zestiende editie van de Dikke van Dale, het Groot Woordenboek der Nederlandse taal. Ik was er trots op – trots, dankbaar en gelukkig, maar echt! Want de Dikke van Dale! Hallo hé.  Het walhalla van de Nederlandse taal. De laatste poot onder de troon van het Nederlands. De bewaker van onze cultuur. Want taal is cultuur, de spiegel waarin we kijken om te zien hoe we zijn en wie we zijn. De spiegel die ons laat zien wie we wíllen zijn.  Taal maakt uit – hóé je iets zegt is vaak nog belangrijker dan wát je zegt. En Nederlands is onze taal, waar ik al zoveel jaren met zoveel plezier over schrijf. Nogal een eer dus, dat ik op dat feest gevraagd was te spreken.  En toch stond ik er ook met een bezwaard gemoed. De Nederlandse taal is aan het afbrokkelen.  Want er is een macht die oprukt, die aan de poorten staat en met grote vieze modderpoten binnen is komen stampen. Niet het Russisch, goddank. Nog niet. Maar wel een andere buitenlandse macht. En dat is natuurlijk het Engels. Het alomtegenwoordige, niet te stuiten Engels.  Het Engels is overal in onze taal. Op kantoren, in de reclame, op scholen, in de gezondheidszorg, op de ministeries, bij gemeenten, bij de kapper.  ‘Content’, ‘input’, ‘cashback’, ‘experience’, ‘targets’, ‘de patient journey’ – als ik sommige mensen hoor praten, is het soms net of ik ‘een story’ van een groepje Amerikaanse ‘influencers’ op Instagram sta te bekijken – zo onbenullig.  ‘Invites’ terwijl ze een uitnodiging bedoelen, ‘reminders’ als ik niet meteen reageer en ‘requests’ of ik ‘keynotes’ wil verzorgen, ‘wrap ups’ en ‘take home messages’ – om volslagen krankzinnig van te worden. Je zou ze allemaal in een taalkliniek willen laten opnemen. Ik noem dat altijd ‘de Engelse Ziekte’ – Engels dat nergens voor nodig is, Engels dat niets toevoegt, en alles krom praat wat daarvoor recht was, met als voorlopig dieptepunt iemand die me ooit vroeg of hij ‘een ask bij me mocht neerleggen’ – hij bedoelde: een vraag stellen.  Hoe onnodiger de managementhype, hoe meer Engels er gebruikt wordt, let maar eens op – purpose, the why, agile, lean, epic – ik ben inmiddels meer tijd kwijt om lezers uit te leggen wat hun baas bedoelt, dan aan m’n eigen werk.   Ik snap het wel. Het klinkt in het Engels natuurlijk een stuk minder ellendig, dat moet ik de Engelse school nageven. Zo klinkt het een stuk spannender als je zegt dat je vandaag een ‘deep dive’, een ‘brown paperbag-sessie’, een ‘stand-up’ en een ‘town-hall’ hebt gehad, dan dat je je van de ene totaal overbodige vergadering naar de andere hebt gesleept. Gelukkig was er in die wereld van al het ellendige nep-Engels altijd nog de Dikke van Dale. Het instituut van het Nederlands. Thuiskomen. Degelijk, stoffig, Nederlands, de bron waaraan ik me kon laven. Waarin je kunt opzoeken dat het niet ‘ik besef me’ is, maar ‘ik besef’. Waarin staat dat het niet ‘het vuur aan de schenen leggen’ is, maar ‘iemand het vuur ná aan de schenen leggen’. Als ik het even niet meer zag zitten met de Engelse Ziekte, ging ik ermee onder een dekentje bij de kachel zitten.  Hier was ik veilig.  Maar die tijd is voorbij. Ik maak me zorgen om de Dikke Van Dale. Want zelfs hier is de Engelse Ziekte opgerukt.  Zelfs hier, in het inner sanctum van het Nederlands, staat het Engels met z’n modderpoten te trappelen. De Engelse ziekte heeft nu zelfs de fundamenten van onze cultuur aangetast.  Sterker nog, ze zijn er zelfs trots op, bij de redactie! Want in het begeleidende persbericht van de zestiende editie werd juichend vermeld, alsof het een heuglijk feit betreft, dat de Dikke van Dale er een kleine 1.000 woorden uit het Engels bij heeft gekregen. Alsof we daar blij mee moeten zijn. Alsof we gezinsuitbreiding vieren, in plaats van het totale failliet van de Nederlandse taal. ‘airfryer’, ‘influencer’ en ‘streetfood’ staan er nu bijvoorbeeld in – alsof daar geen Nederlandse alternatieven voor zijn – luchtfrituur, rolmodel en kleine, veel te dure porties die je moet delen met je tafelgenoten – of wacht, dat is ‘shared dining’ (sjèrt daining). Maar bovenal: waarom? Waarom moeten er Engelse woorden in een Nederlands woordenboek? Als ik Engelse woorden wil opzoeken, pak ik wel een Engels woordenboek.  Sommige mensen zeggen ‘wat zeur je nou – boomer!’, vaak vlak nadat ze me in de DM van Twitter en LinkedIn gevraagd hebben wat die Engelse woorden op hun werk betekenen. Die critici vinden het een ‘verrijking’ van de taal, al dat quasi-nep-Engels. Op die manier groeit onze taal, zeggen ze. En verandert hij.  Ik vind dat niet. Ik vind alleen nieuwe Nederlandse woorden een verrijking van de taal, niet gemakzuchtige Engelse synoniemen. Dat soort woorden noem ik geen verrijking, maar een verdringing van de taal.  Ik zou dan ook zeggen: maak maar een nieuwe druk, Van Dale! Zonder Engelse Ziekte.  Want ik wil geen reminder maar gewoon een herinnering. Ik wil geen stand-up maar gewoon even liggen. Ik wil geen streetfood maar gewoon een (eigen) bord eten. Ik wil een Dikke van Dale voor BIJ de haard.  Niet eentje voor ERIN.    Deze column is gebaseerd op de toespraak, sorry, ‘speech’ die  Japke-d. Bouma   op 22 maart hield bij de presentatie van de nieuwe editie van de Dikke van Dale .  Hoe was jouw week? Tips voor  Japke-d. Bouma  via  @Japked  op Twitter. Waarom de  #tippelzone  in  #Utrecht  een slagveld is geworden. Geen hond snapt deze taal en ambtenaren en politici begrijpen niets van sekswerk #EditieNL   pic.twitter.com/iITMaf66Aj — Carmen Kleinegris ☔️ 🦓 (@CarmenKleinegri)  March 16, 2022   My spouse’s workplace is US & Europe-based, many people have never met in person. They’re having a company-wide retreat at a corporate campground next month. Each night, everyone will be assigned a *new* roommate. At *random*.  I would love to know people’s thoughts about this. — Jen Devon is on Instagram more often (@kisscrafter)  March 16, 2022   @Japked  ik wil dit gewoon even kwijt: ik had gister een programmalunch! En ik zag dat we ook een vacature hebben voor de functie van - houd je vast - deelprogrammamanager! Mocht je interesse hebben, kan ik een goed woordje voor je doen 💪 — Herald van Gerner (@heraldvangerner)  March 18, 2022   Es war irgendwo zwischen Krieg, Pandemie und Klimahölle, als sie auf die Idee kamen, uns in Kleiderschränken arbeiten zu lassen.  pic.twitter.com/RnWlDzhH1Z — Leo Fischer (@leogfischer)  March 20, 2022   In elk geval een smoelensmid met on-Rotterdamse pretenties. “Parla House of Dentistry is een multizintuiglijke experience…waar treatment experts ervoor zorgen dat je altijd de beste versie van jezelf kunt zijn”. Zocht jij nog een tandarts  @Japked ?  https://t.co/rNbqPys1BE   pic.twitter.com/Ym16EWJesf — Rob van den Berg 💉💉 (@vandenberg_rob)  March 21, 2022     Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/03/22/ik-maak-me-zorgen-om-de-dikke-van-dale-2-a4104111</guid>
      <pubDate>Tue, 22 Mar 2022 00:00:00 +00:00</pubDate>
    </item>
    <item>
      <title><![CDATA[„Totaal overprikkeld” na een dag op kantoor]]></title>
      <description><![CDATA[<p>Laatst ging ik voor het eerst in twee jaar weer eens naar kantoor en was ik daarna doodmoe. Alsof er een bus over me heen gereden was.  En dat terwijl ik alleen maar wat gesprekjes had gevoerd met collega’s, een ommetje had gemaakt met een vriendin en in een ramvol eetcafé had gegeten. Gewoon, zoals ik vroeger twee, drie, vier keer per week deed. En nu was ik na één keer al doodop? Wat was er gebeurd? Toen ik er op Twitter naar zocht en vroeg, bleken meer thuiswerkers dit te herkennen na de eerste dagen weer naar kantoor. „Alsof ik knock-out ben geslagen”, schreef er één. „Nu zin om de komende 48 uur gewikkeld in een donzen deken in een donkere kamer te liggen”, een tweede. „Totaal overprikkeld en in paniek” een derde. Hoe kan dit? Hoe deden we dit vroeger dan? Ik weet het niet zeker, maar ik denk zo: We trotseerden regen en wind. Gingen tanken, plakten onze band, stonden op als de wekker ging (!), fietsten, laptop mee, sjouwden met beamers, legden polders droog, bouwden bruggen, schoten afspraken in, zetten rapporten in de grondverf, verse maaltijden in de vriezer, brood smeren,  oppas regelen, met de VOC naar de Oost – even met je hoofd tegen een muurtje beuken en  weer door. Nu, na twee jaar met een dekentje op de bank, zijn we als topsporters die maanden in het gips hebben gezeten: het geringste zuchtje wind blaast ons omver – we zijn watjes geworden. Gaat even duren voor we weer terug zijn op het oude niveau. Dat euforische gevoel van productiviteit na een paar bila’s, mietings,  deep dives , een lunch, even kletsen, koffie en die achterlijke reistijd heen en terug – we leken wel gek, maar we dáchten dat we hartstikke goed bezig waren.  Tijdens de coronacrisis kwamen we erachter dat we thuis in een ochtend konden doen waar we op kantoor drie dagen over deden – met tijd over en vaak nog beter ook. Daarom zijn we moe van een dag kantoor. Omdat we het nu weten: we hebben geen reet gedaan. De hele dag door. De portiersloge („ik heb m’n kniebanden gescheurd bij het voetballen”), de mensen van de ict („nee wij hebben nooit thuisgewerkt, haha.”), de mensen van de catering („de gevulde koeken zijn in de aanbieding”), het secretariaat („er zit een fout in je loonstrook”): mensen die je twee jaar niet zag, sprak of nodig had.  Ons brein is al die stemmen, geuren, prikkels en geluiden niet meer gewend. We kunnen ze niet meer  muten , wegdrukken, ophangen of tegen ze zeggen „ik rij een tunnel in”.  Een aardige collega zei afgelopen week: „Ik denk de hele dag: ‘hou toch je fakkin kutbek’. Dat had ik vroeger nooit.” Een lezer schreef dat het geluid van mensen die een appel eten haar al door merg en been gaat. Een ander: „Nu weet je ook eens wat autisten de hele dag voelen.” We zijn de onzin verleerd, hebben kortere lontjes gekregen. En mensen met korte lontjes zijn sneller moe.  Dat als we niet naar kantoor kwamen, de hele wereld in zou storten – dat gaf ons energie. Nu weten we dat niemand ons mist als we thuis blijven. Sterker nog: dat het vaak een stuk beter gaat zonder ons. Dat we net zo goed in onze pyjama thuis kunnen blijven. We vragen ons af: zitten we hier nog wel goed? Wat is mijn baan waard als hij gestript is van alle franje? We zijn tobbers geworden. Een collega zei laatst: „Ik ben tijdens de coronacrisis niet twee, maar tien jaar ouder geworden.”  Zijn ook wíj ons gaan afvragen waarom we helemaal naar Oldenzaal zouden rijden voor een congres (uitstoot!, files! reistijd!) of überhaupt de snelweg op zouden gaan of de trein in om naar kantoor te gaan. We zijn kritisch geworden. Zeurpieten. En zeurpieten zijn sneller moe.  Toen sliepen we ook in de trein, met opgedroogd kwijl in je mondhoek wakker worden en dan duizelig de fietsenkelder in. Toen bezweken we ook op de vrijmibo. Toen zaten we ook al af en toe op het randje.  Rest de vraag: hoe dán? Hoe gáán we dit ooit weer doen? Kantoor, ons sociale leven, leven überhaupt. Gaan we nu dood? Nee joh. Doe niet zo dramatisch. Gewoon weer even de tandjes op elkaar.  Dus consequent elke week twee keer een vrijmibo (ook een op maandag), en dan flink aangeschoten naar huis. Permanent, waar je ook heen gaat en ook in het weekend, je vouwfiets meenemen, je laptop, toegangspas en een overheadprojector, zodat je er weer aan went.  Bewust tien vergaderingen op één dag plannen. Jezelf weer leren om af te stompen. En dan daarna gewoon weer ouderwets vijf dagen per week naar kantoor.  Maak je geen zorgen. Alle vertrouwen. Dit gaat helemaal goed komen.  Hoe was jouw week? Tips voor  Japke-d. Bouma  via  @Japked  op Twitter. 	https://twitter.com/EllendeBruin/status/1499288215596982275  Vandaag de hele dag op kantoor geweest, met mensen gepraat, vergaderd en brainstorms gehad. Nu zin om de komende 48 uur gewikkeld in een donzen deken in een donkere kamer te liggen. — Rianne Meijer (@globalistaa)  February 28, 2022   @Japked  ik had de memo gemist dat we na corona niet meer in formeel werkkloffie naar kantoor gaan. (bijna) iedereen was in spijkerbroek en mij, in pak, werd gevraagd of ik een presentatie ging geven.  En ik had net nieuwe nette schoenen gekocht voor kantoor. blaren voor niks… — Annemarie Montulet (@AMontulet)  March 11, 2022   Ik werd afgelopen week uitgenodigd voor een “Kleedkamergesprek”. Ik moest het opzoeken, het schijnt inderdaad vaker te worden gebruikt. Ken je deze al,  @Japked ? — Gina (@GinekeD)  March 12, 2022     Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/03/15/vijf-dagen-naar-kantoor-hoe-deden-we-dat-ooit-a4101810</guid>
      <pubDate>Tue, 15 Mar 2022 00:00:00 +00:00</pubDate>
    </item>
    <item>
      <title><![CDATA[Een knop in Teams die alle piemels kleiner maakt]]></title>
      <description><![CDATA[<p>Ik had deze week, naar aanleiding van de piemel van Marc Overmars, natuurlijk wéér over seksuele intimidatie op het werk kunnen schrijven – net als de afgelopen vier weken. Maar de moed zonk me in de schoenen toen ik Overmars’ reactie las toen uitkwam dat hij ongevraagd dickpics naar vrouwelijke collega’s had gestuurd. Namelijk, hou je vast: „Helaas realiseerde ik me niet goed dat ik hiermee grenzen heb overschreden.” Pardon?? Ja, hij realiseerde het zich niet goed. Daarvan was ik zó verbluft dat ik dacht: deze beker laat ik even aan me voorbijgaan – bij Ajax valt niets meer te redden. Er was bovendien genoeg belangrijk ánder nieuws in m’n portefeuille! Want weten jullie nog dat ik ooit schreef dat ik een knop in Teams en Zoom zou willen die mensen kleiner maakt naarmate ze langer aan het woord zijn? Om al die ellendige, ellenlange sessies wat te veraangenamen? Nou, je gelooft het niet: DIE KNOP IS ER NU! Afgelopen maand lieten helden/ontwikkelaars Maarten Witteman, Jaro Vanderheijden en Siebe Vander Henst van DPG Media me weten dat ze de knop hebben gebouwd  én dat hij werkt , zo lieten ze zien op LinkedIn. Vooralsnog alleen in Google Meet, maar hij is vast ook snel voor andere platforms beschikbaar.  Dat is toch té leuk?! Speciaal voor mij! En heerlijk toch, na bijna twee jaar thuiswerken? Deze kantooramazone knapte bijna uit elkaar van trots. Maar ik werd ook overmoedig. Want als dít al mogelijk is, zijn er vast nog veel meer nuttige functies te ontwikkelen! Misschien iets voor de piem van Marc Overmars? Dat die steeds kleiner wordt naarmate hij hem vaker verstuurt! Misschien ook voor WhatsApp?! Of wacht, daar zou ik juist níét over schrijven. Gelukkig kwam ik op Twitter een hoop ‘nette’ wensen voor nieuwe knoppen tegen. Zóveel, dat ik dacht: ik zet ze even op een rij. Komen ze, ontwikkelaars. Er is nog een hoop voor jullie te doen! Dat je niet  langzaam  uit beeld verdwijnt als je veel praat, maar acuut als je onzin verkoopt. Zorg dat bevlogen sprekers steeds groter worden. Of dat je stem steeds hoger wordt of zachter – al naar gelang de hoeveelheid onzin. „Waarmee automatisch een bullshitbingo start die de winnaar slingers, ballonnen en een vrijstelling geeft voor de rest van de meeting”, schreef een lezer. Of eentje die juist 220 volt door de muizen jaagt van mensen die „borgen, onboarding en content” zeggen, schreef een ander. „Ik wil daar grif voor betalen.” Die vooraf instelt hoeveel minuten iemand mag praten en het volume uitdraait voor wie er overheen gaat. Die iedereen een bonus uitbetaalt als een vergadering eerder is afgelopen. Die je neus langer maakt als je liegt. Of beter nog: een ‘flushknop’ waarmee je iedereen die uit z’n nek kletst, zonder poespas uit de vergadering kan gooien zoals ‘de rode stoel’ in de talkshow van BBC-presentator Graham Norton. Aan te zetten als je het met iemand eens bent, maar ook om een overenthousiaste spreker de mond mee te snoeren. Waarop je eens in de vijf minuten moet drukken om te laten zien dat je nog meedoet. Doe je dat niet, en ben je een wasje aan het draaien, fruit aan het pureren, nagels aan het knippen, de hond aan het kammen of de vaatwasser aan het uitruimen, dan word je eruit gegooid. „Of je camera wordt ingeschakeld, in het geval van mijn slaperige leerlingen”, schreef een docent. Prima idee. Dat een vergadering meer als een sportwedstrijd in beeld wordt gebracht. Met nagelbijters, rondetijden, zielsblije mensen en teleurgestelde gezichten op de juiste momenten, zodat iedereen geboeid blijft kijken, hoe saai de ‘sporters’ ook zijn. Reken maar dat je collega’s er dan de vaart inhouden! In plaats van de mensen die aan het woord zijn. Ik wil sowieso een knop die collega’s met katten en honden groter maakt. Waarmee je manager denkt dat iedereen meedoet, terwijl in werkelijkheid alle collega’s ongestoord hun eigen werk afmaken. Een knop waarmee je je stem kan veranderen in die van George Clooney of Scarlett Johansson, en, dat vond ik zelf een gouden idee: een ‘beoordelingsknop’ waarmee je na een vergadering kan laten weten ‘hoe waardevol deze bijeenkomst voor jou was’. „Managers met een acht of hoger krijgen opslag, managers met een vijf of minder moeten verplicht op cursus”, schreef een lezer – briljant. Die mensen die gelijktijdig beginnen te praten automatisch op stil zet. Die mensen op stil zet die iets zeggen dat al honderd keer gezegd is. Voor parkieten, blaffende honden, (amateur)bouwvakkers, koffiezetapparaten, of „nou ja, eigenlijk voor alle omgevingsgeluiden”. Ik zou zeggen: kom maar door, ontwikkelaars – wie maakt ons blij?! Deze kantooramazone kan nog véél trotser. Hoe was jouw week? Tips voor  Japke-d. Bouma  via  @Japked  op Twitter. Help,  @japked , ik kom net uit een gesprek waarin het onder meer ging over het uitrollen van een vlekkenplan. Ik heb mijn handen eerst maar even gewassen.  pic.twitter.com/HGwKul1UiU — ᴇᴅᴡɪɴ ᴠᴀɴ ᴍᴇᴇʀᴋᴇʀᴋ (@EdwinvMeerkerk)  February 2, 2022   @Japked  ‘En waar krijg jij energie van?’ ‘Van een boterham met pindakaas en mijn vingers in het stopcontact!’ — Jos Groenenboom (@GroenenboomJos)  February 2, 2022   NEEEEEEEEEEEEEEEEEEE………  @Japked  Deze is voor jou !  https://t.co/zoRdfCWZjA — Dees (@caseofdees)  February 3, 2022   Mijn zoon (4) tegen mij: ‘Pap, weet je wat de wereld nodig heeft om vrijheid, welvaart en eerli..’ Ik: ‘Stop maar jongen, de kans dat iemand op Twitter dit gaat geloven is nagenoeg nihil.’ — Maarten Hopman (@maartenhopman94)  February 6, 2022   Waar ligt de grens?  Alles wat je niet tegen je moeder of dochter zou zeggen zeg je ook niet tegen vrouwen op je werk.  •Leuke blouse ✅ •Leuke blouse, laat je vrouwelijke vormen goed zien. ❌ En als je regelmatig een foto van je lul naar je ma stuurt zou ik psychiater bellen. — Kelly Sinke (@KelRebel)  February 7, 2022     Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/02/08/een-knop-die-alle-piemels-kleiner-maakt-a4086305</guid>
      <pubDate>Tue, 8 Feb 2022 00:00:00 +00:00</pubDate>
    </item>
    <item>
      <title><![CDATA[Hallo John de Mol. Dit had je kunnen doen]]></title>
      <description><![CDATA[<p>Vorige week had ik beloofd nu eindelijk eens iets te schrijven over gelijke behandeling van mannen op het werk, in plaats van altijd maar weer over die vrouwen. Maar toen kwam Tim Hofman met een hele diepe beerput vol dickpics, veronderstelde verkrachting en seksuele intimidatie bij  The Voice of Holland  en dacht ik: de rechten van mannen kunnen wel even wachten.  Zeker toen ik John de Mol hoorde zeggen dat hij niks had kunnen doen tegen alle seksuele intimidatie op zijn werkvloer. Hij wist immers van niks, de arme schat, de vrouwen hadden hem nooit wat verteld! Dus daar stond de machtigste man van de Nederlandse televisie, met lege handen, god wat had ik met hem te doen. Als je na jaren meisjes en jongens te hebben uitgebuit nog steeds niet doorhebt hoe machtsmisbruik werkt, heb je écht hulp nodig.  En dus dacht ik, misschien moet ik die taak dan maar op me nemen. En John de Mol eens uitleggen hoe het zit met seksuele intimidatie, waar het begint en wat je eraan kunt doen. Misschien ook handig voor andere mannen die het nog steeds niet helemaal snappen. Daarvoor heb ik de belangrijkste vragen en opmerkingen die ik de afgelopen maanden van jullie kreeg even op een rijtje gezet. Komen ze. Niet waar, mannen. Jullie kunnen juist álles doen tegen seksuele intimidatie. Sterker nog, jullie hebben de sleutel in handen. Het treurige feit is namelijk dat gedragscodes, trainingen sociale veiligheid en ‘meldpunten’ tegen seksueel geweld niets zullen uithalen als mannen niet meehelpen en zich uitspreken tegen seksuele intimidatie. Het probleem begint bij mannen, maar stopt ook bij mannen. Zeg dus: wij mannen tolereren dit niet langer in ons bedrijf. Zeg het elke dag tot het stopt. Omdat mannen die vrouwen kleineren niet naar vrouwen luisteren. Die respecteren vrouwen niet eens. Mij ook niet, zie ik elke dag op Twitter. Eén man maakt meer indruk dan een hele werkgroep vol vrouwen. Triest, maar waar. Spreek je collega’s, vrienden, neefjes, broers en teamgenoten dus aan als ze over de schreef gaan en jij ernaast zit.  Zeg: „Zo praten we hier niet over vrouwen.”  Zeker. Maar elke dag dezelfde geintjes tellen op. En de fysieke seksuele intimidatie borduurt daarop verder, als jij er niet bij bent.  Meelachen bepaalt de cultuur en maakt dat de dader zich veilig voelt, en het slachtoffer zich onveilig. Lach dus niet, maar zeg stop. Als je het verschil niet ziet tussen flirten en een dickpic sturen, grenzen over gaan en seksueel pestgedrag, kun je misschien inderdaad beter stoppen met flirten.  Euh, nee. Eigenlijk nooit, is mijn ervaring.  Een vrouw hoeft geen decolleté tot haar navel te dragen op het werk, dat ben ik met je eens. Maar de échte waarheid is dat het niks uitmaakt wát ze draagt. Als ze een hooggesloten trui draagt, een boerka of een uniform krijgt ze nóg opmerkingen – dat ze te preuts is, dat het wel wat losser kan.  Niet alles gaat over jou. Word je boos over wat andere mannen vrouwen aandoen? Laat dan zien dat jij anders bent.  Is nergens voor nodig. Roep ze tot de orde. 61 procent van de vrouwen krijgt seksueel getinte opmerkingen te horen op het werk, tegen 18 procent van de mannen, zo blijkt uit onderzoek in opdracht van vakbond CNV. Een derde van de vrouwen krijgt met fysieke seksuele intimidatie te maken op het werk tegen 5 procent van de mannen. 1 op de 8 vrouwen is ooit verkracht, tegen 1 op de 25 mannen. Die worden blijkbaar niet vertrouwd, als vrouwen zich er niet melden.   Lijkt mij wel. Dickpics zijn namelijk net muizen: als je er één ziet, weet je dat er tientallen andere zijn. Meteen de auto inleveren dus en op de taxi, voor mannen die dit ongevraagd doen. Wegwezen.  Als een waarschuwing binnenskamers wordt gegeven, haalt hij niets uit. Geef reprimandes in het openbaar, zodat iedereen het kan horen. Dat is meteen een goed signaal naar de slachtoffers én naar andere werknemers. Vind je het zielig voor de dader?  Ongevraagd een dickpic naar een collega sturen, dát is pas zielig. Vertel hem dan dat seks tegen haar wil verboden is, dat je niet ongevraagd dickpics stuurt naar vrouwen en dat ‘nee’, ‘nee’ betekent. Ga er niet vanuit dat je zoon dit al weet.  Klopt, ik maakte vroeger ook foute grappen, wilde ook ‘stoer’ zijn. Maar Tim en ik hebben ons leven gebeterd. Dat kun jij ook! Nee. Zeg liever tegen een vrouw die iets naars met je deelt: „Wat goed dat je me dit vertelt” en: „Wat heb je nodig?”   Dat  ben je wel. Als jij je correct gedraagt, zullen andere mannen in de organisatie ook eerder geneigd zijn dat te doen.  Het is niet stoer om schuine grappen te maken, mannen uit te schelden voor homo, veel te drinken en met veel verschillende vrouwen het bed te delen. Dat idee van mannelijkheid is achterhaald.  Dat is nu juist het probleem, het zijn geen monsters maar gewoon mannen zoals jij. De buurjongen, je docent, je sportinstructeur, de regisseur, de bandleider, je collega, je neefje, je vader, de vader van een vriendinnetje – zij zijn het, die grenzen overgaan. Afgelopen weekend viel bij mij ineens het kwartje, dat veel mannen zich misschien daarom wel zo aangevallen voelen als ze als ‘mannen’ aangesproken worden op dit gedrag. Omdat ze niet met monsters vergeleken willen worden.  Zeker, er zijn ook de doodenge verkrachters, de tbs’ers op verlof die met ducttape en handboeien op stap gaan om vrouwen te vinden, die hebben we er ook nog bij. Maar veel vaker is het iemand zoals jij.  Daarom moeten vrouwen altijd alert zijn, moeten we opletten wat we doen, overal. Daarom lachen we grappen weg, om geen aanstoot te geven, omdat we weten dat het altijd veel erger kan worden.  Snap je het nu, John? We hebben je nodig. Juist machtige mannen als jij. We hebben álle mannen nodig. Waar blijven jullie? Hoe was jouw week? Tips voor Japke-d. Bouma via  @Japked  op Twitter. We don’t care about your Wordle.  pic.twitter.com/OZ8WEYy0mN — RoodBaard 💎 (@RoodBaart)  January 15, 2022   Recently one of our newest team members asked if he could decorate his cubical. When I said yes, I wasn't expecting this…  pic.twitter.com/ovivyQbwDL — Mike Beckham (@mikebeckhamsm)  January 20, 2022   @Japked  dit is er weer één om in te lijsten: Het wordt aangepakt “met een informele strandstoelsessie-light met een facilitator om te komen tot gewenste kaders op hoofdlijnen.” — John van den Berg (@John_vd_Berg)  January 24, 2022     Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2022/01/25/hallo-john-de-mol-dit-had-je-kunnen-doen-a4083199</guid>
      <pubDate>Tue, 25 Jan 2022 00:00:00 +00:00</pubDate>
    </item>
    <item>
      <title><![CDATA[Dit nemen we mee naar 2022 en dit mag 2021 houden]]></title>
      <description><![CDATA[<p>De helft van de tijd vergeet ik welk jaar het is, maar afgelopen week attendeerde een collega me erop dat het bijna 2022 is en dat betekent dat 2021 voorbij is. Goddank. Ik vond het een lastiger jaar dan 2020.  Want inmiddels zitten we al bijna twee (!) jaar in de coronacrisis met amper wat uitzicht op verbetering en weet ik soms echt niet meer waar ik de motivatie vandaan moet halen voor nóg een coronajaar op het werk. Wórdt het beter in 2022? Ik durf er nog geen stuiver op te zetten. En toch was het ook weer niet allemaal ellende hè, in 2021. We kregen handigheid in het thuiswerken, of nou ja, de meesten van ons; we mochten zelfs af en toe weer naar kantoor, gingen oefenen met ‘hybride werken’ en veel kantoortijgers kwamen er achter dat thuiswerken niet altijd de hel is. En dus dacht ik: laat ik eens een overzicht maken van dingen die we willen houden in het nieuwe jaar op het werk, die eigenlijk best goed bevallen sinds de coronacrisis. Met uiteraard ook aandacht voor de absolute coronamissers van 2021 die we nooit meer terug willen op de werkplek. Misschien blijkt dan dat 2021 best meeviel en we met frisse moed aan 2022 beginnen. Of juist niet natuurlijk.  Je zal maar geen hond, kat of andere viervoeter met een vachtje gehad hebben het afgelopen jaar om rondjes mee te lopen, tegenaan te kletsen tijdens het thuiswerken of bij uit te huilen – dan had je écht een zwaar jaar. Iedereen die tijd, moeite en zorg in een dier wil investeren weet: een huisdier kan je leven redden en daar gaan ze gelukkig ook mee door in 2022. Sterkte voor alle dierenhaters, mensen die allergisch zijn en mensen zonder tijd voor beesten: we leven met jullie mee. Dat gaan we niet meer doen hoor, in 2022. Dat plannen we in het vervolg gewoon weer midden in een week.  Dat was heerlijk, geef het maar toe: dat je door corona je kinderen niet meer in de klas mocht brengen. Daar gaan we  in 2022 mee door. Heerlijk efficiënt, geen gedraal en geen tranen meer in de klas. En je kinderen hoeven zich niet meer voor je joggingbroek en slippers te schamen.  Ik vind het een prestatie dat jullie het het afgelopen jaar volgehouden hebben, al die uren achter elkaar naar een scherm staren met  je collega’s in kleine vakjes opgehokt – met hun neusgaten, boezems, wasmanden, onderkinnen en badjassen. Maar 2022 wordt toch echt het jaar dat we ermee gaan ophouden. Al die uren videovergaderen putten ons uit, voegen niets toe en kunnen net zo goed in een mail.  Gelukkig deden de meeste mensen dat ook  in 2021: de mail wegwerken tijdens het videovergaderen, de was opvouwen, neusharen knippen of wortels schrappen, maar als toch niemand meer luistert, kunnen we er beter helemaal mee stoppen, sorry managers. Stuur maar een video als je zo nodig bewegende beelden wilt. Wij gaan weer even aan het werk.  En toch gaan we ook weer niet álle online vergaderingen afschaffen in 2022. Klinkt gek, maar ze hebben ook voordelen. Om niet uren te hoeven reizen voor een overlegje van een half uur bijvoorbeeld. Maar ook voor gehandicapte collega’s voor wie ‘even’ naar kantoor  een mijl op zeven is, om even een kijkje te nemen op dat vroeger zo vermoeiende congres, en voor iedereen die verkouden is, of anderszins even geen zin heeft in collega’s om zich heen.  Maar hou het dus kort! Als de hele inauguratie van Joe Biden in een half uur kan, inclusief J-Lo, Amanda Gorman en Lady Gaga, dan kan jouw werkoverlegje zéker in dertien minuten. Maximaal. Pas op hoor, ik hou jullie in de gaten. Jullie worden allemaal ontslagen. Net als mensen die eten tijdens het online vergaderen, naar de wc gaan zonder hun geluid uit te zetten of ‘governance’, ‘iemand ergens in meenemen’, ‘op de lijn komen’, ‘fysieke hotspots’, ‘inschieten’, ‘aanhaken’ en ‘insteken’ zeggen. Iemand moet de boodschap brengen en dan doe ik het maar weer. Ergens is tijdens de coronacrisis het misverstand ontstaan dat je niet zou mogen klagen over gemiste inkomsten door corona, je manager die nog steeds geen idee heeft wat ‘hybride werken’ is, het werk dat je over de schoenen loopt of de muren die thuis op je afkomen, maar dat is onzin: klagen mag gewoon, ook in 2022 want klagen lucht op.  Trek je dus niks aan van mensen die zeggen dat ze het erger hebben, die geen baan hebben of die ‘gewoon’ naar hun werk moesten tijdens de coronacrisis en zeg gerust af en toe ‘kackerdekudt’, hét klaagwoord van 2021 – daar wordt iedereen beter van. En ja, daarna, uiteraard, weer netjes je zegeningen tellen. Er zijn weinig aspecten van het moderne werkende leven waar we collectief zo de schurft van krijgen als van de groepsapp van het werk. Maar er is nog één ding ergerlijker, en dat is de gevouwen handjes-emoji die je van Jan en allemaal krijgt toegestuurd – we worden er week en misselijk van en gaan ermee ophouden in 2022. Datzelfde geldt voor de hashtags #blessed, #lovemyjob en #thewordisout op LinkedIn, mails die worden afgesloten met ‘gaarne actie’ en humblebraggende zinnen als: „ik heb een mooie online training mogen geven”, of: „ik heb een waardevol webinar mogen organiseren”, maar je kunt niet alles tegelijk afschaffen. Dat doen we in 2023. We hebben er het huis niet voor, worden er eenzaam van of hebben juist weer veel te veel huisgenoten die je van je werk houden, maar toch durf ik de conclusie te trekken dat we thuiswerken niet meer willen missen in 2022.  Want onze eigen koffie, de bh-loze dagen, vergaderen met de kat op schoot, niet meer elke dag in de file hoeven staan, uitslapen tot tien minuten voor de eerste vergadering, de wasjes tussendoor, lunchen met je pubers, sporten na een saaie vergadering: de voordelen zijn de afgelopen twee jaar genadeloos aan het licht gekomen. En de grootste verrassing: de productiviteit nam niet af, zo blijkt uit alle thuiswerkstudies uit 2021. Eat that, managers – 2022 wordt het jaar van het veel vaker vrijwillig thuiswerken. En toch gaan we kantoor ook meenemen naar 2022. Voor iedereen die niet thuis kán werken, voor de gezelligheid of om ‘gewoon’ weer even met z’n allen te zijn. Als we iets geleerd hebben in de coronacrisis is het dat fulltime kantoor niet werkt, maar fulltime thuis ook niet.  Wat niet wil zeggen dat we álle kantoren meenemen naar 2022. Integendeel. We gaan flink wat van die naargeestige schuren langs de snelweg sluiten – zaten we daar ooit écht allemaal elke dag? Ja, dat zaten we.  We maken er woonruimte van. Appartementen, sociale woningbouw, huizen voor starters en studenten: kom op nou planologen, ‘omgevingsmanagers’ en architecten, maak jezelf (weer eens) nuttig. Langs de snelweg gaan we dus druk verbouwen. Maar in de stad houden we ermee op in 2022. Want denk eens aan je buren die allemaal moeten thuiswerken: het is echt genoeg geweest met al dat zagen, boren, drillen, schuren en frezen. We stoppen trouwens ook met bladblazers en hogedrukreinigers. Het is klaar, Nederland is af. Kunnen alle aannemers mooi aan de slag met het verbouwen van al die kantoren tot woningen. Knotsgek werden we in 2021 van al die mensen die buiten lopen te bellen op de speaker. Hou daar eens mee op, met al dat gezwets op straat, op het balkon of in je tuin met je mobiel als een cracker voor je gezicht. Doe gewoon oortjes in, of hou de telefoon aan je oor. Zo moeilijk is het allemaal niet. Net als al die mensen die ineens één op één met je willen videovergaderen – stop daar eens mee. Daar is de telefoon voor! En die gaan we dan ook gewoon gebruiken in 2022. We blijven wel buiten rondlopen in 2022. Vroeger zaten we de hele dag op ons luie gat  op kantoor, nu maken we ommetjes tijdens de lunch, kopen we tussen de middag een broodje bij de bakker of een fles wodka bij de slijter (steun de lokale middenstand mensen) – wát je ook bedacht hebt in 2021 om je dagelijkse 10.000 stappen te halen, blijf het doen in 2022. Neem meteen de hond even mee of een eenzame buurtgenoot. Als iets meedogenloos is aangetoond de afgelopen twee jaar, is dat ‘gezelligheid’ online niet af te dwingen is. „Maar je moet toch íéts om de spirit erin te houden”, zeggen sommige mensen, klopt, maar een Teams-verbinding open zetten en dan maar hopen dat mensen daar vanzelf gezellig met elkaar gaan doen is  hetzelfde als de koelkastdeur open zetten en  hopen dat het bier er vanzelf in opduikt. ‘Energize’ jezelf liever met een kop warme chocolademelk, gooi een emmer water over je heen, vraag een leuke spreker voor je online borrel of ga lekker onder de douche staan. Af en toe een collega bellen voor wat kletspraatjes doet ook wonderen. Maar online vrijmibo’s zijn geen vrijmibo’s.  Wat mij betreft: dé uitvinding van de coronacrisis – hadden we die maar 20 jaar eerder gehad – de muteknop. Middenin een ‘lessons learned’ de boel even op stil kunnen zetten, halverwege een deep dive het hele zaakje de mond snoeren of gewoon alleen maar die ene irritante collega: hoe deden we het ooit zonder!? Die knop gaat straks ook mee als we (ooit) weer teruggaan naar kantoor.  Als we ergens collectief eczeem van krijgen is het wel van de term ‘hybride werken’ en nog erger: al het loze gepraat erover. Daar gaan we mee ophouden in 2022 en in plaats daarvan gaan we het eindelijk eens dóén.  Managers die  er seminars over organiseren durven gewoon niet te kiezen, schreef een lezer, en zo is het. Ga dus uitproberen, proefdraaien, testen, vallen, weer opstaan en opnieuw beginnen met de combinatie thuiswerken en kantoorwerken – dat is echt de enige manier – praatjes vullen geen gaatjes. Veel succes ermee. Vroeger zaten we allemaal uren in onze zaaltjes tijdens al onze netophaalsessies, scrums en  brown papers . Sinds de coronacrisis vergaderen we wandelend, snorkelend, bergbeklimmend, zwemmend en fietsend en daar gaan we mee door in 2022.  Ik zie in ieder geval steeds vaker mensen buiten met oortjes in, heftig gesticulerend over hun ‘big hairy audacious goals’, ‘executiekracht’  en ‘procesregie’ – heel goed. Als we ooit weer naar kantoor mogen,  vergaderen we nooit meer binnen. Zullen we dat afspreken? We gaan weer lekker door elkaar praten tijdens online vergaderingen. Net als vroeger op kantoor. We rijden de voorraden desnoods in bestelwagentjes naar kantoor mensen, maar 2022 wordt culinair een hoogtepunt. Zowel thuis als op kantoor. De ‘customer journey’ of, nog erger: ‘de klantreis’ was altijd al een van de meest ergerlijke termen op je werk. Maar nu ook gemeenten, de Belastingdienst, ziekenhuizen, de IND en zelfs de zelfmoordpreventielijn (!) er op hun websites en in vacatures over zemelen, wordt het pas écht tijd er korte metten mee te maken. Geloof me: echt geen burger, patiënt, asielzoeker of gedupeerde van de Toeslagenaffaire wil vertellen hoe ze hun ‘klantreis’ ervaren hebben, stelletje rare marketeers. Doe normaal! Als de bedrijfskantines en de horeca weer eens dicht zijn nemen we het heft in eigen hand en frituren we de kroketten, grillen we de courgettes en maken we die smoothies en koffies met havermelk zelf. Stukje professionalisering naar de inwendige mens toe. Het ’s ochtends om 6 uur op, baby naar de opvang, 9 uur werken, reistijd, de baby weer ophalen, boodschappen doen, koken, sporten en doodop weer naar bed – hoe we het ooit deden in 2021 is niet van belang. Van belang is dat we in 2022 nooit meer die tredmolen in stappen. Het komende jaar gaan we met oppas, vaders, moeders, grootouders, traiteurs en goedwillende bazen uitvinden hoe. We steunen elkaar. Nooit meer in de file in 2022. Ik doe mee. Jullie ook? Als íéts niet geholpen heeft de afgelopen twee jaar, is het de gedachte: ‘dit gaat ooit weer voorbij’. Denken ‘dit blijft nog tien jaar zo’ maakt je zoveel daadkrachtiger. Zo ben ik zelf ook opgevoed, als ‘depressionist’, dat heeft socioloog René Gude, god hebbe z’n ziel, me geleerd. Een depressionist is een mislukte pessimist. Ik denk altijd: ‘het zal wel niks worden’ en dan valt het altijd mee. Hou vol lieve mensen. Ik wens jullie een mooi, gezond en liefdevol nieuw jaar - ook alle pessimisten. Put hoop uit kleine dingen en hou je taai. Volgende maand zingen de merels al weer. Als ik ooit nog eens een voorbeeld nodig heb van het begrip klantreis….  https://t.co/AqJZbCIRvg — Jasper Mulder (@NuJasper)  July 10, 2021 Aan lokale activiteiten trekken. Kom er maar in,  @Japked   https://t.co/f2P7sE9XDp — Sabine Mutsaers (@puntmutsaers)  October 8, 2021   Een "urban woonzone". Dat heet toch gewoon een woonwijk? 🤣 cc:  @Japked — Se®ge von Twit (@SergeTwit2)  October 8, 2021 De  @InspectieSZW  gaat weer @Arbeidsinspectie heten.  Vanwege de duidelijkheid…. En dan wordt de afkorting NLA: Netherlands Labour Authority. 🙄 @Japked   pic.twitter.com/aYL8frILD3 — Vera Dalm🐰 #houjehartopen (@veradalm)  October 25, 2021 Ook demissionair minister  @Barbara_Visser1  is te gast op het  #Deltacongres . “We moeten water en bodem als sturend principe werkelijk gaan implementeren, wat betreft ruimtelijke ordening, maar ook heel praktisch rond huis en tuin.”  @MinIenW   pic.twitter.com/irXcMXd6DX — Deltaprogramma (@deltaprogramma)  November 11, 2021 Ondertussen op LinkedIn, het laatste nieuws van het kantoorjargon-front:  "Laatst in een overleg gehoord: De afspraak opharden…" — Japke-d. Bouma (@Japked)  December 3, 2021 Mijn God. Dit is de lelijkste advertentietekst ooit en nog wel met de kop Hoofdredacteur😳 Van  @nn_nederland   ‘Deze baan, waarbij je jouw visie op content combineert met het straktrekken van de content operatie, biedt je een salaris van maximaal € 7.000 per maand’ @Japked  please  https://t.co/0btDVqacoA — Erwin Wijman (@erwinwijman)  March 30, 2021 Zag net een filmpje waarin een ‘visual storyteller’ werd voorgesteld. Die mevrouw maakt tekeningen. Dan is ze toch een tekenaar?  @Japked — Cat (@gerjodeli)  May 24, 2021 Lieve mensen ik lees net dat de provincie Overijssel op zoek is naar een "Trekker Versnellingsteam toekomstbestendige werklocaties". Nu jullie weer.  pic.twitter.com/0oofkZsGl1 — Japke-d. Bouma (@Japked)  June 8, 2021 Wow  @DeventerGem . Zoveel nieuwe plannen. Maar hebben jullie zelf wel enig idee wat er bedoeld wordt met ‘ademend fietsparkeren’?  #jeuktaal   @Japked   pic.twitter.com/umpVzrZjtt — Marjan Roe (@marjanroe)  August 11, 2021 Weet iemand wat ik mij bij een “zwerm sessie” moet voorstellen 🙀 @Japked   pic.twitter.com/zjdyg2SkwN — Bert Mollema (@bert_mollema)  September 28, 2021 Ik denk dat we een winnaar hebben voor 2021 mensen.  https://t.co/hNItmwqcr4 — Japke-d. Bouma (@Japked)  December 26, 2021  </p>]]></description>
      <guid>https://www.nrc.nl/nieuws/2021/12/27/dit-nemen-we-mee-naar-2022-en-dit-mag-2021-houden-a4072384</guid>
      <pubDate>Mon, 27 Dec 2021 00:00:00 +00:00</pubDate>
    </item>
    <item>
      <title><![CDATA[Salaris? Daar praten we liever niet over - en dat is maar goed ook]]></title>
      <description><![CDATA[<p>Als mensen me vragen wat ik verdien, zeg ik altijd: ‘genoeg’. Verder hou ik m’n mond, ik kijk wel uit. Praten over je salaris, daar komt altijd gedonder van.  Dat weet ik sinds mijn eerste échte salarisstrook, in de software in 1994. Díé heb ik gedeeld. Omdat ik er trots op was, met m’n 2.500 gulden bruto! Maar in plaats van vrolijke gesprekken kreeg ik er alleen maar gezeur over. Want de ene helft van m’n vrienden lachte me uit – „bij de bank krijg je het dubbele” – en toen voelde ik me een loser. Bij de andere helft was ik ineens Dagobert Duck, kreeg ik jaloerse gezichten en het dringende advies om meer rondjes te geven in de kroeg – superirritant. Ik snap salaris trouwens ook nooit. Ik zie zelden een consequent verband tussen prestaties en beloning om me heen, jullie? Of wacht, mensen met een grote mond krijgen meer dan mensen die stilletjes hun werk doen, maar hoe het precies werkt: geen idee. Ik word ook vaak boos over salarissen. Als ik hoor dat mensen met een leaseauto meer krijgen dan mensen die patiënten wassen in de zorg bijvoorbeeld – dan ben ik een week niet te genieten. Salaris is een taboe en dat is maar goed ook. En ja, ik weet ook wel dat dat een stomme mening is.  Want als iedereen z’n salaris verborgen houdt, blijven grote verschillen tussen collega’s bestaan, zo schreven lezers op Twitter toen ik ernaar vroeg. De enige die gebaat is bij geheimhouding van salarissen is de werkgever, was een populaire mening. Salaris is vaak ook helemaal geen geheim, schreven anderen. Leraren, als je bij defensie werkt of in het onderwijs – de cao’s laten tot op de komma zien wat iedereen verdient. Maar van beide argumenten was ik niet zo onder de indruk.  Want wie zegt dat iedereen eerlijk is als er ‘openheid’ binnen een bedrijf is over salarissen? Datzelfde geldt voor cao’s. Wie weet er zeker dat werknemers niet hun eigen voorwaarden hebben uitonderhandeld: iets eerder in een hogere schaal, een extra onregelmatigheidstoeslag, een persoonlijke bonus? Er zijn werkgevers die hun personeel verbieden over een verhoging te praten om collega’s niet op een idee te brengen – dus wie zal het zeggen?  Tuurlijk zijn er mensen die door openheid een hoger salaris hebben gekregen, maar dat zijn echt uitzonderingen. O ja, dat vergat ik bijna te zeggen: ik word ook cynisch van salaris. En ook daarom vind ik dat we het er gewoon niet over moeten hebben. En ik ben niet de enige hoor, dat jullie niet denken dat ik gek ben. „Ik voel me alleen maar sip als ik erachter kom dat hele volksstammen beter betaald krijgen dan ik”, schreef iemand op Twitter. „Ik heb eens per ongeluk ergens de salarissen van collega’s gezien en sindsdien weet ik hoe ontzettend oneerlijk het is verdeeld, vooral tussen mannen en vrouwen”, een tweede. „Ik zou het nu alleen willen weten als het eerlijker is. Om nieuwe teleurstelling te voorkomen.” „Waarom zou je het willen weten ook?”, schreef een derde. „Ga liever uit van je eigen kracht. En ben je niet tevreden? Doe er dan wat aan, word beter, vraag meer, verander van baan, maar kijk niet naar een ander!” Of, en die zet ik er zelf maar even bij anders krijgen we dát weer: wees blij dát je een salaris krijgt!  Totale openheid is ook niet alles. Een lezer schreef dat in Noorwegen, waar alle salarissen openbaar zijn, de toegang tot dit register moest worden beperkt zodat niet iedereen er meer anoniem in kon grasduinen. Ze stuurde me een BBC-artikel uit 2017 waaruit bleek dat kinderen voordat de toegang beperkt werd, op school werden gepest met het salaris van hun ouders en dat salarissen van beroemdheden grif werden gedeeld. Verder geldt dat als ceo’s weten wat hun concurrent verdient, ze dat óók willen, of uiteraard nóg meer, en de (verkeerde) salarissen nog verder stijgen. Nog meer reden om lekker alles geheim te houden. Het mooist zou het zijn als elke organisatie een scheidsrechter had die ingrijpt als de verschillen uit de hand lopen. Of een goudeerlijke personeelsfunctionaris. Maar ja, die kan natuurlijk ook gaan sjoemelen.  Wat nog het meest bij ‘eerlijk’ in de buurt komt, zo twitterde een vriendin, is het salarisoverzicht van LinkedIn (Premium) waarin je kunt invullen wat je verdient. Als iedereen dat doet, ontstaat een betrouwbaar richtsnoer dat je kunt gebruiken bij salarisonderhandelingen. En je kunt natuurlijk met collega’s die je vertrouwt afspreken de salarissen eens naast elkaar te leggen. Een lezer schreef dat ze „overal vrouwelijke collega’s had heropgevoed”. Die namen meestal genoegen met een salarisvoorstel, „terwijl ik wist dat mannelijke collega’s dat nooit deden. En dus meer verdienden.”  Samen sta je sterker, schreven ook andere lezers. Daar hoef je natuurlijk niet per se een vrouw voor te zijn. Maar hou het dus  en petit comité  en in een achterkamertje.  Salaris is als witlof. Je kunt er van alles mee, het is een beetje bitter en het groeit het best in het donker.  Hoe was jouw week? Tips voor  Japke-d. Bouma  via  @Japked  op Twitter. Ik zit zo in het vooroverleg van een voorbespreking van de kerngroep voor de klankbordgroep. Hierna ga ik denk ik even achterover liggen. — André Rodenburg (@lynx234)  October 25, 2021   "In de gemeente Vught werken we bij strategische vraagstukken steeds meer in de volle breedte." <<< hoezo? Voorheen was er altijd een tunnelvisie als uitgangspunt? Echt, waar is  @Japked  als je haar nodig hebt. En kan iemand wat doen aan die jeukterm 'kwartiermaker'  https://t.co/zdeH1X2Fxl — Patrick Huisman (@Patrick024)  October 26, 2021   Dit is er een voor  @Japked , destinatiemarketeer.  https://t.co/J0PyXTqTE5 — Marcel Kruijer (@Marcel_Kruijer)  October 28, 2021   Meer dan 20 communicatiemedewerkers in Ede maar nu moet er een versimpelteam komen om teksten van die communicatiefiguren te versimpelen. Hier gaat iets mis. — Mo (@Mo_uit_Ede)  October 28, 2021   Totale agressie nu  pic.twitter.com/befr0qIImJ — Laurens van Boven (@chamwamba)  October 30, 2021   Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2021/11/02/salaris-is-een-taboe-en-dat-is-maar-goed-ook-2-a4064064</guid>
      <pubDate>Tue, 2 Nov 2021 00:00:00 +00:00</pubDate>
    </item>
    <item>
      <title><![CDATA[De 19 dingen die je nooit met collega’s moet doen]]></title>
      <description><![CDATA[<p>Toen ik tien jaar geleden voor  NRC Handelsblad  over kantoor begon te schrijven en erover ging lezen, vond ik ‘de lijstjes’ altijd het stomst. ‘De 13 dingen die je nooit tegen je baas moet zeggen’, ‘de 10 complimenten op je werk die eigenlijk beledigingen zijn’, ‘de 19 beste smoezen op je werk’, ‘7 feiten over roddelen’ – het hele web stond er vol mee en ik vond het altijd de grootste onzin.  Want iedereen is toch anders, iedere baas is anders, iedere baan is anders, iedereen heeft weer andere collega’s. Dus hoezo zou je net doen alsof er universele waarheden bestaan op het werk? Nu, al die jaren later, moet ik toegeven dat ik ongelijk had. Want als me één ding is opgevallen in al die tijd dat ik over werk en carrière schrijf, is het dat iedereen juist hetzelfde meemaakt, dezelfde ergernissen heeft én dezelfde liefdes deelt. De liefde voor de koffieautomaat (met de vieze koffie), de liefde voor collega’s, de haat voor collega’s, de haat voor nutteloze vergaderingen, de weerzin tegen verplichte bedrijfsuitjes, de angst voor het functioneringsgesprek, het opzien tegen je salarisgesprek. Als iets me is opgevallen, is het dat iedereen in de kern juist hetzelfde type baas heeft, dezelfde printers die het niet doen, dezelfde nutteloze managementhypes voor de kiezen krijgt, hetzelfde nietszeggende jargon gebruikt en daar een punthoofd van krijgt. Dat iedereen op hetzelfde kantorenpark zit waar de ramen niet open kunnen, waar iedereen elk jaar weer gapend de nieuwjaarsspeech van de ceo uitzit. Waar de leuke mensen te weinig spreektijd krijgen en de irritante te veel, waar iedereen hetzelfde te horen krijgt tijdens sollicitatiegesprekken én dezelfde fouten maakt.  Waar overal ‘salestijgers’ blijken te werken die  learnings  zeggen. Nieuwe collega’s die zichzelf ineens  grid owner  noemen terwijl niemand weet wat dat is. Of ‘ambitietrekker’ en ‘domeinregisseur’. Het hele kantoorleven zit vol lijstjes. De dingen die het meest stinken op kantoor. De manieren waarop je nooit je zakelijke mails moet beginnen. De 5 redenen waarom vouwfietsen verboden zouden moeten  worden. En dus dacht ik vorig jaar ineens: wat als ik al die lijstjes nu eens verzamel in één onmisbaar lijstjesboek? Wat als ik zelf nou eens, met hulp van mijn lezers, de 6 dingen zou opschrijven die je beter niet kunt doen als je ontslagen bent. De 19 beste smoezen op je werk. De 10 complimenten die eigenlijk beledigingen zijn. De 11 dingen die je nooit in je  out of office -mail moet zetten.  Wat als ik zelf eens zou inventariseren welke 13 dingen je nooit tegen je baas moet zeggen, de 7 feiten over roddelen op het werk, de 15 tips om van je thuiswerkdip af te komen? De missie om ze allemaal in één boek te krijgen, is niet geslaagd – dat weet ik nu al. Want er zijn altijd weer nieuwe lijstjes nodig. En langere lijstjes vooral!  Zo bleek afgelopen week de titel van mijn boek al niet te kloppen. Het boek heet namelijk  De 19 dingen die je nooit met je collega’s moet doen , maar toen ik op Twitter vroeg wat júllie nooit met collega’s zouden doen, bleek ik er best veel vergeten te hebben. Ja, niet met elkaar naar de sauna, schreven veel lezers, dat moet je niet met collega’s doen, en die staat gelukkig in het lijstje. Maar ‘carpoolen – dan ben je vaak snel uitgepraat’ niet.  Net als ‘samen op vakantie – niet doen!’, ‘overnachten in een tipi’, ‘bedrijfsuitjes met solexen’, ‘zwemmen en andere dingen in bikini of zwembroek’, ‘knuffelsessies’, ‘naar de Wallen’, ‘iedereen met z’n kinderen naar een vreselijk verplicht bedrijfsuitje’, ‘een yoga workshop’, ‘biodanza’, ‘mantra’s chanten’, ‘en al die andere dingen waar je gewoon geen foto’s van wilt’ – die staan allemaal (nog) niet in het boek. Nou ja, misschien in de volgende druk. Wat wél gelukt is, en dat merk ik elke week weer, is dat ik de afgelopen tien jaar meer over werk heb geleerd dan in mijn hele leven ervoor. En meer gelachen heb dan ooit. Door jullie. Om jullie reacties, om jullie suggesties, om jullie observaties – we zijn niet alleen, helaas blijken alle lijstjes te kloppen.  Wat overigens niet iedereen zal vinden! Er zijn altijd mensen die het beter weten, die het totale onzin vinden wat je zegt, die precies het tegenovergestelde ervaren, die het niet om te lachen vinden en die dingen waar jij ontroerd door bent platstampen – dat is ook een wet op het werk. En ook weer een lijstje, trouwens. Deze column is gebaseerd op de inleiding van het boek ‘De 19 dingen die je nooit met collega’s moet doen’ van Japke-d. Bouma. Het kwam deze week uit bij Alfabet Uitgevers.</p>]]></description>
      <guid>https://www.nrc.nl/nieuws/2021/10/19/de-19-dingen-die-je-nooit-met-collegas-moet-doen-a4062372</guid>
      <pubDate>Tue, 19 Oct 2021 00:00:00 +00:00</pubDate>
    </item>
    <item>
      <title><![CDATA[23 woorden die het werk onnodig ingewikkeld maken]]></title>
      <description><![CDATA[<p>Toen ik Mark Rutte laatst een vaag verhaal over een ‘geplaceerd evenement’ hoorde afsteken dacht ik: ‘je zal maar laaggeletterd zijn in dit land’. Niet dat hooggeletterden het snapten hoor, dat Lowlands niet mocht doorgaan maar de Formule 1 wel omdat dat een ‘geplaceerd evenement’ was – tuurlijk joh. Maar als laaggeletterde denk je misschien dat  ‘geplaceerd evenement’  een prima argument is en hoor je niet dat onze premier, met alle respect uiteraard, enorm uit z’n nek stond te kletsen.  Zo denk ik heel vaak: ‘je zal maar laaggeletterd zijn in dit land’. Als ik een  onbegrijpelijke brief van de gemeente over m’n parkeervergunning krijg. Als minister Hugo de Jonge in een coronapersconferentie  ‘escalatieladder’ zegt. Als ik een stuk van formateur Mariëtte Hamer lees die schrijft dat ‘de bouwstenen voor een mogelijk regeerakkoord op grond van gesprekken nog in beweging zijn’.  Maar ook als ik m’n belastingaangifte doe, de Troonrede hoor, een telefoonabonnement afsluit, als ik ga stemmen of m’n hypotheek betaal realiseer ik me: overal moet je goed voor kunnen lezen, schrijven en rekenen.  Het hele jaar door vraagt de Stichting Lezen en Schrijven aandacht voor de 2,5 miljoen Nederlanders die dit niet goed kunnen. Maar deze week extra, in de week van Lezen en Schrijven, van 6 tot 13 september. Vandaag is het ook nog eens ‘Wereldalfabetiseringdag’. De Stichting bestaat sinds 2004 en ontwikkelt taalcursussen op het laagste niveau en geeft ministeries, bedrijven en gemeenten duidelijke-taalles met als doel dat veel meer mensen mee kunnen doen aan de samenleving.  Zo vertaalden ze bijvoorbeeld de vaak zeer ingewikkelde woorden (escalatieladder!!) tijdens de coronapersconferenties van het kabinet. Niet alleen de ingewikkelde  als ‘groepsimmuniteit’, ‘noodverordening’ of ‘incubatietijd’, maar ook woorden die voor hogeropgeleiden op het eerste gezicht heel eenvoudig lijken als ‘minder’ in plaats van ‘afvlakken’; ‘veilig’ voor ‘betrouwbaar’; ‘keel, neus en mond’ voor ‘luchtwegen’; ‘regels’ voor ‘maatregelen’; ‘niet waar’ voor ‘onwaar’ en ‘gewoon’ voor ‘simpelweg’ – zo eenvoudig is het, duidelijke taal.  Mensen hebben vaak geen idee, zegt Jan Willem Heijkoop van de stichting als ik hem erover bel, hoe belangrijk basisvaardigheden als rekenen en taal zijn om goed je leven te kunnen leiden en hoe ingewikkeld de samenleving voor laaggeletterden geworden is.  Vooral de opmars van alle digitale ‘dienstverlening’ zet hen op achterstand.  Als je niet goed kunt lezen, is iets invullen op een website  een onoverkomelijke horde. Op het werk is dat niet anders, zegt Heijkoop. Solliciteren, vrije dagen aanvragen, vacatures lezen, veiligheidsinstructies, routes bekijken, een takenlijst plannen – voor laaggeletterden is dat al snel hogere wiskunde.  Daardoor werken ze langzamer dan ze zouden kunnen, zijn ze vaker ziek door slechte gezondheid, stress en schaamte en krijgen ze vaker een ongeluk op het werk, ziet de stichting. Niet alleen ellendig voor de laaggeletterden zelf, maar ook voor werkgevers die een groot arbeidspotentieel onbenut laten – nogal jammer ook bij een krappe arbeidsmarkt.  De Stichting Lezen en Schrijven spoort werkgevers dan ook aan om alert te zijn op taalachterstand, om personeel erop (te blijven) screenen en om ze taalles aan te bieden. Maar wat ook al  heel veel zou helpen zegt Heijkoop, en relatief eenvoudig is bovendien, is als werkgevers, gemeenten, ministeries, corporaties, ziekenhuizen, politie, verzekeraars, nutsbedrijven en banken duidelijker taal zouden spreken. Jargon, jeukwoorden en managementspeak gaan namelijk niet alleen bij doorsnee kantoortijgers het ene oor in en het andere weer uit, maar zijn voor laaggeletterden volslagen koeterwaals.  Stop dus met onnodig Engels, adviseert de stichting. Zoals ‘onboarden’ voor inwerken; ‘agile’ voor beter plannen, ‘sparren’ voor overleggen, ‘call’ voor gesprek, ‘levelen’ voor bijpraten en ‘hrm’ voor personeelszaken.  Schrap ook overdrachtelijke taal als ‘opschalen’ voor ‘meer’, ‘aansturen’ voor leidinggeven, en ‘uitrollen’ voor ‘ergens mee beginnen’. Verder zijn afkortingen voor laaggeletterden vaak abracadabra, zoals bila, kpi’s en vrijmibo, maar zijn ook zelfbedachte woorden als ‘co-creatie’, ‘uitvragen’ en ‘kartrekkers’ ingewikkeld. Ingewikkelde woorden sowieso: weg ermee.  Zoals ‘transparantie’, ‘ketenpartners’, ‘focusgroepen’ en ‘geplaceerd evenement’. Maar bovenal zijn  uitdrukkingen en gezegden voor deze groep heel lastig te snappen, zegt Heijkoop.  ‘Ergens op schieten’ voor ‘wat vinden jullie ervan’, ‘mensen in hun kracht zetten’ voor iets doen waar je goed in bent, ‘uit je comfortzone komen’ voor iets nieuws proberen, en ‘dat idee ligt al langere tijd op de plank’ voor ‘dit laten we even zo’ omdat laaggeletterden dan kijken naar wat er letterlijk op die plank in een kast ligt, zegt Heijkoop.  Als je weet dat je met jeukwoorden, nodeloos ingewikkelde taal en onnodig jargon zoveel mensen uitsluit, waarom zou je er dan mee doorgaan? Zit je op te letten, Mark Rutte? Hoe was jouw week? Tips voor  Japke-d. Bouma  via  @Japked  op Twitter. "Place making noemen we dat", aldus een Nijmeegse gemeenteambtenaar bij  @NPORadio1  @bloktoine over de verplaatsing van een groepje stadsnomaden…  pic.twitter.com/ZCNanV7tHR — 𝔹𝕒𝕣𝕥 𝕄𝕠𝕤 (@BartMos)  August 27, 2021   Zojuist op LinkedIn gezien: "Een coördinator methodiek Sturen op Zelfsturing". Was het hele concept van Zelfsturing juist dat er geen coördinatie nodig is? Weet iemand dat?  @Japked  ? 🤨  pic.twitter.com/xDIjdmG0xd — Janneke - Ik en mijn goede ideeën 🙄😐😶 (@daariszijweer)  August 29, 2021   De gemeente Den Haag is tweetalig geworden in hun beleidsnota’s: “We vragen partijen zelf de lead te nemen in hun placemaking projecten en commitment voor de follow up van de resultaten”:  https://t.co/cn1dkC8Hqg — Peter Bos (@HSPeterBos)  August 31, 2021   Ik heb deze tekst nu al 3x gelezen en begrijp er nog steeds niets van. Wie schrijft zoiets? Ik zal wel kansarm zijn…  pic.twitter.com/G9vgMcwdWq — Michel (@michelbestaat)  September 2, 2021   Dan krijg je toch enorm zin om heel hard te lachen ‘vanuit ruimte’? ⁦ @Japked ⁩  pic.twitter.com/D9YIDzv5mK — Edwin Raap (@eraap69)  September 4, 2021     Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2021/09/07/23-woorden-die-het-werk-ingewikkeld-maken-a4057519</guid>
      <pubDate>Tue, 7 Sep 2021 00:00:00 +00:00</pubDate>
    </item>
    <item>
      <title><![CDATA[Dit zijn de 10 valkuilen van ‘hybride werken’]]></title>
      <description><![CDATA[<p>Als dit de eerste column na de zomervakantie van een normaal seizoen was geweest, had ik er een enorm nummer van gemaakt dat dit mijn tiende seizoen is – m’n tiende seizoen kantoorcolumns voor  NRC ! – maar helaas is daar geen tijd voor.  Want dit is geen normaal seizoen, maar voor kantoorgangers het meest bijzondere in al die tien jaar, namelijk het seizoen dat we na anderhalf jaar misschien wel weer massaal terug naar kantoor mogen én meer zullen blijven thuiswerken. Het seizoen van het, hou je vast: ‘hybride werken’.  Hybride werken is het helemaal. Ik weet niet hoe het met jullie zit, maar ik ben de afgelopen weken doodgegooid met uitnodigingen voor webinars, townhalls, congressen, seminars, round tables en lunchlezingen waar experts uitleggen hoe je het moet gaan doen, maar veel wijzer ben ik er nog niet van geworden want iedereen adviseert weer iets anders.  En dus hebben we vandaag helemaal geen tijd om stil te staan bij mijn tienjarige jubileum – komend jaar ben ik ook nog eens 25 jaar in dienst van NRC!! – maar leek het me verstandig meteen vol gas te geven met tips en adviezen omdat anders iedereen de komende maanden de weg kwijtraakt. Dus daar gaan we dan: dit zijn de tien valkuilen van het hybride werken – mijn jubileum kan wel even wachten.  1  Wat is het? De eerste valkuil van het hybride werken is natuurlijk al die term, ‘hybride werken’ – daar gaan we mee stoppen. Ten eerste omdat we geen elektrische auto’s zijn, maar vooral omdat de term suggereert dat het iets is waarvan we zouden moeten weten wat het is, terwijl dat in de praktijk nog volkomen onduidelijk is.  Want werkgevers denken dat het inhoudt dat het personeel deels op kantoor en deels thuis gaat werken; managers vragen zich wanhopig af hoe ze dat gaan regelen; werknemers vragen zich af hoe ze gelijktijdig moeten samenwerken met iemand in een muf zaaltje en de ander online; en kantoorinrichters laten plaatjes zien met leuke koffiezitjes, nieuwe vloerbedekking en stiltecellen die voor al die praktische problemen geen oplossing zijn – chaos dus.  Ik stel daarom voor het ‘hybride werken’ gewoon ‘werken’ te gaan noemen – dat is al ingewikkeld genoeg. En dan gaan we de komende maanden wel uitvogelen waar we dat gaan doen – thuis of op kantoor – en hoeveel dagen per week.  2  Te veel op kantoor De tweede valkuil van het hybride werken is dat, zodra het weer mag, iedereen weer veel te veel op kantoor gaat werken – ik zou dat heel jammer vinden.  Tuurlijk, je ziet je collega’s weer op kantoor, dat is (meestal) pure winst. Maar je krijgt ook het lawaai, de rijstwafels, het oeverloze vergaderen, de overvolle treinen, de niezende collega’s, de slechte koffie, de afleiding, de files, de ergernissen en de stress er weer gratis bij. Veel mensen waren thuis veel productiever en willen daar graag íéts van vasthouden. Toch goed om dat even subtiel bij je werkgever onder de aandacht te brengen voor je je weer laat verleiden – lees: onder druk gezet wordt – om in de file te gaan staan voor elk overbodig werkoverlegje. 3   Te veel thuis Maar het omgekeerde is óók een valkuil: te veel thuis willen blijven werken. Ik ken veel mensen die denken: laat dat kantoorgedoe lekker zitten en laat mij rustig thuis werken. Maar dat is onverstandig.  Want hoe inefficiënt kantoor ook mag zijn, het is ook de plek van de cruciale informatie, de plek waar je kan slijmen met je baas, waar de leuke klussen worden verdeeld, waar wordt voorgesorteerd op promotie, de plek waar je kan laten zien dat je onmisbaar bent. Als je daar te weinig bent, vergeten ze je, en ben je voor je het weet op weg naar de uitgang. Ga dus vooral af en toe naar kantoor, ook als je er geen zin in hebt, en áls je gaat, trek dan alles uit de kast. 4  Nooit rust op kantoor Denk in ieder geval niet dat je straks lekker tot rust kan komen op kantoor, dat is valkuil vier. Want in het ‘hybride model’ moet elke kantoordag legendarisch zijn, een happening, een stukje beleving. ‘Gewoon een dag naar de zaak’ is er niet meer bij.  Logisch. Als je meer thuiswerkt, zul je op de dagen dat je wél op kantoor bent een verpletterende indruk moeten maken.  Zorg dus voor een nadrukkelijke entree, het liefst met een showtrap, lichtshow en een pompende ‘Eye of the Tiger’ op de speakers. Dat het niemand ontgaat dat je er bent.  Regel ook een programmaboekje waar je op welk uur bent, waar mensen je kunnen zien en ontmoeten. De dag ervoor dit draaiboek aan het hele kantoor mailen.  De eerste afspraak ’s ochtends moet met je baas zijn of in ieder geval zo hoog mogelijk in het management. Noem het een briefing, dat geeft urgentie.  Verder uiteraard uitgebreid lunchen met de jongens van sales, een mooie  lessons learned  in de entreehal (plenair), een deep dive  met je team in de Obeya met post-its, digischermen en spectaculaire datavisualisaties en een dagafsluiting met een yell, een cartoon en een punt op de horizon. De vrijmibo gaat naar de dinsdagochtend, want dan ben jij er. En veel rapporteren, uiteraard. Werken doe je maar thuis, weet je nog? 5  Nooit rust thuis Maar thuis kun je ook niet verslappen.  Dat is de vijfde valkuil: dat je denkt dat als je  thuis bent, je kantoor wel even kunt laten zitten.  Nee hè? Ook als jij thuis bent, gaat het leven in de kantoorjungle gewoon door. Denken ‘ze zien ook thuis wel hoe goed ik ben’ en ‘het loopt wel zonder mij’ is er dus niet bij.  Zeker, het loopt ook zonder jou prima, vaak beter zelfs, laten we wel wezen, maar dat is juist het probleem. Want hoe langer je weg bent, hoe sneller mensen je vergeten en hoe harder anderen zich gaan zitten profileren.  Stuur vanaf huis dus slimme mails, zeg strategische dingen tijdens de zoom en zorg ervoor dat je op de hoogte blijft van wat er op kantoor gebeurt.  Daarvoor kun je natuurlijk zo’n Anouk-scherm regelen, je weet wel, zo’n tv-scherm waarop Anouk het afgelopen seizoen vanuit haar huis tijdens  The Voice of Holland  in de studio te zien was – dan ben je er gewoon bij, ook al zit je thuis, maar dan krijg je alsnog je werk niet af.  Regel daarom liever een spion, een mol, die jouw zaken op kantoor waarneemt als je er niet bent. Die voor je opkomt, aantekeningen maakt van belangrijke gebeurtenissen, die je baas voor je tevreden houdt, die bijhoudt wie wat zei en hoe. Andersom kan jij dit weer voor die persoon doen als zij of hij thuis is – spreek dus goed af wanneer je er bent en wanneer niet – een paar extra ogen is goud waard. 6  Niets gaat vanzelf O ja, dat vergeet ik bijna: in het hybride model moet je dat met iederéén afspreken: wie wanneer komt en hoeveel dagen. Tot op de komma. Anders loopt het fout. Dat is de zesde valkuil, voor managers, om te denken: dat ‘hybride werken’, dat loopt wel los – dat doet het niet of nou ja, het loopt júíst los, als je niets doet. Voor managers is hybride werken  sowieso de hel. Want hoe hou je rekening met introverte collega’s die zich te weinig laten zien? Hoe voorkom je dat je op de vloer altijd met dezelfde schreeuwers zit opgescheept? Hoe zorg je dat nieuwe collega’s voldoende op kantoor komen om zich ‘de cultuur’ eigen te maken, of juist niet te vaak? En hallo, roostermakers! Die moeten ook nog rekening houden met alle ándere afdelingen – respect jongens. 7  Vrijlaten kan je ze niet Vrijlaten kan je ze in ieder geval niet. En denken dat ze er onderling wel uitkomen, is al helemaal een illusie, dat is valkuil zeven. Want als je dat doet, zit je de ene dag met een leeg kantoor, de volgende dag weer met veel te veel mensen, worden de kantoorwerkers voorgetrokken ten opzichte van de thuiswerkers en komt iedereen weer op de propvolle maandagen, dinsdagen en donderdagen – net als vroeger. Als je als manager niet ingrijpt, gaat bovendien iedereen  naar kantoor als de baas er is. Laat dus af en toe in het midden wanneer je er zelf bent en ga als manager zeker niet de hele tijd op kantoor zitten!  En maak dus duidelijke afspraken. Wie wat thuis doet en wat op kantoor en wanneer. Niemand zal ontkomen aan ‘verplichte kantoordagen’, bereid ze daarop voor. Zeg maar  tegen ze dat onder een gemeenschappelijk  juk de beste vriendschappen ontstaan.  Als je slim bent, maak je er meteen een uitgebreide gespreksronde van „om al hun wensen te inventariseren”. Niet dat je iets met die wensen gaat doen, maar dan heb je eindelijk weer eens een excuus om erachter te komen wat iedereen ook weer precies doet.  8   Iedereen overspannen En ja, dat is natuurlijk ook een valkuil, de achtste om precies te zijn: dat iedereen na drie maanden hybride werken volledig is uitgeput omdat het allemaal zoveel meer afstemming vergt en profileren en druk en belangrijk doen. Klopt! Maar je krijgt er zoveel voor terug! Haha. 9  Denken dat je er bent Maar de grootste valkuil is natuurlijk, en dat is nummer 9, dat als je al die afspraken gemaakt hebt, je lekker zit te profileren, al je spionnen op hun plek hebt en overal aan gedacht hebt, te denken dat je er bent.   Dat is niet zo.  Want hybride werken verandert natuurlijk voortdurend. Verschillende projecten vragen om verschillende teams, er verdwijnen weer mensen, er komen nieuwe bij, mensen krijgen kinderen, nieuwe behoeften en wensen. 10  Onderschat het niet Denken dat hybride werken hetzelfde is als vroeger ‘maar dan met af en toe een dagje thuis’, ‘voor mij hoeft er weinig te veranderen’ en ‘het stelt niks voor’ is dan ook de grootst mogelijke onderschatting van het fenomeen dat je je kunt voorstellen. Dat is valkuil tien. Iedereen die claimt te weten hoe het werkt, liegt. Voor mij is (hybride) werken dan ook een van de leukste dingen uit mijn hele carrière, want je raakt er nooit over uitgeschreven en veel bedrijven zal het nooit lukken om het op poten te krijgen met veel horror en bloedvergieten tot gevolg. Toch nog een cadeautje voor mijn tienjarig jubileum. Bij de Rijksoverheid maken bedrijfsartsen deel uit van een « providerboog ». Ik vraag me af hoe die gespannen is. Weet jij dat,  @Japked  ?  pic.twitter.com/b64uVFrCrY — Étienne Le Kerbec🇪🇺 (@LeKerbec)  July 14, 2021   Wow  @DeventerGem . Zoveel nieuwe plannen. Maar hebben jullie zelf wel enig idee wat er bedoeld wordt met ‘ademend fietsparkeren’?  #jeuktaal   @Japked   pic.twitter.com/umpVzrZjtt — Marjan Roe (@marjanroe)  August 11, 2021   Er werkt blijkbaar iemand bij ons die als functie heeft…. (hou je vast): Global Deputy Vice Chair [department] Uh wat?  @Japked — WezleyB (@ImWezleyB)  August 23, 2021   Directeur programma nieuwe openheid  @Japked   https://t.co/QI8bAB3nHI — Jeanne Kloprogge (@jeannemarian)  August 26, 2021   Ik ben geen metselaar. Maar bouwstenen die in beweging zijn lijken mij een recept voor ellende.  pic.twitter.com/OhzDdJLtVN — Peter Kwint (@peterkwint)  August 25, 2021  </p>]]></description>
      <guid>https://www.nrc.nl/nieuws/2021/08/31/dit-zijn-de-10-valkuilen-van-hybride-werken-a4056707</guid>
      <pubDate>Tue, 31 Aug 2021 00:00:00 +00:00</pubDate>
    </item>
    <item>
      <title><![CDATA[Terug naar kantoor? Hier zijn 16 tips om je vast voor te bereiden]]></title>
      <description><![CDATA[<p>Het zal op het laatste moment wel weer niet doorgaan. En jullie hoeven écht geen medelijden met me te hebben als ik door corona niet kan gaan. Maar in mijn mailbox zitten reserveringen. Dus theoretisch ga ik zondag op vakantie – mijn eerste reis over de grens in twee jaar. Tegelijkertijd maakt een groot deel van Nederland zich deze zomer op voor die andere revolutie, namelijk het ‘weer met z’n allen terug naar kantoor’. Ook daar kan het coronavirus nog roet in het eten gooien. En krijgen we in oktober, november en december vast weer een paar lockdowns voor de kiezen.  Maar ook dáár zou het kunnen dat het leven van voor de pandemie zich grotendeels herstelt, en dat we óf – zoals ik – voor het eerst na anderhalf jaar weer naar kantoor gaan, óf dat we weer veel meer collega’s om ons heen krijgen dan we de laatste maanden gezien hebben.  Op Twitter zag ik deze maand mensen die het alweer een dag voorzichtig geprobeerd hadden, terug naar kantoor. Zoals de twitteraar die schreef dat ze „kapot was daarna”. „Van het reizen met de trein en al ’t gekakel om me heen. Niks uitgevoerd. Lang leve de kantoortuin, dat wordt weer wennen straks.”  Signalen waardoor ik dacht: misschien moet ik wat tips geven hoe je je een beetje kunt voorbereiden op het moment dat straks iedereen weer op kantoor zit, met jou ertussen. Want ik denk niet dat we het zomaar,  cold turkey , gaan overleven. Nou ja, kijk maar of je er iets mee kan, maar ik zou zeggen:   1. Check op het intranet alvast wat de soep van de dag is  en wanneer het krokettendag is.   2. Zet spandoeken op gevaarlijke kruisingen: ‘Wij gaan weer naar kantoor!’  Gesponsord door Cor van Zadelhoff.   3. Oefen thuis alvast een paar dagstarts,  morning prayers, huddles, scrums en stavaza’s. Met het hele gezin én met de buren: wat houdt jou vandaag bezig, hoe voelt dit voor jou en waar heb je hulp bij nodig – en laat iedereen goed door elkaar praten.  Zorg ook dat er niks beslist wordt en dat alles prima in een mail gekund had. Zet de huisdieren erbij in de rol van langslopende collega’s die afleiden, blaffen, krabben en blazen.   4. Pas al je nettere kleding die je anderhalf jaar niet gedragen hebt.  Doe gulpen, knopen en ritsen dicht – niet smokkelen. Ga er ook een paar uur mee zitten. Die broek die staand prima past, kan na drie uur zitten immers een martelwerktuig uit de hel worden. Doe twee weken voordat je weer naar kantoor gaat elke dag kantoorkleding aan – ook de onderkant, dus ook de schoenen.   5. Over schoenen gesproken: oefen elke dag een paar uur met het lopen op hakken  en schoenen met veters – als je die weer aan wilt op kantoor. Ga met al je schoenen naar een vertrekhal om meters te maken. Neem je loopdossier mee.   6 . Een paar uur naar een vertrekhal is sowieso een prima test  om weer aan het lawaai van hoge, galmende ruimtes te wennen. Bouw het aantal uren langzaam op tot je op tien uur op een dag zit.    7. Zet je kachel de ene dag op 28 met de ramen wagenwijd open  en laat de volgende dag de ventilatoren op volle kracht draaien met bevroren flessen water ervoor. Zorg voor droge lucht en weinig zuurstof. Draag af en toe een paar uur een hoofdtelefoon met drilboorgeluiden.  8. Probeer een paar keer thuis een Exceldocument in landscape  op A3 te printen. Maak spaghetti in de snelkoker.   9. Ga af en toe voor de spiegel staan en zeg hardop ‘eigenaarschap’ , ‘werken vanuit de bedoeling’, ‘de regie terugpakken’, ‘onboarden’, ‘goals alignen’ en ander jargon dat je al anderhalf jaar amper ‘live’ hebt gehoord. Je bent klaar om weer naar kantoor te gaan als je alles zonder te lachen kunt uitspreken – begin hier dus ruim op tijd mee.    10. Oefen alvast wat praatjes  – wat heerlijk om je weer te zien, wat zag ik nou op Facebook, had jij hoofdluis, etc. Oefen met mensen te laten uitpraten.    11. Gebruik af en toe deodorant zodat je huid er weer aan kan wennen.  Idem voor mascara, oogpotlood, (die meterslange baard) scheren en harsen.   12. Leer het af om de hele dag over je dieren of kinderen te praten.  Doe foto’s van ze in een lijstje voor  op je flexbureau.   13. Maak je trein- of autoreis alvast een paar maal, midden in de spits.  Leer weer tot tien tellen en je neus weer aan allerlei ‘geuren’ te laten wennen.   14. Ga op een zondag naar kantoor en test uit wat de beste flexplekken zijn.  Leg daar vast een handdoek over de stoel.   15. Oefen thuis met naar het toilet gaan met de deur op slot. Leer het af om in jezelf te praten (is lastig, ik weet het!).   16 Zoek alvast een muurtje om af en toe met je hoofd tegenaan te slaan.  Hou vol. Ik zie jullie in september weer! Hoe was jouw week? Tips voor  Japke-d. Bouma  via  @Japked  op Twitter. Datagedreven drift, heb jij daar ook wel eens last van  @Japked  ?  https://t.co/T5XOtWfhrj — Take-Jan Bloemhof (@TakeJanBloemhof)  July 5, 2021   Over welke baan gaat deze vacaturetekst? 'je hebt min 7 jaar werkervaring op het gebied van programma management; je hebt uitstekende communicatieve vaardigheden & bent behendig in een complex stakeholders veld; je combineert een helikopterview met executiekracht' 🤨 @Japked — Hester Brink (@HesterBrink_)  July 5, 2021   Help  @Japked , ik werk als zzp-er voor een organisatie waar ze elkaar in het kader van organisatieontwikkeling gaan aanvonken. Zal ik brandblussers voor ze kopen of heb je 'n andere goede suggestie? — Eliane Mans #vollediggevaccineerdenblij (@ElianeMans)  July 6, 2021   Als ik ooit nog eens een voorbeeld nodig heb van het begrip klantreis….  https://t.co/AqJZbCIRvg — Jasper Mulder (@NuJasper)  July 10, 2021   Als burger van Zaandam heb je verplichte winkelnering bij de gemeente. Alsof er wat te kiezen valt in de customer journey…ps: wanneer zijn de paspoorten in de aanbieding. 3 halen twee betalen?  #zomeraanbieding   #VOG  OUTLET. — Dharminder Biharie (@BiharieD)  July 11, 2021   Deze verdient wel een trofee van ongepastheid. Wat jij  @Japked  ?  https://t.co/vT3mbl1agP — Anca Buit (@anca_buit)  July 12, 2021     Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken 	</p>]]></description>
      <guid>https://www.nrc.nl/nieuws/2021/07/13/zo-bereid-je-je-voor-op-je-terugkeer-naar-kantoor-check-wanneer-het-krokettendag-is-a4050901</guid>
      <pubDate>Tue, 13 Jul 2021 00:00:00 +00:00</pubDate>
    </item>
  </channel>
</rss>
