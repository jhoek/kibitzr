<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Puntje bij paaltje]]></title>
      <description><![CDATA[<p>Dus ik rij afgelopen maandag, eind van de middag, met mijn auto de Amsterdamse Nieuwe Spiegelstraat in en stuit op een paaltje. Ik mocht niet verder van onze autoluwe Femke. Maar ik kon ook niet achteruit. De Nieuwe Spiegelstraat is namelijk het drukste fietspad van Nederland waar woeste grachtengordelyuppen op tragische fatbikes en aanstellerige e-fietsen voortjakkeren alsof een psychotische duivel hen op de hielen zit. Was ik achteruit gereden, dan was het een serieus bloedbad geworden. Wijs geworden door de Maagdenburgse kerstmarkt leek me dat geen goed idee. Ik had alle tijd en informeerde bij de antiquair op de hoek sinds wanneer dit paaltje er staat. Ik kon altijd doorrijden. De man legde uit dat het er sinds een paar weken soms staat. Het kan namelijk ook in de grond zakken. Het geeft wel steeds gedoe omdat nergens aangegeven staat dat de straat doodloopt. Ik liep terug naar de hoek van de Nieuwe Spiegelstraat en de Kerkstraat om te zien of ik misschien iets gemist had. Er stond alleen een bord met een uitroepteken. Dat betekent dat je uit moet kijken omdat het druk kan zijn. En druk was het. Zwermen schuimbekkende yuppen gonsden vloekend langs mij. Ik stond overduidelijk in de weg. Het woord ‘kanker’ is nog steeds het populairste scheldwoord. Dat u dat weet. Ik belde de politie. Een aardige mevrouw legde me uit dat ik voor paaltjes bij de gemeente moest zijn. Ik belde de gemeente. Na lang wachten vertelde een stem dat ik opgenomen werd in verband met kwaliteitsdoeleinden. Ik legde aan een meneer uit wat er aan de hand was. Die meneer had overduidelijk een klantvriendelijkheidscursus gedaan en begon met: „Sorry voor uw frustratie.” Daarna wilde hij weten waar ik stond. Ik noemde de hoek. Volgens zijn administratie stond daar geen paaltje. Maar het stond er toch echt. Hij wilde het nummer van het paaltje weten. Het paaltje had geen nummer. Het paaltje moest een nummer hebben. Anders was het geen gemeentepaaltje. Wat was het dan wel? Een paaltje geplaatst door een externe partij. Die zou ik kunnen bellen, maar die waren nu dicht. Kerstreces. Ik vertelde de man dat ik de auto, die ik de komende maand toch niet echt nodig heb, midden in de Nieuwe Spiegelstraat zou laten staan. Dat kon echt niet. Hij stuurde handhavers mijn kant op. Er kwamen geen handhavers. Na een uur belde ik weer met de gemeente. Nu kreeg ik een collega, die zowaar van de zaak wist en allereerst zijn excuses voor de frustratie aanbood. Volgens hem waren de handhavers geweest. Dat waren ze niet. Volgens de gemeentemeneer waren ze op de Spiegelgracht geweest en hadden daar geen Volvo en ook geen paaltje aangetroffen. Ik sta niet op de Spiegelgracht, maar op de Nieuwe Spiegelstraat. Wederom excuses voor de frustratie. Er zouden nieuwe handhavers komen, maar dat kon wel een uurtje duren. Druk-druk-druk! Ik legde uit dat ik daar niet op ging wachten, dat ik mijn auto een vrolijke Kerst wenste en hem daar lekker liet staan. Midden op straat. Hij begreep de frustratie en bood daar alsnog zijn excuses voor aan. Maar is er niet iemand die binnen de gemeente op een knop kan drukken om het paaltje te laten zakken? Hij had geen idee, begreep mijn frustratie en hij zou dit probleem zeker meenemen in de voorjaarsvergadering. Ik heb mijn auto op slot geknipt en ben tegen tienen vrolijk naar huis gewandeld. Waar de auto nu is? Geen idee. Volgens een vriend stond hij er gisteren niet meer. Die vriend zag ook geen paaltje. Het zal ongetwijfeld een slepend proces worden. Of ik vrijspraak wil? Ja, en een lintje omdat ik vlak voor Kerst een verschrikkelijk bloedbad heb voorkomen. En verder? Ik ga me voorlopig bezighouden met mijn nieuwe hobby: het plaatsen van verrassingspaaltjes zonder nummer. De eerste zet ik op de hoek van de Vijzelstraat en de Herengracht. Waarom daar? Dat is op de hoek bij de ambtswoning van de burgemeester.</p>]]></description>
      <guid>https://nrc.nl/nieuws/2024/12/28/puntje-bij-paaltje-a4877933</guid>
      <pubDate>Sat, 28 Dec 2024 05:59:08 +0000</pubDate>
    </item>
    <item>
      <title><![CDATA[Kruitvat]]></title>
      <description><![CDATA[<p>Heerlijk dat de jaarlijkse discussie over een algeheel vuurwerkverbod weer is losgebarsten. Voor- en tegenstanders mogen aan talkshowtafels beschaafd keuvelen over dit al tientallen jaren beladen onderwerp. De conclusie is nu al bekend: het is aan de politiek. En de politiek wil niet. Vooral rechts is tegen een verbod. Want het klinkt zo gezellig op Oudejaarsavond. Daarbij: als je kind zijn vingers door de lucht wil zien vliegen dan moet dat kunnen. Daar leert het kind van. Of het kind de vingers inderdaad ziet vliegen is de vraag. Meestal liggen de ogen namelijk ook op straat. Wat dat betreft is het goed dat die apothekersstaking niet doorgaat. De komende dagen zijn er namelijk een hoop extra gaasjes en pleisters nodig. Maar die kun je toch ook bij het Kruidvat scoren? Misschien een idee om die winkels de laatste week van het jaar voortaan Kruitvat te noemen. Over vuurwerk gesproken: Poetin had deze week een goed idee. Hij wil met de Amerikanen een wedstrijdje gaan doen. Wie het verste kan plassen. Maar dan met raketjes. Ik zeg: doen! Bouw ergens in Siberië of de Nevadawoestijn twee steden en noem die Kyiv en Moskou. Allebei van bordkarton en zonder inwoners. Zowel de Amerikanen als de Russen mogen hun scherpste geschut daarmee naartoe nemen. Daarna mogen ze los. Schiet elkaars stadjes maar aan flarden. Je maakt alleen een paar simpele regels dat het duidelijk is wanneer wie gewonnen heeft. Bijvoorbeeld als je de stad van de tegenstander volkomen met de grond gelijk hebt gemaakt. Dan roept de scheidsrechter „Gaza” en is het potje beslist. Ik hoor u denken dat dit niet klopt. Gaza is geen goed stopwoord. Dan gaan ze juist door. Klopt. Maar dit is niets anders dan een illusie. Het is niet echt. In Gaza wel. Wie een goeie scheids zou kunnen zijn? Bas Nijhuis. Die heeft zichzelf dusdanig uit zijn eigen werkelijkheid gefantaseerd dat hij mij prima geschikt lijkt voor dit klusje. Misschien ook leuk om het wereldwijd uit te zenden. Niet via Viaplay want dan kan bijna niemand het zien. Dat begreep ik tenminste toen dat aandachtverslaafde liefje van Jutta Leerdam ging boksen tegen de bibberbejaarde Mike Tyson. Las ik nou dat hij nu tegen Lance Armstong gaat fietsen? Met of zonder doping? En zijn Sjakie Swart, Willem van Hanegem en de broertjes Van de Kerkhof al gebeld voor een potje zaalvoetbal? Terug naar het geniale Poetin-plan. Schieten zonder slachtoffers. Dat zou natuurlijk ook met dat infantiele Cobragedoe kunnen. Dat we ergens in een Nederlands weiland een straatje met een groot aantal voordeuren bouwen. Op die voordeur mag je een plaatje schroeven met de naam van degene die je graag aan het schrikken wilt maken of uit de weg wilt ruimen. Misschien is het leuk om een ruitje in de voordeur te maken waar je de foto van het te liquideren slachtoffer plakt. Daarna hang je het zware vuurwerk aan de klink en dan mag je het zelf aansteken. Of laten aansteken. Ik zou wel deskundige types inhuren. Niet die twee niet al te slimme neven uit Roosendaal die een achtjarig jongetje in één klap tot wees bombardeerden. Plus de andere volkomen onschuldige doden en gewonden. Afgelopen week werd er op tv uitgelegd hoe je dit soort vuurwerkbommen het beste kunt plaatsen. Ik was verbijsterd. Nog even en de NPO doet er een boekje bij: Liquideren voor Dummies. Interessant dat we een land zijn geworden met meer dan duizend zware vuurwerkaanslagen in één jaar. Soms ben ik bang dat we aanstaande Oudejaarsavond geen knal gaan horen. Dat iedereen wel Cobra’s in huis heeft, maar ze in de loop van volgend jaar gaat gebruiken om een ex om te leggen. Of een collega die uit zijn bek stinkt. Of een burgemeester. Zelf heb ik deze week een lijstje gemaakt. Ik heb komend jaar veertig cobra’s nodig om wat problemen in de privésfeer op te lossen. Dus zeg ik tegen mijn favoriete vijanden: jullie zijn gewaarschuwd, maar uiteraard een zalig kerstfeest allemaal!</p>]]></description>
      <guid>https://nrc.nl/nieuws/2024/12/21/kruitvat-a4877427</guid>
      <pubDate>Sat, 21 Dec 2024 05:59:08 +0000</pubDate>
    </item>
    <item>
      <title><![CDATA[Brandje contantje]]></title>
      <description><![CDATA[<p>Ouderwets geld. Dat moet je in huis hebben. Zeker op het moment dat de Derde Wereldoorlog uitbreekt en Poetin met zijn Noord-Koreaanse ‘vrijwilligers’ onze kant op komt. Het begint met cyberdreiging. Eerst gaan de pinautomaten haperen en kan je geen tikkie meer versturen. Dat komt omdat de netwerkkabels op diverse zeebodems gesaboteerd zijn. Door de Chinezen? Ook! Eigenlijk door iedereen. Rutte kan het ook gedaan hebben. Na de computers zijn gas, water en licht aan de beurt. Vandaar dat klassieke geld dat je in huis moet hebben. Maar daarmee loop je ook weer een groot risico om beroofd te worden. Door een stuk of wat bivakmutsjes op fatbikes. Die hoor je niet aankomen. Waar verberg je je zuurverdiende spaargeld? Tussen een van de zeventien lagen van je comfortabele boxspring? Of gewoon in het vriesvak van de koelkast? Een pan in je keuken schijnt ook een goede plek te zijn. Ik zou Frits van Eerd eens bellen. Die heeft vast wel tips. Of Sywert. Die schijnt ook nog wat miljoentjes te verstoppen. Contant geld heb je nodig. Voor eten, drinken en je moet natuurlijk kunnen vapen. Zeker als je jong bent. Dat vapen schijnt niet zonder risico te zijn. Klaplongjongeren en bloedspuwpubers melden zich dagelijks op de spoedeisende hulp. Plus dat je er sowieso gezellig kanker van krijgt. Deze in chemische nevelen gehulde legale smeerlapperij, waarvan we allemaal weten hoe slecht het is, gaat overigens niet verboden worden. Domweg omdat de extra accijns op dit gif onze onderwijsbegroting redt. Dat is deze week besloten. De rest van het onderwijsgeld wordt bij de zorg en bij de NPO weggehaald. Dit is dus het laatste jaar waarin je kunt zien hoe uitbundig de Bauertjes hun huis verlichten in de kersttijd. Kilometers priklampjes die je vanaf de maan kunt zien. Maar daar is dus binnenkort geen geld meer voor. Het wordt behelpen. We krijgen ze weer in huis en in onze broekzak. De briefjes van tien, twintig en vijftig euro plus de ouderwets rinkelende muntjes natuurlijk. Dat is een stuk gezelliger voor onze daklozen bij de supermarkt. Die hoorden de laatste jaren al die met volle boodschappentassen zeulende krenten roepen dat ze helaas geen los geld bij zich hadden. Over zwervers gesproken. Zal die Assad nog wat contant geld meegenomen hebben uit zijn welvarende Syrië? Of regelen de Zwitsers dat voor hem? En vraagt Poetin huur aan deze verstoten weldoener of heeft dit soort gajes een onderling gentlemen’s agreement? Wel jammer dat Syrië democratisch dreigt te worden. Nu heeft de FIFA geen interesse meer om daar een mooi WK te organiseren. Hoewel er aan die democratie ook weer getwijfeld wordt. Volgens pessimisten zullen de islamitische Kalasjnikovs de hoofddoekjes binnen de kortste keren weer wat strakker aantrekken. Wel ontroerend om die bevrijding van dat gemartelde land te zien. Al die opgeluchte mensen die terugkeren. Zag ik in die lange file nou een touringcar met een luid claxonnerende Marjolein Faber achter het stuur? Ze had alleen de pest in dat ze in de file stond, maar dat kwam door de grenscontrole. Over file gesproken: wat zal er met de auto’s van de Syrische bloedbeul gebeuren? Hij had aardig wat proletenrommel in zijn garage staan. Porsches, Lamborghini’s, Ferrari’s en een Tesla uiteraard. Hij was zeer milieubewust. Gebruikte hij die auto’s allemaal om de dagelijkse boodschappen te doen of dienden ze als opslag van zijn mosterdgasvoorraad? Want dat spul moest-ie toch ergens kwijt. Dit stukje tik ik in de nacht. Op het ritme van ontploffende cobra’s die criminelen hier in Amsterdam aan voordeuren hebben gehangen. Om de paar minuten klinkt er een explosie. Ook Rotterdam en Den Haag zijn ’s nachts een soort Gaza. Er wordt doorlopend afgerekend. Wat er wordt afgerekend? Een containertje gestolen coke, een bootje hasj, een afgepakt wijf of misschien wel een belabberd in elkaar geflanste trouwjurk die al veel te vaak gedragen bleek te zijn. Vorig weekend ging die bruidswinkel angstaanjagend in de hens. Zes onschuldige doden. Die oorlog is allang begonnen. Ik ga maar eens pinnen.</p>]]></description>
      <guid>https://nrc.nl/nieuws/2024/12/14/brandje-contantje-a4876662</guid>
      <pubDate>Sat, 14 Dec 2024 05:59:08 +0000</pubDate>
    </item>
    <item>
      <title><![CDATA[Driehoog-achternicht]]></title>
      <description><![CDATA[<p>Bent u ook zo benieuwd hoe er in Seoul, Aleppo, Kyiv, Tel Aviv en Moskou is gereageerd op het feit dat het Sunneklaasfeest op Ameland zonder incidenten is verlopen? Volgens PowNed-baas Dominique Weesie was de sfeer echter wel degelijk grimmig. Of moet hij dat zeggen omdat dat idee over dat grensoverschrijdende sinterklaasfeestje van zijn eigen splinteromroepje kwam? Geen idee of Dominique donderdag zelf op het gemoedelijke Waddeneiland heeft rondgelopen. Ik hoop het niet voor hem want het was hondenweer. In elk geval veel te koud en te nat voor een directeur. Ik vrees dat hij donderdagavond thuis een braaf sinterklaasfeestje bij elkaar zat te rijmelen en dat hij via zijn mobieltje werd bijgepraat door een stelletje kleumende stagiairs. Jongens en meisjes met ambitie. Die gaan na deze vuurdoop in onze kokende Nederlandse journalistenjungle ongetwijfeld een schitterende loopbaan tegemoet. Zij zullen over dertig jaar tijdens een masterclass op een verslaggeversschooltje vertellen onder welke Siberische weersomstandigheden ze in 2024 hun werk moesten doen. Dat waren nog eens tijden. Misschien valt de naam van politiek gevangene en guerrilla Jan Roos dan ook nog een keer. En die van Raisa Blommestijn, de Jeanne d’Arc van de ultrarechtse lage landen. Wie weet verleent premier Wilders deze twee vrijheidsstrijders gratie. Dickie mag het uitvoeren. De NSC is dan inmiddels opgeheven en heeft Den Haag verlaten met een ambulance en een boevenwagen. De ambulance voor hun chronisch overspannen leider Pietje Precies en de boevenwagen voor de van sjoemelen verdachte boekhouder. Over boeven gesproken: heeft u de appjes van Sywert gelezen? „Nu echt rond!! Nooit meer geldzorgen”, schreeuwde zijn mobieltje in april 2022 naar zijn vriendin. Hij had haar nu meegenomen naar de rechtbank. Net als de andere mannen. Die hadden ook hun meisje bij zich. Misschien zijn ze na afloop met zijn zessen een hapje gaan eten. Gewoon voor de gezelligheid. En voor de sterke verhalen uit de oude doos. Dat ze ook ontzettend gelachen hebben in die tijd. Wie weet hebben ze met hun clubje nog een disco bezocht. Nog een keer dansen zonder enkelband. Want dat gaat het waarschijnlijk worden. Onze gevangenissen puilen namelijk uit. Maar misschien verleent onze premier hun ook wel gratie als het zo ver is. Sywert is tenslotte een oud-collega die hard heeft meegewerkt aan de definitieve ondergang van het CDA. Dat gaf ruimte op rechts. En voor wat hoort wat. Grappige graties. Biden en zijn zoon. Trump en zijn bestormers van het Capitool. En inmiddels begrijp ik dat Albert Verlinde zijn censurerende nichtje de hand boven het hoofd heeft gehouden. Zij heeft als hoofdredacteur van RTL Boulevard zitten snijden in een stukje over de onaantastbare Nederlandse televisiemaagd Linda de Mol. Over haar en haar Vieze Jeroentje, die zijn dickpics tegenwoordig alleen nog aan Linda zelf schijnt te sturen. Elk nadeel heb zijn voordeel. Nu moet ik steeds aan Arjen Lubach denken. Hij gaat volgend jaar bij RTL werken. Krijgt hij dan elke dag die brave directeur Peter van der Vorst aan de lijn en wordt hem dan gesommeerd om dat grapje over Unilever te schrappen? Dat kost namelijk adverteerders. En de PVV’ers zijn ook niet blij met Arjen zijn humor. Dat zijn ook kijkers van RTL. Net als de boze boeren, die niet van Arjen willen horen waarom hij geen vlees eet. Vroeger vond hij dat namelijk misdadig. Ik hoop dat hij dat volgend jaar van Peter nog steeds mag vinden. En dat hij ook een grapje over dat nichtje van Albert Verlinde mag maken. Dat dat nichtje hoog in de ranzige roddelboom zit is zo heerlijk incestueus. Of het wijsheid is om je familie aan een baantje te helpen? Ik denk dat Poetin daar inmiddels anders over denkt. Die heeft een dochter van zijn neef op een hoge positie geplaatst en deze achternicht heeft meteen even indirect gelekt hoeveel dooie Russen er de laatste tijd gevallen zijn. Of zij ontslagen wordt? Nee hoor, zij valt heel chique uit een hotelraam. Driehoog achter. Kortom: ons landje valt ontzettend mee.</p>]]></description>
      <guid>https://nrc.nl/nieuws/2024/12/07/driehoog-achternicht-a4875826</guid>
      <pubDate>Sat, 7 Dec 2024 05:59:08 +0000</pubDate>
    </item>
    <item>
      <title><![CDATA[Virtueel chatteefje]]></title>
      <description><![CDATA[<p>Geen idee of het een verontrustend klimaatdingetje is, maar terwijl het hotel hier in San Sebastian met veel groen en lichtjes kerstklaar wordt gemaakt, zie ik de mensen zwemmen in zee. Waarom ik hier ben? Ajax voetbalde hier donderdag tegen Real Sociedad. Althans dat was de bedoeling. Het liep echter anders. De tegenstander voetbalde en de jongens van Ajax liepen er als beginnende pupillen achteraan. Toch had ik een leuke avond. Dat kwam vooral door de Amsterdamse hooligan in de stadsbus naar het stadion. De dronken man zette steeds een Ajax-liedje in en kwam er na drie regels achter dat hij niet wist hoe het verder moest. Iets met Joden. Ik ken de tekst wel, maar alleen van horen zingen. Ik kom meer dan vijftig jaar bij Ajax, maar brul die onzin nooit mee. De rest van de bus bestond uit volwassen Basken die zich niks aantrokken van de dronken Ajax-fan. Iedereen zat op zijn telefoon te appen of te chatten. Op dat moment las ik op mijn mobieltje dat een of andere roddelkont van RTL Boulevard, die zichzelf heel gewichtig ‘entertainmentdeskundige’ noemt, nachtenlang allerlei vieze dingen heeft zitten uitwisselen met een dame die hij niet kent. Een virtueel chatteefje dus. Toen hij stopte met de erotisch geladen dialoog was het teefje boos en heeft zij de beladen correspondentie op een of ander derderangs juicekanaal gegooid. Dus moest de entertainmentdeskundige het eerst aan zijn vriendin opbiechten. En daarna aan zijn kijkertjes. Zijn eenzame geilheid ligt sinds een paar dagen op straat en heeft nu zelfs de keurige NRC gehaald. Dit bericht over die nogal gereformeerd ogende Rob Goossens (hij zou zo een neefje van onze Sywert kunnen zijn) stemde mij blij. Dat kwam vooral toen ik las dat zijn nachtelijke gezelschapsdame misschien wel helemaal niet bestaat. Ruige Robje heeft zich waarschijnlijk seksueel zitten opwinden tegenover een computer. Zijn virtuele liefje gaf namelijk te snel te lange antwoorden en dat kan volgens kenners alleen maar via AI. Maar wie dan gelekt heeft naar dat juicekanaal? De baas van de computer? Een zuur koekje van eigen deeg voor Rob de rukker. Uitgegleden over zijn eigen bananenschil. Jarenlang zit je allerlei privézaken van allerhande poldersterren en internationale beroemdheden in een camera te kotsen en nu moet je opeens op de televisie over jezelf stamelen dat je met een totaal onbekende mevrouw vieze dingen zat uit te wisselen. En dat de onbekende dame misschien niet eens bestaat. Gelukkig is Rob niet de enige. Want wereldwijd fantaseren miljoenen mensen dagelijks hun erotische verlangens tegen geduldig luisterende computers. Duizenden datacenters zuchten dag en nacht omdat ze moeten reageren op opgewonden kantoorklerken, puntlassers, loopbaancoaches en burn-outbegeleiders. Terwijl die arme geilneefjes en -nichtjes denken dat ze tegen een dampende deerne of een hitsige hunk praten. Misschien zijn die datakabels in de Oostzee vorige week helemaal niet gesaboteerd door een Chinees schip, maar gewoon gesmolten onder het genot van miljoenen hijgers. Opeens keek ik anders naar de chattende Basken in de bus naar het stadion. Zouden zij op dit moment ook allerlei gloeiende woorden wisselen met een computertje van Mark Zuckerberg of een andere miljardair? De hooligan zong nog steeds dwars door alles heen. Ik dacht ondertussen aan de Zweedse minister van Gendergelijkheid die een zeldzame fobie voor bananen heeft. Zo eerlijk dat ze dat met de pers gedeeld heeft. Zal Rob Goossens het al verteld hebben aan zijn kijkers? Of houdt hij dit soort dingen exclusief voor zijn virtuele opwinddame? In het stadion begon de wedstrijd hoopvol voor de Amsterdammers. Na een half uur kwam de Joden-brullende hooligan ons vak binnen. Hij ging achter me zitten en vloekte dat hij zijn plek niet had kunnen vinden. Het lag aan het stadion. Duizenden euro’s had hij voor dit reisje betaald. Toen hij uitgeraasd was keek hij nog een keer om zich heen en viel in een diepe slaap. Hij tukte door beide doelpunten heen. Waarop mijn zoon zei: „Heeft hij toch een mooiere avond gehad dan wij.”</p>]]></description>
      <guid>https://nrc.nl/nieuws/2024/11/30/virtueel-chatteefje-a4874977</guid>
      <pubDate>Sat, 30 Nov 2024 05:59:08 +0000</pubDate>
    </item>
    <item>
      <title><![CDATA[Schoofhondje]]></title>
      <description><![CDATA[<p>Grappige kappersrekening van minister Marjolein Faber. Ze heeft haar dooie punten laten snoeien voor het schamele bedrag van 571 euro en 74 cent. Die Haagse kapper heeft het inmiddels drukker dan ooit. Honderden kansloze koppies grijpen hun kans. Zo ook ik. Donderdag zat ik er en het was gezellig. We namen de wereld door. Iedereen vroeg of ik afgelopen vrijdag de persconferentie van dappere Dickie had gezien. Onze premier was na zijn door de mand gevallen kabinet in bloedvorm. Vooral dat mantra over racisme was adembenemend. Hoe zei hij het ook alweer? Er was in Den Haag geen racisme. Hij kon het niet vaak genoeg zeggen. Niet in de regering en niet in de fracties. Ik dacht aan staatssecretaris Jansen. Dat is die van die Marokkanen. Inderdaad geen racisme rond het Binnenhof. „Maar wel in de tram, de kroeg en de voetbalkantine”, lachte een klant die Dickie steevast ‘het schoofhondje van Geert’ noemde. Op dat moment belde een woedende Sywert. Omdat we met de hele zaak zin hadden om een beetje te lachen zette ik hem op de speaker. Sywert stak meteen van wal. Of ik nu mijn zin had? „Ik niet alleen”, lachte ik, „het hele land vindt het leuk.” Hierop gaven alle klanten een spontaan applausje. Op datzelfde moment begonnen Bernd en Camille op de achtergrond keihard te schreeuwen. „Zijn de heren overspannen of nog steeds gillend rijk?”, vroeg ik aan onze Melkmuil des Vaderlands. Nu begon Sywert zelf ook radeloos te foeteren. Hij was onschuldig en dat ging hij nu bewijzen. Het woord smaad viel. Laster uiteraard ook. Ik was nog niet van hem af. Jij ook niet van mij, dacht ik zacht in mezelf, waarop de klanten vroegen of ik die gluipkop wilde ophangen. Op dat moment zwaaide de deur open. Een sterk vermagerde Frans Timmermans betrad de winkel. Glimmend van trots zei hij: „Ik ben afgevallen.” Een oude dame keek de limbo smalend aan en zei: „Maar dat was je toch al bij de verkiezingen schat!” Hierop draaide Fransje zich geïrriteerd om en beende de Van Loostraat in. Vroeger konden die zuiderlingen nog wel eens tegen een geintje. Voor ik het wist kreeg ik weer telefoon. Netanyahu dit keer. Of Wilders in de zaak was? Nee, alle blondeerstoelen waren bezet met onzekere botoxdames. Dan wilde hij Casper. „Bedoel je Veldkamp?” Ja, die bedoelde hij en of ik tegen hem wilde zeggen dat hij niet hoefde te komen. Ze zouden hem daar meteen arresteren of gewoon laten omleggen door de harde kern van Maccabi. Of ik had gehoord dat hij gezocht werd door dat Strafhof? Wat ik er van vond? Ik legde uit dat ik nog wel eens schrik van fotootjes van uitgemergelde kindertjes met hongerogen en dat die plaatjes me ergens aan doen denken. Net als de hulpgoederen die worden tegengehouden. Daarna fluisterde ik voorzichtig dat ik 40.000 doden ook wel wat aan de hoge kant vind. „Antisemiet” brieste hij en hing op. „Hij heeft zijn dag niet”, sprak mijn buurman die alleen zijn snor liet bijpunten. De klanten vroegen me om het niet over politiek te hebben. Een oude dame lachte: „Voor je het weet heb je bonje met humorloze rechtse of linkse minkukels.” We kregen het veilig over de tuinkabouter van MDMA die in Brabant is aangehouden. Daarna vroegen we ons af of in die roomse provincie een kerststalletje met het hele zootje van geperste cocaïne een leuk idee zou zijn. Dus Jozef, Maria, de herders, de os, de ezel en dat je na het kerstdiner met de hele familie de kleine Jezus uit zijn kribbe snuift. Een keurige Haagse meneer begon over het Belgische bejaardenhuis waar ze strippers hadden ingehuurd en dat hij zich daar nu ging inschrijven. „Of moet ik tot mijn urn sjoelen en scrabbelen?”, lachte hij. Toen was ik aan de beurt. In tien minuten was ik geknipt. Kosten 10 euro. Ik zei tegen de kapper dat ik dacht dat hij hartstikke duur was. „Soms”, knipoogde hij, „heel soms!”</p>]]></description>
      <guid>https://nrc.nl/nieuws/2024/11/23/schoofhondje-a4874186</guid>
      <pubDate>Sat, 23 Nov 2024 05:59:09 +0000</pubDate>
    </item>
    <item>
      <title><![CDATA[Columnistenfantasietje]]></title>
      <description><![CDATA[<p>Wat voor racistische dingen zullen er afgelopen maandag nou toch geroepen zijn in de ministerraad? Dat was het eerste wat ik dacht toen ik las over de opgestapte Nora Achahbar. Wie gingen er verschrikkelijk tekeer? Een schuimbekkende Dickie Schoof over scooterende kutmarokkanen? Een scheldende Mona Keijzer over gelukzoekende dobberafrikaantjes? Fleur Agema in zogenaamd plat Haags over Syrische kopvoddenteven? Wat ik vermoed wat het dappere damesduo Faber &amp; Klever geroepen heeft? Dat durf ik niet eens op te schrijven. Maar neemt u van mij aan: de geest was maandag in het Catshuis uit de fles. En die fles is inmiddels kapot. De scherven zijn weggegooid. Ver weg. Heel ver weg. Wat er precies gezegd is zal voorlopig niet bekend worden omdat er niet uit het Haagse fröbelschooltje geklapt mag worden. Maar het was voor Nora in elk geval ernstig genoeg om op te stappen. Wegwezen bij dit primitieve spul. Dit valt thuis niet uit te leggen. Op het moment dat ik dit schrijf gaat het gerucht dat de rest van het NSC het ook voor gezien wil houden en dat zij met zijn allen bij hun grote leider Pieter Omtzigt op het ziekenzaaltje gaan liggen. Dus onze koning moet dit weekend even in de buurt van zijn paleisje blijven. Dickie komt zo goed als zeker zijn ontslag indienen. Niet op de fiets en ook niet met een gezellig appeltje in de hand. Maar misschien wil een islamitisch jochie met een bontkraagje hem achterop zijn scootertje naar Huis ten Bosch brengen. Hoewel een lift van een Amsterdamse taxi ook goed is voor het plaatje op de voorpagina’s. Dickie zal het ontslag met een diepe zucht indienen en ik denk dat we deze arme stroman nooit meer terugzien in Den Haag. Dat hoeft ook niet want bij de nieuwe verkiezingen zal een trumpiaanse overwinning voor Geertje door ons land galmen. Zeteltje of tachtig? Minimaal. Wilders wordt onze nieuwe premier en formeert een gezellig rechts kabinet. Met Wierd Duk op Binnenlandse Zaken, Johan Derksen op Sport en Cultuur en Bert Huisjes neemt op voorspraak van Loek Hermans het ministerie van Sociale Zaken voor zijn rekening. Wappie Baudet krijgt Gezondheidszorg. Het voordeel daarvan is dat er bij de volgende pandemie lekker veel dooien vallen. Goed voor de woningnood en de krapte in de bejaardenzorg. Verder vrees ik dat Sywert ook nog een redelijke kans maakt op een baantje. Een crimineel verleden is geen enkel bezwaar. Dat heeft Geert geleerd van zijn Amerikaanse voorbeeld oom Donald. En een hoge Shell-jojo wordt zijn energieminister. Die krijgt maar één opdracht: zorg dat er sowieso genoeg olie is. Olie die onze premier dagelijks op het vuur kan gooien. Welk vuur? Elk vuur. En de stikstof? En het klimaat? Die problemen worden in een klap opgelost. Kwestie van Yvon Jaspers op Landbouw en Visserij. Regeren is achteruitkijken. Of dit een actueel columnistenfantasietje is? Nee. Ik weet zeker dat ik gelijk krijg. Dat krijg ik vaak. Net als in het geval van de NAM. Vorig jaar riep ik in de kroeg tegen mijn vrienden dat de NAM binnen de kortste keren een vuige truc zou vinden om de schadevergoeding aan de Groningers te stoppen. Ik sloot een paar vrolijke weddenschappen af. Nooit met mij wedden. Ik win namelijk altijd. Volgens mij hadden de aardolieboeren daar namelijk toen al lang een bataljon gewiekste Amsterdamse Zuidas-advocaten op gezet. Hun verweer is simpel: als zij de gaskraan dichtdraaien, dan doen wij dat met de geldkraan. En waarom moeten wij eigenlijk die schade betalen? Bewijs maar eens dat die scheuren in die huizen er niet al lang zaten? In 2022 maakte de NAM 2,4 miljard euro winst en vorig jaar slechts 224 miljoen euro. Ik hoop dat die vorige week opgestapte Idsinga aandelen NAM heeft. Dan komt hij warmpjes de winter door. Als u dit stukje op zaterdag leest is het kabinet al gevallen. Of hebben ze gisteravond een gewapende vrede getekend? Zoals die twee sneue presentatoren van Vandaag Inside. Niet erg hoor, dan valt het kabinet volgende week. Dat weet ik zeker. Wedden?</p>]]></description>
      <guid>https://nrc.nl/nieuws/2024/11/16/columnistenfantasietje-a4873357</guid>
      <pubDate>Sat, 16 Nov 2024 05:59:09 +0000</pubDate>
    </item>
    <item>
      <title><![CDATA[Minuutje stil]]></title>
      <description><![CDATA[<p>Waarom Ajax voor de wedstrijd tegen Maccabi Tel Aviv een minuut stilte hield was mij een raadsel. Voor wie was dat minuutje? Was er een oude vedette gaan hemelen? Sjakie toch niet? Of was er iets anders? Het droeve ontslag van Erik in Manchester? De zoveelste terugkeer van Johan Derksen in zijn dagelijkse babbelboxje? Het verlies van Kamala? Het lot van de Oekraïners na de winst van oom Donald? Moesten we eerbied hebben voor Ajax zelf omdat ze sinds een week opeens weer weten wat voetballen is? Of was het voor de duizenden onschuldige slachtoffers in Gaza? Een cynische manier om de Israëlische tegenstander te treiteren. Nee, het was voor de ramp in Valencia. Wie had dit nou weer bedacht? Een laatste stuiptrekking van de licht seniele Amsterdamse raad van commissarissen, die tot opluchting van alle supporters eindelijk schijnt op te stappen? En dan die rouwband. Is daar over vergaderd? Wie vond dat een goed idee? En hoezo Valencia? Omdat het halve bestuur daar in de buurt een tweede of derde huisje heeft? Omdat er nog weleens wat spelers een week op het strand van Alicante willen gaan liggen? Ik vond het een surrealistisch minuutje en vooral een nogal potsierlijke rouwband. De overwinning was mooi en duidelijk. Zelfs Brobbey scoorde. Hij wist niet eens dat hij dat nog kon. Zijn rouwband kon af. 5-0 gewonnen. Mooi resultaat. Iedereen blij met de nieuwe trainer Farioli, die door mijn buurman steevast Ravioli wordt genoemd. Het mooie van Francesco is dat hij als een Rudolf Nurejev sierlijk staat te dansen als hij zijn ploeg coacht. Nogmaals: 5-0 gewonnen, maar toen begon het echte gesodemieter. Een wel erg letterlijke herdenking van de Kristallnacht. Jonge jongens op scootertjes op Jodenjacht. Angstaanjagend. De oorlog die daar woedt kreeg een dependance in mijn eigen stadje. Of ik verbaasd ben? Nee, ik lees kranten, kijk journaals en probeer dagelijks zo goed mogelijk op de hoogte te blijven. Ik denk dat ik weet wat er speelt in de wereld. Dus ook in Israël en Libanon. Daar vallen veel dooien. Schuldige en onschuldige slachtoffers. Dat weet u toch ook? Of vertel ik iets nieuws in dit zaterdagse stukje? De discussie over dit conflict ga ik met bijna niemand meer aan. Domweg omdat het altijd ruzie wordt. De ene keer ben je een fascistische zionist en even later een verschrikkelijke antisemiet. Dat ben ik allebei niet. Ik ben voor vrede. Is dat in dit geval naïef? Nogal. Gistermiddag luisterde ik naar onze burgemeester die deze gitzwarte nacht samen met twee andere deskundigen niet had zien aankomen. Dat vind ik raar. Heel raar zelfs. Het aangekondigde geweld gonst al weken door de stad. In de kroegen, de winkels en op straat. Het antisemitisme is terug. Niet alleen in Amsterdam. In heel Europa. Op scootertjes. Had deze wedstrijd verboden moeten worden? Nee, maar het was misschien wel handiger geweest als de club uit Tel Aviv zijn publiek had thuisgelaten. Omdat dat een risico was. Maar nu hoor ik u roepen: „Hun harde kern doet niks.” Klopt! De voetballers van Maccabi deden trouwens ook niks. Maar het gaat niet om de spelers of de supporters. Het gaat om Netanyahu en die idioten van Hamas en Hezbollah. En dat maffe Iran. En om Biden en Harris en Trump en de knettergekke kolonisten. En Musk die ongetwijfeld ook direct of indirect wapens levert. Misschien wel aan beide partijen. Of hij bespioneert de zaak via een van zijn duizend satellieten. Maar het is raar dat de Amsterdamse burgemeester en de hoofdcommissaris van politie dit niet hebben zien aankomen. Of waren ze op het gemeentehuis te druk met weer een of ander nieuw debiel verkeersplan waardoor ik binnenkort mijn huis alleen nog via Den Helder of Zuidlaren kan bereiken? En dan ook nog met 30 kilometer per uur. Scootertjes op Jodenjacht. Ik sliep vannacht slecht van de loeiende politiesirenes. En ik lag vooral wakker omdat ik het al heel lang aan zag komen. Hoelang? Misschien al mijn leven lang.</p>]]></description>
      <guid>https://nrc.nl/nieuws/2024/11/09/minuutje-stil-a4872461</guid>
      <pubDate>Sat, 9 Nov 2024 05:59:10 +0000</pubDate>
    </item>
    <item>
      <title><![CDATA[Arme Erik!]]></title>
      <description><![CDATA[<p>Toen Spijkerman ooit naar de commerciëlen ging tufte hij binnen de kortste keren in een ordinaire Porsche door Amsterdam-Zuid, maar daar lijkt Arjen Lubach me iets te slim voor. Geen idee of Jack die auto nog heeft. Ik hoop het niet voor hem. Dertig rijden in onze binnenstad ziet er namelijk zo droevig uit, maar in een Porsche is dat ronduit hilarisch. Laatst zag ik een knalrode Ferrari over mijn grachtje slakken. Het was ook nog eens een dakloos exemplaar. Achter het stuur een oude geverfde playboy met naast hem een zwoel kijkend botoxteefje op leeftijd met van die Donald Ducklippen. Een golfje medelijden sloeg door me heen. Zowel met haar als met hem. Ik dacht: dat soort heeft toch een spiegel thuis? En kan die spiegel niet praten? Terug naar Lubach. Gezwicht voor de commerciëlen. Ik hoop zo dat hij met die Peter van der Vorst heeft afgesproken dat hij reclamevrij wordt uitgezonden. Domweg omdat die blokken dodelijk zijn voor een satirisch programma. Wat mij bij menig collega in het verleden regelmatig is opgevallen dat die blokken vaak verschrikkelijk liefdeloos gestart worden. Soms gewoon midden in een zin. We zullen het zien. Ik ga zeker kijken. Dat kan ook makkelijk want ik heb tegenwoordig alle tijd. Wat ik met die tijd doe? Uitsluitend leuke dingen. Afgelopen donderdag heb ik bijvoorbeeld vierenhalf uur in de rij gestaan bij een nieuwe Efteling-attractie. Hartstikke gezellig. Vooral omdat we met uitsluitend gelijkgestemden waren. Mensen die, net als ik, ook geen enkel idee hebben wat ze met hun zinloze leven aan moeten. De Efteling was donderdag in verband met de te verwachten drukte een uurtje eerder opengegaan. Ik kreeg een tip van een Eftelingkenner en stond zodoende al om zes uur ’s morgens in Kaatsheuvel voor de hekken van het voormalige sprookjespark. Half elf mocht ik de gloednieuwe Danse Macabre in. Daarin word je op de muziek van Saint-Saëns langs allerlei gruwelijkheden geleid. Hoe dichter ik bij de ingang kwam hoe harder ik de mazzelaars, die al binnen waren, angstig hoorde gillen. Daarop besloot ik om er, toen ik eindelijk aan de beurt was, vanaf te zien. Dat vond ik zelf wel luxe. Ik heb vervolgens een stukje verderop op een bankje het beroemde dansje via mijn koptelefoon beluisterd en mijn ogen onderhand langs de krantenkoppen van die ochtend laten dansen. Dat was zeker net zo spannend. Stukje stuk geschoten Oekraïne, een paar vrolijke flarden Gaza, wat stevige Valenciafoto’s met dapper zwemmende auto’s, nog wat brandende Libanonbeelden, gezocht naar een streepje veilig Syrië en niet gevonden, een opruiende aankondiging van een dreigende burgeroorlog door Donald Trump, het duo Faber &amp; Klever om gewoon de moed erin te houden, een paar frisse uitspraken van commissaris Gert Jan Mulder van de empathische club Ongehoord Nederland en voor de sfeer nog een heerlijk filmpje uit Ugchelen op mijn telefoon gedraaid. U weet wel: die PVV’ers en Baudet-aanhangers die de angstige asielzoekers daar welkom heten in hun gastvrije gemeente. Opeens stond er een medisch team van de Efteling naast me. Een lieve dokter en twee zacht pratende verpleegkundigen. Ze vroegen of het ging. omdat ik vlak daarvoor trillend zat te gillen. Ik verzon snel dat ik waarschijnlijk schreeuwde van woede omdat onze nationale held Max in Brazilië een gridstraf krijgt en misschien ook wel van pure blijdschap omdat mijn voetbalclubje eindelijk weer eens had gewonnen. „Ja”, sprak de dokter, „van ons Willem II en van Feyenoord!” Ik vertelde haar dat ik voor Manchester United juichte. 5-2 van Leicester. Onder leiding van de op Old Trafford nooit vergeten Ruud van Nistelrooij. Prachtig toch? Toen zei de verpleegkundige met Twents accent of ik het niet zielig vond voor Erik ten Hag, die maandag de meedogenloze bons had gekregen. „Arme Erik”, piepte de aardige jongen en keek me hulpeloos aan. „20 miljoen meegekregen”, fluisterde ik, dus ‘arme Erik’ lijkt me wat overdreven. En toen flitste door mijn altijd sociaal drukke hoofd: als Peter Arjen maar goed betaalt. Anders is het zielig!</p>]]></description>
      <guid>https://nrc.nl/nieuws/2024/11/02/arme-erik-a4871560</guid>
      <pubDate>Sat, 2 Nov 2024 05:59:10 +0000</pubDate>
    </item>
    <item>
      <title><![CDATA[Buikpijn]]></title>
      <description><![CDATA[<p>Dus Elon Musk belt regelmatig met Poetin en als ik The Wall Street Journal mag geloven kletskousen ze er lekker op los. Over geopolitieke kwesties, maar ook over persoonlijke wissewasjes. Of dat de wereldvrede dichterbij brengt? Geopolitiek schijnt het over satellieten te gaan. Die heeft Elon in Taiwan staan en van Vladimir moet hij die krengen met rust laten omdat Xi anders boos wordt. Xi is het vriendje van Vladimir. Waarom de rommel van Elon weg moet? Volgens Xi is Taiwan Chinees grondgebied en Poetin, die zeker weet dat Oekraïne van hem is, steunt de Chinese leider hier uiteraard in. Verder babbelen ze een beetje over zielig Noord-Koreaans kanonnenvlees, Iraanse drones en of de Zuid-Koreanen nu serieus met de Oekraïners mee gaan knokken. Die geruchten gaan namelijk. Als dat gebeurt hebben we een echte wereldoorlog en het lijkt me dat Vladimir daar stiekem best blij mee is. Al is het maar om de aandacht. Daar is hij namelijk gek op. In het Kremlin heeft hij al een tijdje de bijnaam Gordon. Vladimir voelt zich miskend omdat zijn oorlog sinds een jaar op een roestig zijspoor staat. Dat komt door die dekselse Netanyahu, die met zijn duizenden dode kinderen dagelijks de voorpagina’s haalt. Terwijl je over het gedoe om de Donbas amper nog iemand hoort. Dat jeukt. Dat schrijnt. Dat irriteert. Dit klusje van Poetin verdient gewoon vers bloed. Dit lijken me zo’n beetje de gesprekken tussen Musk en zijn zachtmoedige Russische vriend. En ze hebben het ongetwijfeld ook nog even over hun gezamenlijke kompaan en vechtgenoot Donald Trump gehad. Vooral over hoe ze die de komende twee weken verder in het zadel kunnen helpen. Met nog wat extra nepnieuwstrollen op X van Elon? Het liefst wilde Musk iedere Trump-kiezer een gratis Tesla cadeau doen, maar dat mocht niet volgens de benauwde verkiezingsregels. Zo oneerlijk. Zullen ze nog andere geopolitieke kwesties besproken hebben? Dat mislukte noodwetje van Marjolein Faber? Of hebben ze daar vooral om gelachen? Hoewel? Misschien vinden beide heren mevrouw Faber en haar baasje Geert juist kanjers omdat ze een serieuze poging hebben gedaan om het parlement buitenspel te zetten. Vladimir houdt daarvan en Elon, die dikke mik met Donald is, klonk dat ook als marsmuziek in vooral zijn rechteroor. Daarbij: zo mislukt is dat noodwetje niet. Als ik het goed begrijp worden alle meedogenloze maatregelen in een gewone wet gegoten en wordt het voor iedere wanhopige vluchteling onmogelijk om hier nog aan te kloppen. Wat zijn we toch een lekker landje. Begrijp ik nou dat ook Syriërs met een verblijfsvergunning kunnen worden teruggestuurd? Is het een idee om ze namens ons mee te laten vechten met de mannen van Zelensky? Want ik begrijp dat het Westen soldaten moet gaan leveren, maar die hebben we niet. Misschien willen de asielzoekers. Zij hebben meer ervaring met oorlog dan onze jongens. Maar verder? Hebben Elon en Vladimir stilgestaan bij het besluit van Joost Klein om af te zien van deelname aan het Eurovisie Songfestival of heeft dat hun gesprekken niet gehaald? In Nederland was dit nieuws hotter dan hot. Zinderende talkshowtafels, overspannen Boulevard-journalisten, verslagen Shownieuws-deskundigen en vooral de zanger zelf diep, diep, diep in de put. Ik begreep uit de commentaren dat het voor Joost een immense slag is. Een burn-out ligt op de loer. Ik vroeg me af of ik medeschuldig ben omdat ik het gedrag van de ‘Puber des Vaderlands’ op zijn zachtst gezegd nogal zielig vind. Wat een pathetisch aandachtorgel. Of heb ik nu een teer zieltje van de Z-generatie gekwetst? Dat moet dan maar. Mag het nu even stil zijn rond de geblondeerde zonnebril in zijn bocheljasje? Dat we ons weer even gaan concentreren op de echte problemen. De bijna gehele Nederlandse bodem die doordrenkt is met PFAS. Dat het vlees van koeien die gezond Hollands gras eten giftig is omdat daar ook PFAS in zit. Een totaal vergiftigd land waar een immens hek omheen komt. Daar krijg ik buikpijn van. Dus ik ga de ex-burgemeester van Groningen bellen. Die weet hoe je dat geneest.</p>]]></description>
      <guid>https://nrc.nl/nieuws/2024/10/26/buikpijn-a4870728</guid>
      <pubDate>Sat, 26 Oct 2024 05:59:11 +0000</pubDate>
    </item>
  </channel>
</rss>
