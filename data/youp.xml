<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Bloedmoe]]></title>
      <description><![CDATA[<p>Vorige week maakte ik mij in dit hoekje van de krant vrolijk over de dementerende Amerikaanse president Joe Biden, die al een behoorlijk tijdje alles stotterend en stamelend door elkaar haalt. In dezelfde column had ik het ook nog even over de met 2-1 verloren WK-finale in 1974 en liet de West-Duitsers in dat historische voetbalpotje vlak voor tijd het winnende doelpunt scoren. Terwijl die goal toen toch echt vlak voor rust viel. Mijn hardcore voetbalvrienden hebben voor mij inmiddels een kamertje in het rusthuis naast dat van Joe Biden gereserveerd en ik kan niet anders dan met gezond schaamrood op mijn oude kaken zeggen dat het inderdaad een domme fout is. Een black-outje. Dat kan de beste computers overkomen. Joe schijnt er dit weekend eindelijk officieel mee te kappen. Hij heeft zelf laten weten dat hij ziek is. Iedereen kreeg bij die mededeling de slappe lach. Volgens de dokters heeft Joe corona, terwijl hij zelf denkt dat hij door een verwarde gek door zijn oorlel is geschoten. Hoe hij gaat stoppen? Volgens een ingewijde bij de Democraten wordt dat eenvoudig. Ze zeggen gewoon niks tegen de president. Na het ontbijt brengen ze hem naar zijn kamer voor zijn dagelijkse ochtenddutje, daarna licht lunchen, een wandelingetje en dan weer naar bed voor een middagslaapje. ’s Avonds niet te laat eten en daarna op tijd onder de wol omdat het morgen weer een drukke dag is. De volgende dag hetzelfde suffe rondje. Volgens deskundige geriaters weet hij binnen een week niet meer wat zijn eigenlijke werk was. Een fluwelen afvloeiing. En mocht hij toch om een bezoek van een of andere hotemetoot roepen dan is onze Dick Schoof bereid om een handje te komen schudden. Wie Biden gaat opvolgen? Geen idee. Binnen de Democraten weet ook niemand dat. Wat dat betreft is die partij een soort Ajax. Na een aantal vette jaren is het compleet mis. Iedereen heeft daar gefaald. Bestuur, directie, raad van commissarissen, trainers, spelers. Tijdens de komende verkiezingen worden ze kansloos weggevaagd door die enge Trump, die samen met Poetin het beste met de wereld voorheeft. Of het oorlog wordt? Ik vrees het ergste en als onze Geertje vrolijk verder twittert doen wij daar zeker aan mee. Of is de oorlog al begonnen? Het zou best kunnen dat het Westen gisteren met een vette computerstoring even goed getest werd. Maar door wie? Poetin? Orbán? Erdogan? Netanyahu? God? Of ben ik dan een complotdenker? Zijn er al wankele wappies die de storing wijten aan de coronavaccinaties? Ik begrijp hier in mijn Italiaanse hotelletje dat de chaos overal compleet was. Ziekenhuizen konden niet opereren, vliegtuigen niet vliegen en het belangrijkste: containers konden niet gelost. Dat laatste heeft dit weekend invloed op de straatwaarde van onze coke. De jeugd wordt radeloos. Voorlopig schijnt het de schuld van een van de grootste IT-beveiligers te zijn geweest. Vooral het woordje ‘beveiliger’ is in dit geval grappig. Omdat elk nadeel zijn voordeel heeft zou het natuurlijk prachtig zijn als ook de oorlogen even stil hebben gelegen. Domweg omdat de drones en raketten ook door computers gelanceerd en bestuurd worden. En de computers wilden even een dagje geen oorlog. Ze zijn gewoon bloedmoe. Ik geef toe: het is heet. Ik heb waarschijnlijk een zonnesteek en dan ga ik dom utopisch denken. Alles moet door. De drank, de drugs en ook de oorlogen. Gisterochtend was het hier geweldig: bij de receptie meldden zich mensen die zeiden dat ze gereserveerd hadden, terwijl de wanhopige receptioniste naar een bont en blauw computerscherm staarde. De kok wilde weten hoeveel mensen kwamen lunchen, het kamermeisje wist niet wie er wegging en wie er bleef en de ober wilde dat ik mijn koffie contant afrekende. Geen pin. Omdat Italianen van bombarie houden ging alles met veel theater gepaard. De hoteleigenaar schreeuwde ten einde raad de hele tent bij elkaar. En ik? Ik was gelukkig. Zielsgelukkig. Zoveel chaos in zo’n kleine ruimte. En onthoud dit weekend mijn simpele vredeswoordje: bloedmoe!</p>]]></description>
      <guid>https://nrc.nl/nieuws/2024/07/20/bloedmoe-a4860253</guid>
      <pubDate>Sat, 20 Jul 2024 05:59:19 +00:00</pubDate>
    </item>
    <item>
      <title><![CDATA[Titanengevlecht]]></title>
      <description><![CDATA[<p>Nu is er weer een of andere blinde cowboy die een game ontwikkeld heeft waarbij fatbikers tegen elkaar kunnen racen in het verkeer. En dat terwijl die stille elektrieke bromfietsers dagelijks nogal wat slachtoffers maken. De bedenker van het spel heeft laten weten dat de races niet alleen in de drukte, maar ook op rustige plekken zoals parken gehouden kunnen worden. Het park was de laatste plek waar oudjes zich nog veilig waanden. Even een roddel; ik hoorde dat sommige spelers van het inmiddels uitgeschakelde Nederlands voetbalelftal tijdens dit EK hun eigen kapper bij zich hadden. Ik weiger dat te geloven. Dit kan niet waar zijn. Een beetje nuchtere bondscoach grijpt dan toch in? Het is een voetbaltoernooi en geen schoonheidswedstrijd. We kappen de tegenstander uit met onze voeten, maar toch niet met onze coiffures? En onnodige haarbanden? Je wordt er geen betere voetballer van. Tenminste niet in het geval van Depay. Maar het gerucht gaat dus dat er jongens bij waren die langer bij de kapper zaten dan dat ze op het trainingsveld stonden. Bij het komende WK zou het zomaar kunnen dat al die sneue meelopers in de Oranjemars niet alleen vlechtjes hebben, maar ook een haarband. Als ode aan de goddelijke Memphis. Misschien kan Unox dat soort banden regelen. Bij mij in de buurt liggen twee cafés vlak naast elkaar. Bij allebei werd er afgelopen woensdag naar de halve finale gekeken. Op grote schermen. Alleen hadden ze allebei een andere provider. De ene kroeg zat rechtstreeks op de kabel, terwijl er bij de ander nog een kastje tussen zat. Dat betekende dat het ene terras naar de opbouw van een Engelse aanval keek, terwijl de bal er bij de buren al in lag. Over kastjes, kabels en seconden gesproken: Joe Biden haalde Zelensky en Poetin door elkaar. Veel erger kan het niet worden. Straks noemt hij zichzelf Donald. Wanneer grijpt er iemand in? Als hij met een haarband in zijn vlechtjes de tuin van het Witte Huis uit komt rijden om op zijn fatbike te gaan racen tegen Trump? Een vriend vroeg mij of ik Biden op mijn kleinkinderen zou laten passen. Of dat ik hem de sleutel van mijn vakantiehuis zou geven? Of ik mijn boekhouding aan hem zou toevertrouwen? Of hij in mijn auto zou mogen rijden? Mijn antwoord was telkens nee. Die man mag van mij niks. Hij is ziek, zielig en volkomen dement. Mijn vriend lachte: „Dan blijft hij dus gewoon president van de VS!” Ik denk steeds aan de verloren wedstrijd tegen Engeland. Die had ik al een keer gezien. In 1974. Toen heette de tegenstander West-Duitsland en was het een WK-finale. In dat potje stonden we ook te snel met 1-0 voor, kwam er een discutabele pingel van een niet al te beste scheids en viel er vlak voor tijd een luizig doelpunt. Kortom: voetbalwedstrijden worden gekopieerd, iconen worden dement en een andere geschiedenis herhaalt zich. Zo treurig om weer te lezen dat de twee leukste theatertjes van Den Haag voor de zoveelste keer in hun leven bedreigd worden. Theater Pepijn en het aloude Diligentia. Echt de leukste tenten van die stad. De gemeente heeft hun geld in het onverzadigbare afvoerputje van de megalomane cultuurbunker Amare gegooid en nu moeten ze dicht. Ik kan wederom duizend redenen geven waarom kleine theaters open moeten blijven, maar dat heb ik al tien keer gedaan en op een gegeven moment ben je uitgeluld. Of ik zeg het niet goed of men luistert gewoon niet. En nu ga ik Els Blokker bellen. Die schijnt nog ergens een miljardje te hebben liggen. En voordat haar zoontjes die poen verkwanseld hebben en met een crimineel bordeel en een rare gokschuld thuiskomen, lijkt het me leuker dat we in een Haags theatertje een beetje gaan lachen met dat geld. Grapjes maken over die rare op een kampcommandant lijkende Marjolein Faber, die deze week in een debat geholpen werd door de voorzitter van de Eerste Kamer. Hoe die man heet? Bruijn.</p>]]></description>
      <guid>https://nrc.nl/nieuws/2024/07/13/titanengevlecht-a4859585</guid>
      <pubDate>Sat, 13 Jul 2024 05:59:19 +00:00</pubDate>
    </item>
    <item>
      <title><![CDATA[Saamhorigheidsspektakel]]></title>
      <description><![CDATA[<p>Taylor Swift is in het land en trad afgelopen donderdag voor het eerst op in de Johan Cruijff Arena. Het was één groot, door de pers unaniem bejubeld concert. Haar publiek, dat vooral uit vrouwen en meisjes bestaat, was volgens een aanwezige vriendin van mij allemaal gehuld in dezelfde kleren en ze droegen stuk voor stuk heel veel armbandjes. Daarbij waren bijna alle gezichten met nepdiamantjes beglitterd en iedereen zong alle 45 best wel ingewikkelde liedjes woord voor woord mee. Volgens Swift, die Amsterdam de afgelopen negen jaar verschrikkelijk gemist had, zag iedereen er fantastisch uit. Vanavond speelt ze haar laatste show in Amsterdam en volgens Taylor gaat ze ons land ook de komende jaren wederom verschrikkelijk missen. Het gerucht gaat dat ze morgenochtend met de boot van Sinterklaas vertrekt naar de volgende bestemming die ze ook verschrikkelijk gemist heeft. Op het moment dat in Amsterdam dit grote saamhorigheidsspektakel van de Swiftiesekte plaatsvond, liep het in Den Haag een tikje anders. Onze nieuwe premier Dickie Schoof voerde zijn eerste debat in de Kamer. En dat was ronduit gezellig, volwassen en professioneel. Onze arme Dickie keek na een minuut of tien de Kamer in alsof hij op een droeve provinciekermis met de botsautootjes boven in de stilstaande Python was beland. Geen idee wat hij daar deed, laat staan hoe hij daar gekomen was en hoe hij hier uit zou komen. Niemand uit zijn partij wilde hem helpen. Hij heeft namelijk geen partij. Hij is de vijfde keus van Wilders, die het eerste optreden van Dickie ronduit een slappe hap vond. Dat foeterde hij de nieuwe premier recht in zijn gezicht. Uit de coalitie wilde ook niemand hem helpen. Er is namelijk ook geen coalitie. Het is een bijeengeraapt zootje sneuneuzen dat na zeven maanden ijskasten bestellen, ijskasten vullen, nog meer ijskasten bijbestellen, ook die weer vullen, daarna nog een stuk of honderd koelboxen volstoppen, vrieskastje erbij, elkaar voor rotte vis uitmaken op X, beloven dat niet meer te doen, om dat daarna toch weer te flikken, enzovoort, enzovoort, enzovoort. Het was hilarisch. Ik dacht aan een vergadering van de raad van commissarissen van Ajax of een paniekoverleg tussen Camille, Bernd en Sywert. Het schijnt dat die arme Dickie na het debat met Joe Biden heeft gebeld. Wat doe je als iedereen medelijden met je heeft en wil dat je opzout? Het antwoord van Joe duurde een minuut of acht, maar was duidelijk. Overduidelijk zelfs: rustig blijven zitten. Hoop wel dat Joe zijn Nederlandse vriend tijdens hun telefoongesprek per ongeluk Scheef in plaats van Schoof heeft genoemd. Dat kan Dickie namelijk niks schelen. Die heeft zich bij zijn eigen vicepremier Adema ook weleens vergist. Wat stond die Fleur deze week trouwens lekker overdressed te shinen op dat bordes. Je komt uit Purmerend en dan mag je dat best laten zien. Haar collegaatje Marjolein Faber dacht ook dat het louter een carnavalesk verkleedpartijtje was en verscheen als kampcommandant. Het schijnt dat ze in haar rechtermouw een venijnig zweepje verstopt had. Toen ze hoorde dat sommige bewindslieden de eed aan de koning in het Fries gingen afleggen, informeerde zij of het ook in het Duits mocht. Dat vond ze in haar pakje lekkerder klinken. Nadat dat werd afgewezen heeft ze ervan gemaakt: Zo waarlijk helpe mij God almachtig. Ik dacht: daar moet God dan wel zin in hebben. Gistermiddag was de eerste vergadering van dit kabinet in de Trêveszaal en die werd voorgezeten door Wilders zelf. Dat gerucht gaat tenminste door Den Haag. Toen iemand daar iets in die vergadering over zei meldde Geertje dat hij die ‘slappe hap Schoof’ een middagje vrij had gegeven. Sterker nog: hij had hem op vakantie naar het Gardameer gestuurd. Daar kan hij de komende weken alles lekker van zich af kotsen. En nu? Vanavond zit Geert als eerste niet gekozen Nederlandse premier naast Erdogan op de tribune bij Nederland-Turkije. Of het gezellig wordt? Dat weet Geert niet. Wel spannend.</p>]]></description>
      <guid>https://nrc.nl/nieuws/2024/07/06/saamhorigheidsspektakel-a4858904</guid>
      <pubDate>Sat, 6 Jul 2024 05:59:20 +00:00</pubDate>
    </item>
    <item>
      <title><![CDATA[Timmertje]]></title>
      <description><![CDATA[<p>Nationaal bejaardenleed. De nog altijd krasse Harry Mens dacht heel even dat hij een ontluikende affaire had met de bijna dertig jaar jongere schaatslegende Marianne Timmer met wie hij op een tweedehands vipfeestje was gespot. Het was op zo’n bijeenkomst met een rode loper waar BN’ers uit de keukenkastjesdivisie zich nog heel even belangrijk wanen. Arme Harry, dacht ik, toen ik later las dat Timmertje zich openlijk van hem gedistantieerd had. Dat deed ze op een party waar Harry en zij allebei radeloos liepen te crashen. Wanneer grijp je als kinderen in? Op welk moment vertel je papa dat het beter is als hij alleen nog een beetje klaverjast in de recreatiezaal van een zorgcentrum? Een potje jeu de boules op een pleintje kan ook. Maar niet meer op jacht naar jonge vrouwen die hem keihard uitlachen. Sneuer dan sneu. Maar misschien vindt Harry dat hij het nog makkelijk kan. Dat hij zich zelfverzekerd spiegelt aan zijn collega Joe Biden, die nog een tijdje president van de VS wil blijven. Dat was een heerlijk spetterend debat deze week. De vonken vlogen uit mijn televisie. Vooral toen Joe Wereldoorlog 4 en 5 door elkaar begon te halen. En het consequent inslikken van de laatste zeven woorden van iedere gehakkelde zin had ook wel iets magisch. Stel dat Joe inderdaad president blijft, hoe kondigt hij dan over twee jaar de Derde en voor hem Zesde Wereldoorlog aan? Noemt hij Poetin Brezj-nev? Bestelt hij twee babi pangang bij Xi? Wat stuurt hij naar Kim Jong-un als hij hem van de planeet wil vagen? Een stoffer en blik per luchtballon? Eerlijk gezegd heb ik net zoveel verstand van politiek als Johan Derksen van voetbal, maar dit mag ik toch redelijk onheilspellend noemen? Dat een land met meer dan 300 miljoen inwoners moet kiezen tussen een seniele geriatriepatiënt en een rancuneuze complottheoreticus met de seksuele moraal van een zwerfhond, die bij verlies een gezellige burgeroorlog gaat beginnen. Zijn aanhang kan niet wachten. Hoop dat Rutte als hoogste baas van de NAVO een oogje in het zeil houdt. Ja, ik weet dat dat pas vanaf 1 oktober is. Nu maar hopen dat Mark het dan zelf nog weet. Dat hij nog enige actieve herinnering aan zijn moeizame sollicitatie heeft. Het door rechts gehate kabinet-Rutte is bijna vertrokken. En wat krijgen we terug? Sowieso ons eigen komische duo: Klever &amp; Faber, de sprankelende dames die het woord ‘omvolking’ heel enthousiast gebruikten, zonder dat ze wisten dat dat ooit een meer dan besmet en donkerbruin begrip was. Ik hoorde die Faber een soort excuus aan de Kamer aanbieden en dacht: moet zij zelf ook niet een of andere inburgeringscursus doen? Dat we haar een beetje uitleggen wat er zoal speelde rond de Tweede Wereldoorlog. En dat we deze wat hoekige Faber een beetje leren waar we in onze taal de klemtonen leggen. Want ze sprak tegen de Kamer zoals die arme Joey Veerman voetbalde tegen de Oostenrijkers. Over het EK gesproken: we leven nog en we mogen het tegen de Roemenen proberen. Ik denk trouwens dat we Europees kampioen worden. Waarom? Omdat we dinsdag wakker zijn geschud. Nu gaan we er vol in. We gaan voetballen. Dat zijn we tot nu toe namelijk vergeten. Ik vraag me al een tijdje af waarom onze aanvoerder Virgil van Dijk er na iedere wedstrijd altijd precies hetzelfde uitziet als ervoor. De haartjes keurig strak achterover richting dat eigentijdse knotje, verder geen vlekje op het tenue, geen drupje zweet en niet één kluitje modder tussen de noppen. Daarbij altijd dat beheerste commentaar. Afgemeten mediacursuswoorden. Zonder een onvertogen lettergreep. Ik verlang dan zo naar een gehavende Johan Neeskens, een bemodderde Theo Laseroms en twee uitgewoonde broertjes Van de Kerkhof. Bloed, zweet, gips en tranen. Ik wed dat we gewoon kampioen worden. En dan ga ik bloedgelukkig naar de huldiging met een gezellig jonger ding. Kortom: wie heeft voor mij het nummer van Harry Mens? Of liever nog dat van Timmertje.</p>]]></description>
      <guid>https://nrc.nl/nieuws/2024/06/29/timmertje-a4858101</guid>
      <pubDate>Sat, 29 Jun 2024 05:59:20 +00:00</pubDate>
    </item>
    <item>
      <title><![CDATA[Goudreinette]]></title>
      <description><![CDATA[<p>Bij ieder eigen doelpunt tijdens dit EK (en dat zijn er nogal wat) moet ik aan Mona Keijzer denken. Want wat een grappig bericht: blond doktersvrouwtje uit Volendam tekende met haar buren bezwaar aan tegen een wooncomplex voor troebele oudjes en gooide heel enthousiast de stikstofuitstoot in de strijd. Daarbij nam ze het ook nog op voor de huismus. Smullen dit verhaal. Chronische binnenpret voor weken. ‘Privékwestie’, bitste het domme blondje Mona deze week tegen de pers en begon te blaten dat ze er verder niks over wilde zeggen omdat het in dit geval ook om de privacy van haar gezinsleden en haar tachtigjarige buurvrouw gaat. En het ging haar niet om de overlast van de dementerende soortgenoten, maar ze wilde dat het zorgcomplex anders zou komen te liggen. Waar de hoofdingang zit maakt voor de stikstofuitstoot inderdaad nogal wat uit. En de huismussen vinden het ook prettiger als het hospice aan de andere kant van het gebouw komt te liggen. Je wordt als vogel nogal gauw depri van al die af en aan rijdende lijkauto’s. Het lekkerste komt nog: als beoogd woonminister moet ze er binnenkort voor zorgen dat krijsende klimaatzeikerds en diervriendelijk piepende zeurkousen, die de bouw van huizen of zorgcomplexen kunnen tegenhouden, de mond gesnoerd wordt. Ze spreekt inmiddels namens een boerenpartij van wie de miljoenen varkens, koeien en kippen het land onbeperkt mogen volschijten. Er is namelijk helemaal niks aan de hand. Ik vrees wel dat Mona haar stikstofstandpunt in het bezwaarschrift nog wel eens terug zal lezen. Al is het maar bij mij. Ik vermaak me altijd kostelijk met dit soort politieke blunders. Blondjes die met open ogen vastlopen in hun eigen leugenmoeras. Zal ze het er al met Yesilgöz over gehad hebben? Of was Dilan druk met het schoonvegen van haar doodlopende nareis op nareis op nareisstraatje. Ging dat niet om duizenden gezinnen? Niet? Hoeveel dan? Honderden? Ook niet? Honderd? Ook al niet? Negentig? Nee? Tachtig? Alweer niet? Zeventig? Echt? En daar is de regering uiteindelijk op geknald? Meen je dit? En daarna kreeg Geert zoveel stemmen. En Yesilgöz had weer bezwaar tegen de benoeming van Marjolein Faber, de gezellige omvolkingstroelala van onze Geert. Zij heeft inmiddels beloofd om als een soort robot minister tegen alle asielzoekers te worden. Ook tegen die zeventig van Dilan. Het zijn wonderlijke weken voor een columnist. Aan wie kan je je nog vastklampen? Aan de oprichters van Ongehoord Nederland? Oprichters? Oplichters zal je bedoelen. Heerlijk om te lezen hoe die bijna altijd boze Arnold Karskens tijd vond om de verenigingsstatuten te wijzigen zodat hij en zijn partner in crime Reinette Klever een veel te hoog salaris konden binnenharken. Soms val ik ’s middags in dat programma en heb ik een kostelijk uurtje. Ze praten namelijk allemaal op een toon alsof ze de toekomstige overburen van Mona Keijzer toespreken. Alsof al hun kijkertjes kinds of dement zijn. Misschien zijn ze dat ook wel. Maar die Karskens en die Klever hebben lekker lopen graaien. En nu? Aftreden en terugbetalen? Nee hoor, Arnold zevert lekker verder en goudreinette Klever is door Geertje uitverkoren om minister van Buitenlandse Handel en Ontwikkelingshulp te worden. Zij was ooit betrokken bij het middeleeuwse Zwarte Pietenjournaal en wil in de Sinterklaastijd het gehele personeel van haar ministerie zwart schminken. En dat laat ze niet doen, dat doet ze zelf. Eigenlijk heb ik ontzettend veel zin in het nieuwe kabinet. Ik denk dat er nog heel wat te lachen valt. Hoewel ik vrees dat het niet lang zal gaan duren. Maar nog even kort opgeteld: Mona met haar stikstofuitstoot, Yesilgöz met haar verrotte telraam, de uit een Roald Dahl-verhaal weggeglopen heks Marjolein Faber en tot slot mevrouw Klever met haar ongehoorde salarisgesjoemel. Heerlijk clubje. Daar ga ik als columnist graag de zomer mee in. Het lijkt mij een hechte club mensen die elkaar begrijpen. Die hetzelfde revanche-op-links-gevoel hebben. En dat gevoel schept een band. Een hechte band. Een hele mooie enkelband.</p>]]></description>
      <guid>https://nrc.nl/nieuws/2024/06/22/goudreinette-a4857305</guid>
      <pubDate>Sat, 22 Jun 2024 05:59:21 +00:00</pubDate>
    </item>
    <item>
      <title><![CDATA[Tandeloos pensionadobankje]]></title>
      <description><![CDATA[<p>Begreep ik nou dat de van aanranding en verkrachting verdachte knuffelmarokkaan in de pauze van zijn rechtszaak gezellig stond te koffieleuten met jongens en meisjes uit de roddelindustrie? Geestig gegeven. Lekker klein landje zijn we toch. En dat een heuse advocate, die ook regelmatig als een soort objectieve deskundige roddeltante aan de dagelijkse achterklaptafel van SBS zit, de knuffelmarokkaan helpt om zo goed mogelijk over te komen bij het kappersblaadjesjournaille? Madurodam is inderdaad onze hoofdstad. Inmiddels begrijp ik dat de knuffelmarokkaan, die aanvankelijk gezien werd als een soort gezellige teddybeer, al was het maar omdat hij vier jaar geleden op het hele land een verpletterende indruk maakte toen hij in het goed bekeken DWDD als een overbezorgde papa een ontroerend liefdesliedje voor zijn kinderen zong. In tranen uiteraard. Maar die zitten hoog bij deze meneer. Die laat hij graag stromen. Als ik sommige dames moet geloven hield hij inderdaad van knuffelen, maar dan wel onder zijn eigen voorwaarden. En die waren niet mals. Hoewel hij dat zelf weer ontkent. Hij rekent op de rechtspraak. Ik ook. In de tsunami aan informatie in deze slepende rechtszaak kreeg ik ook af en toe de slappe lach. Bijvoorbeeld toen hij vertelde over de schrijfcursus waar hij duidelijk met zijn mededocenten had afgesproken dat zij de cursisten uitsluitend privébijles op hun eigen kamer zouden geven. Toch trof hij een collega in zijn kamer die daar druk bezig was met een intensieve bijles aan een dame. Uit de geschetste situatie had ik meer de indruk dat de leerling de leraar iets leerde dan andersom. Maar in elk geval dacht de verdachte dat hij mee mocht doen. „Opdonderen”, zei de cursiste en dat irriteerde de knuffelmarokkaan die thuis geleerd heeft dat je met volle mond niet mag praten. De schrijfcursus vond plaats in Heiloo. Is het dan een heilloze cursus? Terwijl ik dit stukje tik in de zinderende Siciliaanse zon denk ik aan donderdagavond toen ik op het pensionadobankje van het dorpje met wat collega-bejaarden de wereld doornam. Een van de tandeloze mannetjes had gehoord dat wij in Nederland een premier krijgen met een oortje in en dat hij voortdurend opdrachten krijgt van vier fractievoorzitters. Zij vertellen hem wat-ie moet vinden en zeggen en antwoorden. Een ander oudje werd vrolijk van het feit dat onze aanstaande landbouwminister ooit kandidate bij de Nederlandse Boer zoekt Vrouw was geweest. Ik moest toegeven dat dat waar was. En of het dan ook waar was dat het die arme Geert Wilders niet lukte om binnen zijn periferie überhaupt onbesmette bewindslieden te vinden. Met een zacht schaamrood gaf ik dat toe. Toen begonnen ze te lachen omdat ze de volgende roddel absoluut niet geloofden: onze koning zou gezegd hebben dat ambtenaren, die de opdrachten van het bruine kabinet niet wilden uitvoeren, ontslag mochten nemen. Toen proesten ze met zijn vieren tegelijk: „En wat doet de koning zelf?” Ik kon er ook niks aan doen. Het zijn verwarrende tijden. Of ik nog terug wilde naar Nederland? Waarom bleef ik niet bij hen? Geen regen, lekker warm, heerlijk eten en veel vrolijkheid in de gezellige straten. ‘Onder Meloni?”, zuchtte ik. Dat snapten ze. Toen begon er gelukkig een roomse processie en begon iedereen zacht en devoot te zingen en te bidden. De Etna gromde zachtjes mee. Volgens de oude mannetjes doet de boze berg dat sinds de laatste verkiezingsuitslag. Net liep een van mijn vrienden op leeftijd langs. Wat ik aan het doen was. Ik vertelde dat ik een stukje voor de krant tikte. Dat dat nog mijn enige werk is. Hij vroeg waarom ik een haarband in had. Of dat met het voetbal te maken had? Ik vertelde hem dat ik een nieuwe carrière overweeg. Maar ik was toch met pensioen als komiek? Ja, maar niet als artiest. Het bloed blijft kruipen. „Als je maar niet gaat kleien of kliederen met verf”, lachte hij. Dat vond hij altijd zo zielig. Ik vertelde hem dat ik wat anders ging doen. Wat? Ik word rapper!</p>]]></description>
      <guid>https://nrc.nl/nieuws/2024/06/15/tandeloos-pensionadobankje-a4856513</guid>
      <pubDate>Sat, 15 Jun 2024 05:59:21 +00:00</pubDate>
    </item>
    <item>
      <title><![CDATA[Tatoeagespijt]]></title>
      <description><![CDATA[<p>Laatst was ik in Zandvoort op het strand en zag mensen vol hectoliters opgedroogde inkt die daar in de zinderende zon lagen te keren en te smeren. Er ging een mild medelijden door me heen. Vooral met de beeldschone jonge meisjes van amper twintig die zich nogal stevig hadden laten onderkliederen door amateurs met parkinson. De kleinschalige graffiti was met een niet al te vaste hand aangebracht. Zullen die kinderen ooit spijt krijgen? Bijvoorbeeld als het vel over een aantal jaren een beetje gaat lillen. Of wordt er dan een botoxspuit bij gehaald? Alleen maar om de tattoos een beetje toonbaar te houden. Hier op Sicilië is het nog veel erger. Daar is op mijn strandje bijna iedereen van oorlel tot kleine teen besmeurd met tegelwijsheden en niet al te beste tekeningen. Of ik deze mensen snap? Natuurlijk. Ze hebben bijna allemaal lijven die wel een likje van de winterschilder konden gebruiken. Ikzelf heb dat niet nodig. Mijn vrouw zeker niet. Maar waarom gebeurt het zo massaal? Echt bijna iedereen zit hier vol. Ze vinden het zelf ongetwijfeld hartstikke mooi. En dat is natuurlijk het belangrijkste. Dat je er op vooruit bent gegaan. En voor je partner lijkt het me ook gezellig. Er valt wat te koekeloeren tijdens de seks. In mijn vorige leven als cabaretier mocht ik mij samen met mijn publiek graag vrolijk maken over kuddeleed. Hockeyers die in de jaren ’80 van de vorige eeuw massaal in ruiten broeken liepen, voetballers met permanentjes, vrouwen op Crocsen, mannen met een pratende kut en zo zou ik een column of zes door kunnen gaan. Laatste trend? Suïcidale boomers die op opgevoerde fatbikes door binnensteden razen. Maar dat zijn allemaal dingen die je weg kunt doen. Bij tattoos is dat ingewikkelder. Hoewel ik begrijp dat er inmiddels klinieken zijn waar je je voor veel geld en nog meer pijn kunt laten ontinkten. Ik wens iedereen succes in de nabije toekomst. Ook de dames met de lubberende Donald Ducklippen. Om over al die clowneske wenkbrauwenteefjes nog maar te zwijgen. Door al dit soort uiterlijke poespas heb ik hier op het strand een hoop lol. Ik val als enige zonder inkt op mijn lijf echter wel op. Wanneer besloten deze mensen eigenlijk om zichzelf zo toe te laten takelen? In een dronken bui? Op de rand van een psychose? Of toch gewoon geheel helder van geest op een doordeweekse donderdag na een uurtje bladeren in het voorbeeldboek van de plaatselijke Schiffmacher? Ondertussen vertelt mijn telefoon mij hoe het met de rest van de wereld gaat. Ik neem het zacht tot me. Allereerst het mestoverschot: de grote Noord-Koreaanse leider Kim Jong-un stuurde met poep gevulde ballonnen naar zijn zuiderburen. Nog meer mestoverschot? Jack van Gelder heeft op de PVV gestemd en komt ongetwijfeld in aanmerking voor een ministerspost. Verder vertelt Angela de Jong mij dat ze SP’er Lillian Marijnissen op televisie zag rondrennen in een oranje overall met een camera op een selfiestick. Uiteraard in een of ander tweedehands SBS-programma. En ook nog samen met onze nationale toypoedel Rutger Castricum. Was hij niet ooit enfant terrible in de tijd dat Plasterk nog links was? Ik denk aan papa Jan Marijnissen die dit op zijn oude dag ook heeft gezien. Hij vraagt zich hardop af of hij dementeert. Ik denk dat over mezelf als ik lees dat Ajax geïnteresseerd is in Wappie Weghorst. Hij moet de sensatie van het seizoen worden. Ali B appt me dat hij een charmeoffensief-advocaat heeft gevonden die Harlequin heet. Zij moet vooral liegen dat het goed met hem gaat. Goeie naam, Harlequin. Bijnaam? Ali ontkent dat. Maar Ali ontkent alles. Ik vraag me na al dit nieuws serieus af of ik een zonnesteek heb. Ik moet een arts raadplegen. Maar ik verdwijn vanzelf in de tattooshop. Ik kies voor: Vanitas vanitatum, omnia vanitas! Groot op mijn rug. In gotische letters. En nu lig ik hier lekker te slapen tussen de Sicilianen. Heerlijk onopvallend. Eindelijk geheel anoniem.</p>]]></description>
      <guid>https://nrc.nl/nieuws/2024/06/08/tatoeagespijt-a4855729</guid>
      <pubDate>Sat, 8 Jun 2024 05:59:21 +00:00</pubDate>
    </item>
    <item>
      <title><![CDATA[Een hartgrondig gvd]]></title>
      <description><![CDATA[<p>Het Vlaardingse meisje gonst door mijn hoofd. Het zwaargewonde kind van tien jaar oud dat met een kaalgeschoren hoofd en diverse botbreuken in een ziekenhuis ligt. Artsen vechten voor haar leventje. De vraag is of ze het gaat halen. Tot die tijd is de ‘stille tocht’ voorlopig afgeblazen. Na haar overlijden zal een roedel boze buren zwijgend door de straten schuifelen. De straten waar ze regelmatig vertelde dat ze thuis geschopt en geslagen werd. Misschien trekt de verontwaardigde stoet ook langs de supermarkt waar het lieve kind ooit bont en blauw aan de bel trok. Even stilstaan bij het schoolplein is misschien ook een goed idee. Ook daar sloeg de lieverd alarm. Zal de burgemeester een zalvende speech houden? En wat doen de medewerkers uit de pleegkinderenindustrie? Lopen ze mee? Net als de swingers die af en toe lekkere ruige seks met de pleegouders hadden? Dat gebeurde in het huis waar de kinderen op dat moment opgesloten zaten. Hoe kan dit? Waarom deed niemand iets? Of is het wel degelijk behandeld in een therapeutische voorzorggroep van bezorgde ambtenaren? Gemeentelijke pennenlikkers die eerst rustig de kat uit de boom keken omdat haastige spoed nou eenmaal zelden goed is. Die daarna rustig met diverse tweede lijn-hulpverleners evalueerden of de zaak inderdaad prangend genoeg was. Het kan natuurlijk ook dat het kind het misschien verzon omdat het graag weg wilde uit die Vlaardingse hel. Of dat de biologische moeder erachter zat. Daarom kon de zaak wel even wachten. Eerst goed in kaart brengen wat er werkelijk aan de hand is. Het kan ook dat het dossier nog op de stapel ligt bij een ambtenaar die net een roostervrije papadag had en die combineerde met het Pinksterweekend. Of misschien was de dienstdoende hulpverlener naar een bijscholingscursus en zat hij of zij op het laatste stukje Nederlandse hei onder leiding van een of andere in makkelijke kleding gestoken zweefteef naar het kind in zichzelf te zoeken. Of zat de verantwoordelijke thuis met een dreigende burn-out? Wat er ook gebeurd is, het kind is niet gehoord. Sorry, wel gehoord, maar er is niet op gereageerd. De gemeente Vlaardingen gaat ongetwijfeld een onderzoek instellen om dit soort blunders in de toekomst te voorkomen. Ook de provincie gaat meedenken. Net als Den Haag. Ik gok op een werkgroep die opgesplitst gaat worden in meerdere groepjes. En er komt natuurlijk hulp voor de klasgenootjes die met het verlies moeten omgaan. Ook de ouders van de klasgenootjes kunnen een beroep doen op een of meerdere hulpinstanties. Uiteraard komen er ook diverse coaches bij kijken. Een emotiecoach, een mishandelingscoach, een kinderhart- en moordkuilcoach en een coach die de totale coaching coördineert omdat het anders een chaos dreigt te worden. Het Vlaardingse meisje gonst door mijn hoofd en ik denk aan lieve vrienden die ooit een pleegkind in huis wilden nemen en door allerlei instanties werden doorgezaagd en gevierendeeld tot bebaarde kinderpsychologen en andere vage geitenwollen therapeuten tot de conclusie kwamen dat het stel niet geschikt was. Maar terug naar de zaak van dit Vlaardingse meisje. Door wie is dit echtpaar onderzocht? En wie neemt er ontslag na dit debacle? Ook als het lieve kind het overleeft. Iets in mij zegt dat er geen stille tocht moet komen, maar juist een kolkende krijsende meute die vloekend en tierend langs de verantwoordelijke kantoren trekt. Kantoren van zowel de gemeente als van de pleegkinderenorganisaties als van alle boterletters die direct en indirect met deze zaak of soortgelijke dossiers te maken hebben. Schreeuw ze wakker. Vloek ze terug in de werkelijkheid. Een hartgrondige oerkreet is in dit geval op zijn plaats. Natuurlijk weet ik nu al dat allerlei zeikerige softies deze column ongenuanceerd en te eendimensionaal zullen vinden. En die gaan roepen dat het gemakkelijk brullen is vanaf de zijlijn. Maar het gaat om een kaalgeschoren, bont en blauw geslagen kind van tien jaar oud dat zeker drie keer moord en brand bibberde hoe bang het was. Dan rest er nog maar een woord: godverdomme!</p>]]></description>
      <guid>https://nrc.nl/nieuws/2024/05/31/een-hartgrondig-gvd-a4200659</guid>
      <pubDate>Fri, 31 May 2024 05:59:22 +00:00</pubDate>
    </item>
    <item>
      <title><![CDATA[Bijbeuntje]]></title>
      <description><![CDATA[<p>Ajax belde. Een anoniemand die onder geen enkel beding zijn naam wilde noemen. Maar of ik binnenkort tijd had om in de Johan Cruijff Arena het wespennest uit de slangenkuil te verwijderen? Het was wel een smerig klusje en niet zonder risico. Mijn imago kon deuken oplopen en ik moest in elk geval tegen de geur van rotte vis kunnen. In het kort legde de man uit hoe alles faliekant mis was gegaan sinds het ontslag van de technisch directeur, die binnen de club al een tijdje de ‘erecteur’ werd genoemd omdat hij meer met zijn piemel dan met een scepter zwaaide. Na zijn vertrek was het in alle geledingen gaan piepen en kraken. Er was totaal geen leiding en de raad van commissarissen zat snurkend te tukken voor de glimmende prijzenkast. Uiteindelijk kwam er een of andere derderangs Duitser, die in vier maanden tijd meer dan 120 miljoen door de gootsteen spoelde door idioot veel geld neer te tellen voor spelers uit het derde van een club uit een Hamburgse hoerenbuurt. En iemand had een mislukte hockeycoach tot chief sports officer benoemd. Wat die daar deed? De grootste kamer bezetten om daar lucht te bakken. Verder werden er wat trainers door gejast en uiteindelijk zat het aardige clubicoon Johnnie van ’t Schip met zeventig kilo gebakken peren opgescheept. Nog knap dat hij daarmee vijfde is geworden. De anonieme Ajacied aan de telefoon vatte ook nog even de gezellige aandeelhoudersvergadering van afgelopen week samen. Twee plucheplakkers op leeftijd hadden iedereen de huid vol gescholden en namen het op dramatische wijze op voor de incompetente commissarissen, die alle waanzintransacties van de dolende Duitser hadden goedgekeurd. Tijdens hun betoog gonsde vooral medelijden door de zaal omdat de twee oudjes vroeger grote jongens waren geweest. Eentje had onze nationale trots KLM in de lucht gehouden en de ander was voorzitter in de tijd dat Louis nog bekers won. Daarom was het zo treurig. Welke vriend vertelt deze oude mannen dat het klaar is? Of moet de huisarts dat doen? Inmiddels is er een jonge enthousiaste Italiaanse trainer aangesteld en we mogen duimen dat hij spelers vindt die hem begrijpen. Ook is er een nieuwe directeur, die misschien wel verstand van voetbal heeft, maar op het gebied van voorkennis nog een beetje bijgespijkerd moet worden. Voor het geld schijnt de man het niet te hoeven doen omdat hij bij zijn bedrijf dat voetbaltransfers met een luchtje verzorgde genoeg bij elkaar gegraaid heeft. Maar de vraag was dus of ik, nu het duidelijk is dat ik tijd heb, puin wil ruimen. Om welk baantje het ging? Commissaris. „Maar”, opperde ik, „daar heb ik geen verstand van. Ik heb mijn leven lang dit soort financiële en organisatorische zaken uitbesteed aan zeer kundige vrienden.” Dat deed er niet toe. Ik had afgelopen jaren een langere afscheidstournee dan Elton John gehad, dus ik was ijdel genoeg voor dit klusje. En ik mocht elke week beroemde handen schudden in de skyboxen en met korting naar de Toppers. Het maakte het schnabbeltje niet aantrekkelijker. Ik hoefde ook geen seizoenkaart meer te betalen, dus het was eigenlijk een win-winsituatie. Ik legde uit dat een zelfbetaalde seizoenkaart meer recht op schelden gaf. Het is juist lekker als je betaald hebt om uit de grond van mijn gerepareerde hart vanaf de tribune te schelden als het spel weer eens helemaal ruk was. Dat lucht enorm op als supporter. En als ik medeverantwoordelijk ben voor de chaos op het veld dan moet ik wijselijk zwijgen omdat ik de minkukels ken die de oliedomme fouten hebben gemaakt. Ik ben wel ijdel, maar niet grensoverschrijdend. De man vond het allemaal onzin. Ik had een grote bek, had vijftig jaar tegen betaling onzin verkocht, dus ik was volgens hem helemaal op mijn plek in de voetbalwereld. Mijn antwoord bleef nee. Of ik dan iemand anders wist. „Ronald Plasterk?” Ze gingen hem bellen. Toen vroeg hij wat ik ging doen? Geert terugbellen en zeggen dat ik tijd heb. Alle tijd zelfs.</p>]]></description>
      <guid>https://nrc.nl/nieuws/2024/05/25/bijbeuntje-a4199934</guid>
      <pubDate>Sat, 25 May 2024 05:59:22 +00:00</pubDate>
    </item>
    <item>
      <title><![CDATA[Kort &amp; Klein]]></title>
      <description><![CDATA[<p>Te grappig dat de NOS vorige week zaterdag een extra Journaal besteedde aan een geblondeerde smurf met twee bochels die gediskwalificeerd was bij een of ander hysterisch zangfeestje. Vooral de felle reacties van de direct betrokkenen bij Team Joost Klein waren aandoenlijk. Of Joost wel of niet heeft lopen meppen? Bij ons thuis wordt hij voorlopig wel ‘Joost Kort &amp; Klein’ genoemd. Een extra Journaal over een uitgesloten zanger op het moment dat de wereld moordt, brandt, huilt, schreeuwt, vlucht, bombardeert en grotendeels verhongert. Dat is toch om te huilen? Daarom heb ik maar wat mooie troostmuziek opgezet. Schubert gespeeld door het fenomenale Jerusalem Quartet, dat ik graag een keer live had willen zien. Helaas werd een optreden waar ik bij zou zijn door ons laffe Concertgebouw afgezegd. Uit veiligheidsoverwegingen. In dit geval had ik een extra Journaal onmiddellijk begrepen. Domweg omdat dit angstaanjagend is. Geen extra beveiliging, maar zwichten. Ik had graag een huilende nieuwslezer gezien met de uitsmijter: „Een concertzaal die voor tirannen zwicht zal meer dan geld en goed verliezen. Dan dooft het licht.” Terug naar Joost. Een diep medelijden overviel me toen ik zag dat hij geland was op dat eenzame Lelystad Airport. Hij had natuurlijk gedroomd van een overvol Schiphol met duizenden dampende fans. Wel leuk voor dat desolate vliegveldje dat er nu in elk geval iemand geland is. Hebben we die 250 miljoen euro aanlegkosten toch niet voor niks uitgegeven. Hoewel? Volgens mij komt het wel goed met dat verlaten polderbaantje. Zeker nu onze nieuwe regering alle stikstofmaatregelen overboord gegooid heeft en we weer als een hondsdol volk naar kokende vakantiebestemmingen mogen fladderen. Of dat ten koste gaat van de natuur? Welke natuur? Voorlopig staat dat groene geitenwollensokkengereutel weer lekker ouderwets op de laatste plaats in het rechtse regeerakkoord. We zijn terug bij af. Meer koeien, meer mest, dus schijt aan de natuur. Ik wens de bewoners van de Veluwe sterkte met al het toekomstige vliegtuiglawaai. Hoewel de vluchten waarschijnlijk worden stilgelegd als onze koning gaat jagen. Anders worden de babyzwijntjes nerveus en gestrest wild smaakt een beetje bitter. Over die nieuwe regering gesproken: gaat Ronald het redden? Heeft u het gênante excuusbriefje van politieke rietstengel Plasterk aan ‘carjacker’ Pietje Omtzigt gelezen? Pieter had deze openbare boetedoening geëist. Kleuters onder elkaar. Jammer dat het een kort briefje was. Anders had onze beoogde premier ook nog even zijn excuses kunnen aanbieden aan microbioloog Jan Koster van het Amsterdamse UMC. Zowel Koster als het UMC heeft hij op gewiekste wijze voor 30 miljoen genaaid. Een stinkend zaakje dat juridisch misschien wel klopt, maar moreel gezien ruft als bange bunzing in een silo rotte eieren. Als we bij zijn beëdiging als minister-president een extra Journaal krijgen zou het leuk zijn als er daarin wordt gezegd dat hij ondanks wat smoezelig gesjoemel toch de politiek leider van ons land wordt. Dat zielige briefje in de Telegraaf vindt ome Ron hopelijk zelf ook om te huilen. Of kent zijn ijdelheid geen schaamte en gaat hij zonder blozen voor het premierschap? Misschien wil Gom van Strien hem assisteren. Dat is die alweer bijna vergeten verkenner van de PVV, die twee minuten na zijn aanstelling moest terugtreden omdat hij zich schuldig zou hebben gemaakt aan fraude en omkoping. Ronald wil hem vast wel hebben als adviseur. Kruimeldieven onder elkaar. Hoewel 30 miljoen natuurlijk geen kruimelwerk is. Volgens Sywert is onze Ronald inmiddels gillend rijk. Inmiddels waren Ronald en Pieter gisteren in gesprek. Pieter in een luie stoel en Ronald op zijn bibberende knietjes. Waar hebben ze het over gehad? Of die dienstauto lekker trekt? Over het muffe handeltje van Plasterk? Omtzigt was ooit een principiële jongen die met zijn dossierkennis menig politicus het leven zuur heeft gemaakt. Of hebben ze het over de Volendamse Mona gehad? Zij is het enige alternatief als Ronald wordt afgeserveerd. Dus het wordt kiezen voor de minst kwade. Hoewel? Het is maar een baantje voor hooguit een half jaar.</p>]]></description>
      <guid>https://nrc.nl/nieuws/2024/05/18/kort-klein-a4199293</guid>
      <pubDate>Sat, 18 May 2024 05:59:23 +00:00</pubDate>
    </item>
  </channel>
</rss>
