<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Buikpijn]]></title>
      <description><![CDATA[<p>Dus Elon Musk belt regelmatig met Poetin en als ik The Wall Street Journal mag geloven kletskousen ze er lekker op los. Over geopolitieke kwesties, maar ook over persoonlijke wissewasjes. Of dat de wereldvrede dichterbij brengt? Geopolitiek schijnt het over satellieten te gaan. Die heeft Elon in Taiwan staan en van Vladimir moet hij die krengen met rust laten omdat Xi anders boos wordt. Xi is het vriendje van Vladimir. Waarom de rommel van Elon weg moet? Volgens Xi is Taiwan Chinees grondgebied en Poetin, die zeker weet dat Oekraïne van hem is, steunt de Chinese leider hier uiteraard in. Verder babbelen ze een beetje over zielig Noord-Koreaans kanonnenvlees, Iraanse drones en of de Zuid-Koreanen nu serieus met de Oekraïners mee gaan knokken. Die geruchten gaan namelijk. Als dat gebeurt hebben we een echte wereldoorlog en het lijkt me dat Vladimir daar stiekem best blij mee is. Al is het maar om de aandacht. Daar is hij namelijk gek op. In het Kremlin heeft hij al een tijdje de bijnaam Gordon. Vladimir voelt zich miskend omdat zijn oorlog sinds een jaar op een roestig zijspoor staat. Dat komt door die dekselse Netanyahu, die met zijn duizenden dode kinderen dagelijks de voorpagina’s haalt. Terwijl je over het gedoe om de Donbas amper nog iemand hoort. Dat jeukt. Dat schrijnt. Dat irriteert. Dit klusje van Poetin verdient gewoon vers bloed. Dit lijken me zo’n beetje de gesprekken tussen Musk en zijn zachtmoedige Russische vriend. En ze hebben het ongetwijfeld ook nog even over hun gezamenlijke kompaan en vechtgenoot Donald Trump gehad. Vooral over hoe ze die de komende twee weken verder in het zadel kunnen helpen. Met nog wat extra nepnieuwstrollen op X van Elon? Het liefst wilde Musk iedere Trump-kiezer een gratis Tesla cadeau doen, maar dat mocht niet volgens de benauwde verkiezingsregels. Zo oneerlijk. Zullen ze nog andere geopolitieke kwesties besproken hebben? Dat mislukte noodwetje van Marjolein Faber? Of hebben ze daar vooral om gelachen? Hoewel? Misschien vinden beide heren mevrouw Faber en haar baasje Geert juist kanjers omdat ze een serieuze poging hebben gedaan om het parlement buitenspel te zetten. Vladimir houdt daarvan en Elon, die dikke mik met Donald is, klonk dat ook als marsmuziek in vooral zijn rechteroor. Daarbij: zo mislukt is dat noodwetje niet. Als ik het goed begrijp worden alle meedogenloze maatregelen in een gewone wet gegoten en wordt het voor iedere wanhopige vluchteling onmogelijk om hier nog aan te kloppen. Wat zijn we toch een lekker landje. Begrijp ik nou dat ook Syriërs met een verblijfsvergunning kunnen worden teruggestuurd? Is het een idee om ze namens ons mee te laten vechten met de mannen van Zelensky? Want ik begrijp dat het Westen soldaten moet gaan leveren, maar die hebben we niet. Misschien willen de asielzoekers. Zij hebben meer ervaring met oorlog dan onze jongens. Maar verder? Hebben Elon en Vladimir stilgestaan bij het besluit van Joost Klein om af te zien van deelname aan het Eurovisie Songfestival of heeft dat hun gesprekken niet gehaald? In Nederland was dit nieuws hotter dan hot. Zinderende talkshowtafels, overspannen Boulevard-journalisten, verslagen Shownieuws-deskundigen en vooral de zanger zelf diep, diep, diep in de put. Ik begreep uit de commentaren dat het voor Joost een immense slag is. Een burn-out ligt op de loer. Ik vroeg me af of ik medeschuldig ben omdat ik het gedrag van de ‘Puber des Vaderlands’ op zijn zachtst gezegd nogal zielig vind. Wat een pathetisch aandachtorgel. Of heb ik nu een teer zieltje van de Z-generatie gekwetst? Dat moet dan maar. Mag het nu even stil zijn rond de geblondeerde zonnebril in zijn bocheljasje? Dat we ons weer even gaan concentreren op de echte problemen. De bijna gehele Nederlandse bodem die doordrenkt is met PFAS. Dat het vlees van koeien die gezond Hollands gras eten giftig is omdat daar ook PFAS in zit. Een totaal vergiftigd land waar een immens hek omheen komt. Daar krijg ik buikpijn van. Dus ik ga de ex-burgemeester van Groningen bellen. Die weet hoe je dat geneest.</p>]]></description>
      <guid>https://nrc.nl/nieuws/2024/10/26/buikpijn-a4870728</guid>
      <pubDate>Sat, 26 Oct 2024 05:59:15 +0000</pubDate>
    </item>
    <item>
      <title><![CDATA[Reinetje in Afrika]]></title>
      <description><![CDATA[<p>Dus die Reinetje Klever heeft in Oeganda helemaal niet gepraat over eventuele vluchtelingenopvang. Hoe geestig is dat? Volgens haarzelf had ze dat namelijk wel gedaan. Ik had de opening van het stripboek ‘Reinetje in Afrika’ al klaar: een beetje stuurs kijkende Nederlandse mevrouw in een tweedehands kaki tropenpak komt Oeganda binnen en de plaatselijke minister die haar ontvangt zegt enthousiast: „Welkom, welkom, welkom! U komt de apenpokkenvaccinaties brengen?”, waarna onze Klever in het volgende plaatje zegt: „Nee, ik ben de Nederlandse minister van Buitenlandse Handel en Ontwikkelingshulp, dus daar ga ik niet over.” De Oegandese minister van Buitenlandse Zaken Jeje Odongo, die bekend staat om zijn flauwe grapjes, vraagt: „Buitenlandse mensenhandel?” Reinetje doet of ze het zouteloze gebbetje niet verstaan heeft en begint snel over haar lucratieve vluchtelingenaanbod. Want daarvoor is ze helemaal naar Oeganda gekomen. Ze weet dat ze snel met een aantrekkelijke prijs moet komen. Een vriend van haar zit in Zuidlaren in de paardenhandel en heeft haar uitgelegd dat ze niet te hoog moet beginnen. En dat ze moet eindigen met ouderwets handjeklap. Wel opletten want dat gaat snel. Odongo vraagt al gauw of de te leveren vluchtelingen een beetje gezond zijn. Reinetje belooft dat ze hen in elk geval zal laten vaccineren tegen apenpokken. „Dat is geen enkel probleem voor ons omdat we daar in Nederland hectoliters van in voorraad hebben”, lacht ze monter. Ze kijkt trots en stoer tegelijk. Dan vraagt hij waarom de Nederlandse regering Oeganda heeft uitgekozen. „Wat aardig van jullie premier om aan ons te denken!”, lacht Jeje. Dan wordt er door een wat dikke ambtenaar uit de Nederlandse delegatie iets in Reinetje haar oor gefluisterd. Ze begint raar te schutteren tegen de Oegandezen, waarop de weldoorvoede ambtenaar sist: „Nu niet liegen, want daar kan je diplomatiek gezeik mee krijgen.” Hierna volgt een schitterende stotterscène waarin Reinetje probeert uit te leggen dat onze premier van niks weet omdat hij eigenlijk een poppenkastpop van Geert is. Dat hij op dit moment bij de Europese top vooral selfies loopt te maken met de echte leiders en dat hij al die foto’s volgende week in zijn werkkamer hangt. Dan vraagt ze aan de ambtenaar: „Moet ik gewoon eerlijk zeggen dat Wilders alles bepaalt of ligt hij gevoelig in een zwart land? Hij lijkt me hier niet zo populair.” Tot zover had ik een vrolijk begin van een satirisch stripboekje in mijn hoofd en ik vond het mooi dat ik er wat realiteit over Dickie in had kunnen verwerken. Paar bladzijden later wilde ik Odongo tegen Reinetje laten zeggen dat Nederland qua politieke structuur prima in Afrika zou passen. En als slotscène dacht ik aan het regeringsvliegtuig dat, bestuurd door onze altijd vrolijke koning, op het vliegveld van Kampala zou landen en dat er louter blije gezichten waren. Bij alle partijen. Vooral bij de vluchtelingen. Die hadden namelijk nog nooit gevlogen! Dat was weer eens wat anders dan een lekke rubberboot! Maar toen kwam gistermiddag het bericht waarin Odongo vertelde dat hij het met Reinetje wel over vluchtelingen had gehad, maar alleen over de asielzoekers die al in Oeganda wonen. Absoluut niet over de opvang van verse roedels. Hoe interessant is dit? Wat zit er in de thee in het Catshuis? Is deze baan te zwaar voor de vrouw die ooit omroepbobo bij Ongehoord Nederland was? Is ze toen getraumatiseerd geraakt door die knettergekke Arnold Karskens? Of hoort het gewoon standaard bij iedere PVV’er? Laatst kwam die gezellige Marjolein Faber ook al raar terug uit Denemarken. Zij had daar borden gezien die daar gewoon niet staan. Het is nog gevraagd aan de regering in Kopenhagen. De Denen waren verbaasd over de vraag. Een ambtenaar zei: „Maar die dame in die kringloopkleren is toch jullie minister?” En nu dus onze hallucinerende Reinetje. Beide dames moeten hun hele dikke duim toch echt laten nakijken. En ja meneer Omtzigt: dit is het door u gesteunde kabinet. Ik zou er ook doodziek van zijn.</p>]]></description>
      <guid>https://nrc.nl/nieuws/2024/10/19/reinetje-in-afrika-a4869896</guid>
      <pubDate>Sat, 19 Oct 2024 05:59:15 +0000</pubDate>
    </item>
    <item>
      <title><![CDATA[Hiroshima mon amour!]]></title>
      <description><![CDATA[<p>Het vroegpensioen bij de politie is opgelost dus we kunnen weer lekker naar Ajax. Dit is kort samengevat de problematiek van ons land, waarin een vijfde van de mensen worstelt met zijn of haar seksuele voorkeur. Laatst las ik ook nog dat we hier innerlijk vechten met een onoverbrugbare orgasmekloof. Misschien moet die Marjolein Faber dat soort borden bij de azc’s plaatsen. Dat een deel van ons volk slecht klaarkomt en ook niet zo goed weet met wie dat het gezelligst is. Ik zou het dan als vluchteling wel weten. Wegwezen uit deze seksuele twijfelchaos. Op dat gendergewiebel zit ik in mijn nieuwe leven niet te wachten. Dan maar weer lekker naar de honger en de oorlog. Deze week zag ik een aantal kleine stukjes politieke schaamteloosheid op de televisie. Allemaal zeer vermakelijk. Zoals Yesilgöz die over het antisemitisme van de NS begon. Waarom? Omdat de NS geen pro-Palestijnse demonstraties in hun stations ging verbieden. Later bleek dat de NS demonstraties helemaal niet kan verbieden. Van wie die betogingen ook zijn. Toen ik Dilan daar in een van die beetje smakeloze WNL-fauteuils zag zitten, vroeg ik me af of die Bert Huisjes daar op dat moment ook weer gezellig rondscharrelde. Met Loek Hermans? Het gerucht gaat dat Loek mee gaat doen aan de nieuwe Voice. Als jurylid. Hij krijgt als enige geen draaistoel. Loek draait zelf. Is het een idee om een aantal binnenkort ontslagen lijnrechters van Wimbledon te vragen om naar Den Haag te komen? Zodat politici van tevoren bij hen kunnen toetsen of het een beetje klopt wat ze willen gaan zeggen? Dat had die Purmerendse Fleur Agema ook weer een hoop schaamrood gescheeld. Zij moest gisteren allerlei domme woorden terugnemen omdat zij de functie van de Eerste Kamer niet helemaal had begrepen. Het ging over die smakeloze noodwet. Het liefste wat ze na afloop zei? Dat ze juist respect heeft voor het parlement. Dat is een goede tekst voor een minister. Een vicepremier zelfs. Ik vrees dat de doortastende premier Dickie dat in haar domme oortjes heeft gefluisterd. Met hem had ze even eerder een stevig gesprek gehad. „Dus je zegt dat je de democratie respecteert!” Dat ik dit ooit nog eens serieus op zou schrijven: dat we in 2024 een vicepremier hebben die openlijk verklaart dat ze de parlementaire democratie respecteert. Schoolmeester Schoof heeft het nog best druk om al die rechtse kleuters uit te leggen hoe zo’n parlementaire democratie werkt. Of hij Wilders ook tot de orde heeft geroepen na zijn oproep om burgemeester Halsema te deporteren? Ik denk dat hij dat laat zitten. Onze premier realiseert zich dat het waterstofperoxide bij de leider van de PVV nu toch echt door de schedel lijkt te zijn gaan lekken en dat dat de hersenschade veroorzaakt die zich steeds meer openbaart. Dan krijg je wartaal. Hoe wil Geertje Femke eigenlijk deporteren? Met een trein van de NS? En waar moet ze dan heen? Wie wil nog vreemdelingen hebben? Orbán? Er sjouwt veel door mijn hoofd. Veel over noodwetten en nog meer over burgemeesters. Wanneer geven burgemeesters toestemming voor een demonstratie? Moet die van Gaza groen licht geven voor een Israëlisch bombardement op een school of een ziekenhuis? Of is dat een hele domme vraag? Dat geldt ook voor de schofterige inval van Hamas op 7 oktober. Wie geeft toestemming voor alle moorden? God? Allah? Jahweh? De Nobelprijs voor de Vrede gaat dit jaar naar een club die opkwam voor de slachtoffers van Hiroshima. Die bom viel bijna tachtig jaar geleden. Symbolisch nu de wereld wankelt en een nieuwe nucleaire oorlog dreigt? Ik ben bang, maar angst is een slechte raadgever. En 7 oktober was ook een droeve dag omdat toen bekend werd dat Johan Neeskens was overleden. De koning van de harde, faire tackle en de pingel snoeihard rechtdoor. Was hij maar in de politiek gegaan. En nu ga ik me verder druk maken. Om het vroegpensioen bij de politie en de verschrikkelijke orgasmekloof. Ik hoop zo dat ons land het redt.</p>]]></description>
      <guid>https://nrc.nl/nieuws/2024/10/12/hiroshima-mon-amour-a4869093</guid>
      <pubDate>Sat, 12 Oct 2024 05:59:16 +0000</pubDate>
    </item>
    <item>
      <title><![CDATA[Icecoffee]]></title>
      <description><![CDATA[<p>Wrange week met veel gewonden. Zowel fysiek als mentaal. Ik beperk me tot de laatste groep. Zo hoorde ik op de radio een meneer bloedserieus uitleggen dat het stikstofprobleem kan worden opgelost door koeien te kweken die minder winden laten en ook niet zo vaak boeren. Dus we gaan gewoon lekker genetisch fröbelen aan koeien die na een weggenomen kalfje een leven lang uitgemolken worden door een door de mens aangestuurde melkrobot. De interviewer vergat een psychiater te bellen of een liedje van Madness te draaien. Methaanvrij vee moet de opgewarmde wereld redden. Over de opgewarmde wereld gesproken: heeft u de oude paus door België zien scharrelen? Hij vond het een beetje ongemakkelijk toen het over de roomse viespeuken ging. Die door het celibaat opgezweepte wriemelaars die in de loop der jaren duizenden kinderen seksueel misbruikt hebben. En nog steeds misbruiken. Of denkt u dat ze er nu mee gestopt zijn? Had de paus die smeerlappen niet moeten verplichten om vanaf nu hun smachtende knuppeltje iedere avond in een bak met ijsklontjes te dompelen? Dit alles onder het toeziend oog van een ziedende Wim Hof, die sinds vorig weekend alle tijd heeft voor dit soort klusjes. En wie niet lang genoeg met zijn snikkel on the rocks gaat krijgt er van Wim een kokendhete koffie overheen. Daar schijnt hij namelijk ook heel goed in te zijn. Veelzijdig man die Hof. Hoe zal Wim op dit moment ademhalen? Zuchtend? Wel jammer dat die film over hem voorlopig niet doorgaat. Het was toch prachtig geweest als je had gezien hoe hij die karatetrap aan die zwangere vrouw had uitgedeeld? Liefst in slow motion. Met wat bemoedigend commentaar van de altijd begripvolle Johan Derksen erbij. Dat hij dan zegt dat die vrouw die trap in haar buik verdiend heeft. En ook een lekker muziekje natuurlijk. De soundtrack van One Flew Over the Cuckoo’s Nest? Doe die maar. Misschien ook leuk als Wim Hof in die film geconfronteerd wordt met een vrouwelijke patiënt die met een bord loopt waarop staat: ‘Hier werken wij aan uw terugkeer’. Het staat er in veertig talen. De vrouw zelf zegt voortdurend dat ze minister is. Ze loopt naar patiënt Omtzigt, die bij het aquarium zit te simmen. Ook hem houdt ze het bord heel lang voor. „Maar ik wil niet terug”, huilt Pieter. In de gang loopt een man zwaaiend met een stroomstootwapen „minder, minder, minder” te roepen. Hij heeft geen idee waarover het gaat. Volgens hemzelf zit hij ook in de regering. Faber kijkt hem angstig aan. Volgens haar is de regering namelijk al lang uit elkaar. Eigenlijk nooit bij elkaar geweest. „Niet mijn regering”, roept patiënt Rutte die eraan toevoegt dat Erdogan een van zijn absolute helden is, net als de in zijn ogen zachtmoedige Orbán, de empathische Donald Trump en hij vertelt dat hij met Kim Jong-un een weekje in een caravan weggaat. Volgens hem is Kim ook een buitengewoon aardige kerel. Net als Nicolás Maduro van Venezuela. Hij zegt ook dat hij met Boris Johnson ooit op een missie wilde om bij Sywert en zijn criminele kompanen Bernd Damme en Camille van Gestel vijf miljoen gestolen mondkapjes terug te halen. Met geweld. Patiënt Johnson hangt ondertussen boven de stortbak van zijn wc om te kijken of er geen afluisterapparatuur in verstopt zit. Op dat moment zwaait de deur open en komt er een iel bang mannetje binnen. ‘Stilte”, roept hij, „allemaal mobieltjes inleveren en luisteren want ik ben jullie premier en ik ben dus de baas!” Iedereen begint keihard te lachen. Behalve patiënt Omtzigt, die nog harder gaat snikken. Het iele mannetje herhaalt dat hij de baas is. „Wie zegt dat?”, vragen de andere patiënten. „Geert”, zegt het iele mannetje, „en als Geert het zegt dan is het zo.” „Waarom?”, vragen de andere patiënten. „Omdat Geert de baas is”, roept het mannetje iets te stoer. Op dat moment hoort hij zijn eigen logica, kijkt naar Wim Hof en smeekt: „Mag ik een kwartiertje vrijwillig in het wak?”</p>]]></description>
      <guid>https://nrc.nl/nieuws/2024/10/05/icecoffee-a4868257</guid>
      <pubDate>Sat, 5 Oct 2024 05:59:16 +0000</pubDate>
    </item>
    <item>
      <title><![CDATA[Lang zullen ze leven!]]></title>
      <description><![CDATA[<p>De kleinzoon van een vriend van mij had achter op de fatbike van zijn opa een bordje geschroefd met de tekst: Opzij, op weg naar de IC! Mijn vriend vertelde mij dit in het ziekenhuis waar hij op een speciaal bejaardenfietserszaaltje ligt. Op dat zaaltje kreunen de gebroken sleutelbeenderen, gescheurde hersenpannen en gekneusde ribben dag en nacht dat het absoluut niet hun schuld was. Vorige week is daar een bejaarde wielrenner overleden aan inwendige bloedingen. Een dag later bood zijn zoon de fatbike van zijn vader te koop aan. Prachtig op te voeren exemplaar met maar vier kilometer op de teller. Het was papa’s eerste ritje geweest. Ik stelde de oudjes voor om niet alleen een minimumleeftijd voor het berijden van die Gooise puberfietsen in te stellen, maar ook een maximumleeftijd. En niet alleen omdat ouderen minder adequaat reageren en niet meer zo wendbaar zijn, maar ook omdat het fietsende oudje er nogal treurig uitziet. Het is voor de familie en de buurt niet prettig om opa wiebelig te zien vertrekken. En helemaal niet als ze weten dat hij in bepaalde wijken vierkant wordt uitgejouwd in klinkklare straattaal. Een van de patiënten, die door een dubbele kaakbreuk niet kon praten, schreef op de achterkant van een beterschapskaart de vraag: wat moet volgens jou de maximumleeftijd dan zijn? 45! Dat was mijn korte en bondige antwoord. Na die leeftijd wordt het treurig. Ik zeg dit uit zelfbescherming. Omdat het er na je 45ste op zo’n fiets gewoon niet meer uitziet. Vijftigers en zestigers moeten wandelen met een droef rugzakje, een beetje seksloze partner in een niet al te uitbundig windjack en op praktische schoenen van de Bever. Maar niet meer op twee dikke banden door een of andere binnenstadjungle ploeteren. Dat is zielig. Althans zo oogt het. De volgende dag belde de vrouw van mijn vriend of ik niet meer langs wilde gaan. Mijn vriend vond het wel gezellig, maar de anderen stelden mijn aanwezigheid absoluut niet op prijs. Dit weekend heb ik een feest bij een vriend, die drie vrouwen geleden aan zijn toenmalige scharrel een Porsche schonk. Die kreeg ze in de tuin met een grote strik eromheen en vooral alle vrouwen gingen toen hard gillen en juichen. Dat zouden ze nu niet meer kunnen omdat dan hun lippen scheuren en er een botoxlek naast de rimpelloze onderkin kan ontstaan. Mijn plan is om nu ook zo’n grote doos met een strik in zijn tuin te laten afleveren. Daarna zal ik kort en liefdevol speechen en hem vertellen dat het moeilijk was om iets te vinden dat hij nog niet heeft. Dat soort teksten vindt hij heerlijk. Daarna mogen hij en de gasten raden wat er in dat pak zit. Misschien doe ik wel een quizje met de verveelde chardonnay-boomers. Uiteindelijk mag hij het openmaken en zal hij zien wat het is: de Zwitserse zelfmoordcapsule, die afgelopen week een Amerikaanse mevrouw met één druk op de knop naar het hiernamaals geholpen heeft. Door een overdosis stikstof. Ze had natuurlijk ook gewoon in een Barneveldse kippenstal kunnen gaan staan. Of tussen 20.000 varkens in De Peel. Ik vrees dat mijn vriend wel de humor van mijn dure grapje inziet, maar dat een deel van de beschaafde gasten verbolgen zal zijn. Dat is ook de bedoeling. Waarom ik dit smakeloze ding cadeau geef? Dat leg ik graag duidelijk uit: omdat ik de kreunende bejaardenberg best begrijp, maar dat ik een beetje moe ben van de zeurende en zeverende euthanasiediscussie van deze montere zeventigers. Je hebt de stichting Laatste Wil, ouderenvereniging Het euthanatuitje, het Pil van Drion-genootschap plus allerhande deskundige psychiaters met handige zelfmoordadviezen. Ik merk dat ik het beu ben. Uitgeluld over de dood. Leven moeten we. En wel zo lang mogelijk. En niet je laatste jaren bezig zijn met het opmaken van je sterfbed. Hoe je dan een beetje prettig doodgaat? Koop een tweedehands Chinese fatbike. Ik ken er een met maar vier kilometer op de teller.</p>]]></description>
      <guid>https://nrc.nl/nieuws/2024/09/28/lang-zullen-ze-leven-a4867477</guid>
      <pubDate>Sat, 28 Sep 2024 05:59:16 +0000</pubDate>
    </item>
    <item>
      <title><![CDATA[Beleefdheidshandrem]]></title>
      <description><![CDATA[<p>De goede oude prinses Beatrix zoekt al een tijdje iemand die af en toe voor een busje haarlak naar de buurtsuper wil en die in de bossen rond haar kasteeltje haar hondje wil uitlaten. Ik denk dat dat hondje geen pitbull is, dus ik durf het baantje wel aan. Of lopen er wolven rond Drakensteyn? Kortom: ze mag me bellen. Ik heb tijd. Wel op voorwaarde dat ik dan op Prinsjesdag met haar vanachter een of ander Haags venster naar de rijtoer mag koekeloeren en dat we dan allebei ongegeneerd commentaar mogen geven. Niet met de beleefdheidshandrem erop, maar gewoon in stevige straattaal. Daar houdt ze namelijk van. Ooit stond ik op een verjaardag van Paul van Vliet met Trix aan de witte wijn en toen merkte ik dat ze zeer geestig uit de hoek kon komen. Plus dat ze qua weerwoord ook wel tegen een stootje kan. Daarom vroeg ik me af hoe dat afgelopen dinsdag ging. Toen zat ze braaf koetsjes te kijken met de bejaarden Loek Hermans, Edje Nijpels en Sjakie Tichelaar. Alle drie ex-commissarissen van haar en we weten: dat zijn afbouwfuncties voor net niet gelukte politici. Zeker als je Friesland en Drenthe toebedeeld krijgt. Hugo de Jonge zit voorlopig in Zeeland. Dat zegt genoeg. Die Hermans en Nijpels hebben na hun pensioen meer banen dan Wimbledon en Roland Garros samen. Vaak baantjes met een luchtje. Zo zit Loek in de raad van toezicht van die frisse omroep WNL. Hij heeft er afgelopen week voor gezorgd dat een onderzoeksrapport over de in opspraak geraakte Bert Huisjes niet openbaar wordt. Daarna heeft hij de omstreden Bertje weer schaamteloos op het Gooise pluche geplakt. Of Bertje schuldig is? Jan Slagter staat vierkant achter hem en dan weet je eigenlijk al genoeg. Maar het had me heerlijk geleken als ik in de plaats van dit supertrio dinsdag naast Trix had gezeten. Dan had ik met onze voormalige vorstin de oude carnavals-hit van Wim Kersten ingezet toen de volstrekt gestoorde dictator Marjolein Faber in een smakeloos bloemetjesgordijn in beeld kwam. En ik had graag snedig commentaar van Trix gehoord op de Urker klederdracht van Caroline. Wat zag dat er tragisch uit. Wat is er toch met onze vrouwelijke politici aan de hand? Waarom hijsen ze zich de laatste jaren op Prinsjesdag allemaal in de meest wanstaltige vintage carnavalskleren? Vooral die droeve hoedjespolonaise van onze dames geeft het niveau van ons land zo overduidelijk weer. Alleen de familie van Trix zelf zag er goed uit. Is het een idee om de koning volgend jaar ook in een feestkostuum te proppen? Dan moet hij alleen niet in de verkleedkist van zijn opa Bernhard gaan struinen, want daar zitten nog een paar discutabele uniformen in. Of mogen we die niet meer noemen? Maar met Willy zijn moeder had ik graag keihard gelachen toen hij in de Troonrede over migratie begon. Zijn vader, zijn opa en zijn overgrootvader waren migranten en die vrouw die dinsdag naast hem zat komt ook niet uit Roelofarendsveen. En heeft ook niet lang in Ter Apel rondgehangen. Ook had ik graag aan Trix gevraagd of ze ook zo’n medelijden heeft met dappere Dickie Schoof. En of ze weet hoe die wekelijkse ontmoetingen tussen haar zoon en deze charlatan verlopen? Krijgt hij een boodschappenlijstje van Geertje mee? Is het een idee als Willy hem binnenkort uitlegt wat democratie inhoudt? En wat de functie van de Tweede Kamer is? En wanneer we een crisis een crisis noemen? Ook had ik haar meteen mijn briljante idee kunnen toelichten over het verkleinen van de veestapel. Zou het niet aardig zijn als haar zonen en hun montere neven een paar keer per jaar in plaats van op de Hoge Veluwe arme zwijntjes af te knallen, een varkensstal binnenstappen om daar met hun jachtgeweren een paar duizend biggen uit hun lijden te verlossen? Dat lest hun bloeddorst en is meteen goed voor het mestoverschot. Kortom: Trix bel me. Je hebt me nodig. En ik jou.</p>]]></description>
      <guid>https://nrc.nl/nieuws/2024/09/21/beleefdheidshandrem-a4866637</guid>
      <pubDate>Sat, 21 Sep 2024 05:59:17 +0000</pubDate>
    </item>
    <item>
      <title><![CDATA[Fietsen Pietje!]]></title>
      <description><![CDATA[<p>Zal er bij de politie een hardcore Ajax-fan zitten? Iemand die denkt: laten we zondag nog maar even staken want dat FC Utrecht is op dit moment nog veel te sterk voor de Amsterdammers. Dan kunnen ze nog even doortrainen en heeft die beroepstwijfelaar Francesco Farioli, die voorlopig de noodcoach in de ArenA is, wat extra tijd om eindelijk de goede opstelling in elkaar te puzzelen. Ondertussen gaan de supporters zondagmiddag protesteren op het Leidseplein. Ik hoop dat ze het een beetje zachtjes doen want in de Stadsschouwburg zijn ze nog in diepe rouw na het vertrek van de artistieke Messias Ivo van Hove bij de plaatselijke toneelvereniging ITA. Ik las een interview met de directeur van dit clubje en begrijp dat ze tegenwoordig repeteren met een chef d’acteur, die voor de toneelspelers als aanspreekpunt fungeert en die ervoor zorgt dat het allemaal veilig en inclusief verloopt. We hebben het hier over volwassen mensen die een toneelstukje instuderen. Daar moet dus een soort coach bij. Anders redden ze het niet. Ik hoop dat deze gek een fluorescerend hesje draagt. Dan kunnen ze hem in het donker herkennen als er iets te mekkeren valt. Wie zal deze chef d’acteur zijn? Arnold Karskens? Bert Huisjes? Als voormalig theaterdeskundige heb ik nog wel een geheel andere vraag: hoe repeteer je inclusief? Mag ik hier keihard om lachen? Terwijl dat natuurlijk niet de bedoeling is. Dit is namelijk kunst met een immens grote K. De K van koekenbakkers. Over toneelspelen gesproken: ook zo genoten van Donald Trump die als ‘winnaar’ van het eerste debat geen tweede gesprek met Kamala Harris wil? En van Memphis Depay, die door het dolle is omdat hij bij het Helmond Sport van Brazilië mag gaan voetballen? Hoop wel dat hij zijn haarband blijft dragen. En bent u ook zo godvergeten blij dat Katja Schuurman terugkeert in GTST? Zo jammer dat het nieuws uitgelekt is. Nu worden we als natie niet sensationeel verrast in januari. En hoopt u ook dat Kylian Mbappé alsnog 55 miljoen van zijn oude Parijse club krijgt? De goede man heeft ook een gezinnetje en die mondjes moeten gevoed. Maar het meest ontroerd raakte ik door de techmiljardair die afgelopen dagen in de ruimte zweefde. Wat heerlijk voor die meneer. Je zal aan het komende kerstdiner naast hem zitten en naar zijn gelul in de ruimte moeten luisteren. En ik ben superblij met de 13.000 bijna bedorven apenpokkenvaccins die wij aan Afrika gaan schenken. Ze zijn nog uit de tijd van mevrouw Borst. We schijnen ook nog wat troebel schuimende spuiten uit de tijd van De Quay en Colijn die kant uit te willen sturen. Donderdagavond zag ik onze minister Agema op mijn televisie, die ik daarna meteen voor reparatie heb weggebracht omdat hij de kleur schaamrood niet meer weergeeft. Zonder blikken of blozen zat onze Purmerendse te kwaken over de vaccinaties die wereldwijd nodig zijn en welke druppel wij op deze gloeiende plaat laten sissen. Daarna ging het er over hoe erg het voor collegaatje Caroline is dat we minder kippen en varkens gaan martelen. Dus niet over de verlossing van deze in het donker gemartelde dieren, maar over het gezichtsverlies van deze integere BBB-politica, die beloofd heeft terug te treden als Kamerlid. Gaan we haar missen? En dan hebben we natuurlijk nog die arme Pieter Omtzigt, die op zijn fatbike eenzaam tussen de Twentse weilanden crosst. Dat moet van zijn inmiddels vaste burn-outcoach, die hem een grote boerenzakdoek voor zijn tranen heeft meegegeven. We zagen de patiënt al een tijdje openlijk stamelen in de Haagse wandelgangen, maar nu is hij vertrokken. Of hij nog terugkomt? Ik vrees dat hij, als hij onze regering nog een keer op een rijtje zet en inzoomt op het open en vooral humane gezicht van mevrouw Faber, de eer aan zichzelf houdt. Kortom: lekker fietsen Pietje, maar wel je paspoort mee. Want er komt grenscontrole bij jou in de buurt. Voor je het weet, kom je er nooit meer in.</p>]]></description>
      <guid>https://nrc.nl/nieuws/2024/09/14/fietsen-pietje-a4865683</guid>
      <pubDate>Sat, 14 Sep 2024 05:59:17 +0000</pubDate>
    </item>
    <item>
      <title><![CDATA[Realistisch ritje]]></title>
      <description><![CDATA[<p>Rare droom: ik zat in Amsterdam in een busje naar de dagopvang en Max Verstappen was de chauffeur. Hij vond die verplichte 30 kilometer per uur wel lekker. „Maar je voelt je toch een bejaarde zondagsrijder als je tegenwoordig door onze hoofdstad rijdt?”, vroeg ik hem enigszins bezorgd. Max vond het sinds een aantal weken een weldadig tempo. Hij was veranderd. Altijd winnen werd eentonig. Of ik gezien had hoe zijn publiek er de laatste jaren uit was gaan zien? Allemaal zielige midlife-mannen met veel te dikke vinexbuiken in strak gespannen oranje T-shirts. Volk waar je niks mee te maken wilt hebben. Niet veel later stapte een zacht verwarde meneer in. Hij vertelde dat hij zojuist een seizoenkaart bij Al-Ittihad had aangeschaft. Hoezo? „Omdat Steven Bergwijn daar gaat spelen en waar Steven speelt daar ben ik”, sprak de man trots. Hij had de laatste seizoenkaart bij de populaire zandbakclub kunnen bemachtigen. Elke thuiswedstrijd vliegen ze met een harde kern van Amsterdamse Bergwijn-aanhangers naar Saoedi-Arabië om Steven toe te juichen. Ik vroeg naar zijn vliegschaamte, maar die had hij niet. Zeker niet nu de nieuwe regering de stikstofproblemen deze week heeft opgelost en alles weer mag. Bouwen, vliegen en het vee mag weer zoveel schijten als het maar wil. Heerlijk! Max stopte opeens voor een man die voor de auto op een zebrapad op zijn knieën zat en duidelijk iets zocht. Ik vroeg vanuit het open raampje of ik kon helpen. Wat hij kwijt was? Geen antwoord. Ik vroeg nogmaals wat hij precies zocht. Zijn antwoord was kort en krachtig. Hij zocht ruzie. Toen zag ik dat het Gordon was. Max besloot snel door te rijden. We moesten Erik ophalen in het Hilton. Erik? Erik? „Ten Hag”, zei Max, „die komt zo voorin zitten en gaat mij de weg wijzen. In Amsterdam kende hij de hoofdroutes. En nu is het voor hem therapie. Als het hier lukt dan gaat het misschien in Manchester ook weer lukken.” „Misschien moet hij wat spelers kopen”, opperde ik, maar mijn grapje werd overduidelijk niet begrepen. Misschien was ik daarom onderweg naar de dagopvang. Naar de onbegrepen komiekenochtend. We stonden stil voor een stoplicht. Een jolige groep meiden begon onze ramen te zemen. Zingend. Het bleek een ontgroeningstafereel van Amsterdamse corpsballerina’s. En verdomd: Amalia deed gezellig mee. Ze zag me en kreeg een aandoenlijk rood hoofd. „Ik moet toch wat”, lachte ze verlegen. Ik gaf haar een begrijpende knipoog. Ze knipoogde terug. Al gauw slakten we met het busje verder door de stad en werden we ingehaald door zwermen opgefokte fatbikes waar telefonerende en vapende pubers op zaten te schelden. Opzij, opzij, opzij. „Hun grootste probleem is de erfbelasting”, zei ik hardop, maar wederom reageerde niemand. Opeens zag ik een kleine zwelling op mijn pols. Een muggenbultje. Apenpok? Ik werd absoluut niet nerveus. Genoeg vaccins. Zo lekker dat we nu een minister hebben die die medicijnen niet aan arme Afrikaantjes gegund heeft. Eigen apenpokken eerst! Heerlijk: politici met een rood-wit-blauw hart. Er stapte een priester in. Meneer pastoor noemde hij zichzelf. Hij ging bij de laatste Amsterdamse gelovigen langs om ze aan te moedigen om kindjes te maken. Witte kindjes waren goed voor de economie. Ik vroeg hoe hij heette. Omtzigt was zijn antwoord. Pieter Omtzigt. Of zijn boordje niet knelde? Hij begon onmiddellijk te bidden. Voor de wereld? „Nee, voor mezelf”, antwoordde hij realistisch. Ik pakte mijn telefoon en verdween in het nieuws. Eerst de details over het gemartelde Vlaardingse weesmeisje in een kooi die onder stroom stond. Niemand had dit gezien. Daarna over de Franse meneer die zijn vrouw jarenlang in coma bracht waarna het hele dorp er overheen mocht. Alle mannen deden uitbundig mee. Toen schrok ik wakker. Ik vertelde mijn vrouw verward wat ik gedroomd had. Vooral de laatste twee voorvallen konden niet echt gebeurd zijn toch? Toch? Toch? Toen pakte ze haar telefoon. Ik vroeg wie ze ging bellen. Ze keek me vol medelijden aan en zei zacht: „De dagopvang.”</p>]]></description>
      <guid>https://nrc.nl/nieuws/2024/09/07/realistisch-ritje-a4864864</guid>
      <pubDate>Sat, 7 Sep 2024 05:59:17 +0000</pubDate>
    </item>
    <item>
      <title><![CDATA[Speechverbod]]></title>
      <description><![CDATA[<p>Heerlijk om te lezen dat er op het afscheidsfeestje van Mark Rutte niet gespeecht is. Dat wilde Mark niet. En hij wilde ook geen cadeautjes. Als je iets wilde geven dan deed je dat maar aan een goed doel. De stichting van Laurentien, de Groningse aardbevingsslachtoffers of de Limburgse watersnoodpineuten. Prikten deze Rutte-gedupeerden in Scheveningen trouwens ook een vorkje mee? Verder had hij niet alleen politieke hotemetoten uitgenodigd, maar ook alle mensen die achter de schermen voor hem hebben gewerkt. Klinkt lekker allemaal. Net als dat hij zogenaamd ouderwets op zijn fietsje kwam. Kleine tip: zou ik bij de NAVO niet doen. Pak daar die tank maar. Ook geen tweedehands F-16. Ik zag een kleine reportage van het partijtje op tv en daarin kwamen helaas alleen de politieke bobo’s aan het woord. Bobo’s? Nou ja, Jesse, Caroline en Sybrand. Dat niveau. Plaatselijke sterren uit de Haagse keukenkastjesdivisie. Maar dat juist zij geïnterviewd werden vond ik ronduit jammer. Waarom nou niet de chauffeur, de werkster, de secretaris, de koffiemevrouw, de theemeneer en andere onmisbare krachten? Hoe was Mark als baas? Speelde hij dat of was hij juist een van hen? Hielp hij na de lunch met afruimen? Ik denk dat ze leuk over onze ex-premier hadden kunnen vertellen. Leuker dan die partijgebonden praatjes van zijn collega’s voor een of andere oververmoeide NPO-camera. Maar het slimste van het feestje leek me toch wel het speechverbod. Misschien heeft hij dat wel van mij afgekeken. In mei stopte ik met optreden en dat heb ik met mijn medewerkers en ex-medewerkers ergens in Italië gevierd. Een weekend lang gelachen en ook een beetje gehuild. De meeste gasten hadden het best lang bij me uitgehouden. Sommigen meer dan 40 jaar. Dus er viel genoeg te mijmeren. Maar dat gebeurde niet. In elk geval niet hardop. Ik had namelijk een officieel speechverbod ingesteld. Niemand mocht iets zeggen. Ook ikzelf niet. En daardoor zat het tempo er lekker in. Geen zenuwachtig gestotter van iemand die niet zo goed kan lullen in het openbaar, geen opsomming van dingen die iedereen toch al jaren weet en ook geen gedraai om potjes hete brij. Gewoon niks. Is het een idee om vanaf nu alle afscheidsspeeches sowieso te skippen? Altijd. Overal. Op afscheidsrecepties, maar ook op begrafenissen en crematies. Gewoon verzamelen rond de kist, beetje lekkere muziek draaien, elkaar snotterend of vol binnenpret aankijken, eventueel nog de favoriete mop van de dooie herhalen en daarna lekker richting kuil of voorverwarmde oven. Hoorde laatst van een overleden meneer op wiens afscheid van deze planeet zestien mensen spraken. Zestien. Dat lijkt mij een lange zit. Dus wat mij betreft geen toespraken. Of de speech moet spontaan en gloedvol zijn. Zoals ik ooit meemaakte bij een oude muzikant, die behoorlijk fanatiek gedronken had, maar daarmee was gestopt toen hij 25 jaar eerder tijdens een eenzame Kerst zijn vriendin had ontmoet. Zij had hem uit de Amsterdamse goot gevist en ze hadden samen 25 prachtige jaren gehad. Op zijn begrafenis zetten wat sullige collega’s een aantal wikipediafeitjes op een rij. Toen vertrok de stoet richting het vers gedolven graf. De grote deuren van de smakeloze afscheidsruimte zwaaiden open en net voor de kist over de drempel ging riep zijn vriendin: „Stop! Er is niet gezegd wat er gezegd moest worden!” Vervolgens snotterde zij in een oceaan van tranen, leunend en steunend op de kist, het leven van haar grote liefde onhandig en aangrijpend bij elkaar. Zonder microfoon. Drie keer sloeg ze met haar vlakke hand keihard op de kist. Niet geregisseerd, maar de mooiste dialoog ooit. Hier kon Shakespeare een puntje aan zuigen. Dagelijks gaan haar woorden door mijn hoofd. Soms zomaar terwijl ik weemoedig langs het strand loop. Ze eindigde met het simpele zinnetje: „En nu mag je weg!” Twee jaar later overleed ze zelf van verdriet. Dat zijn de speeches die ik wil horen. Of gewoon niks. Daarom had onze Mark dat slim bekeken. Heel slim zelfs. Het scheelde in elk geval veel jokkebrokken.</p>]]></description>
      <guid>https://nrc.nl/nieuws/2024/08/31/speechverbod-a4864233</guid>
      <pubDate>Sat, 31 Aug 2024 05:59:18 +0000</pubDate>
    </item>
    <item>
      <title><![CDATA[Kafka aan de Waal]]></title>
      <description><![CDATA[<p>Dat bootje dat vergaan is voor de kust van Sicilië had interessant volk aan boord. Financieel omstreden types die een of andere wereldwijde computerboer voor een paar miljard zouden hebben genaaid, maar daar uiteindelijk van werden vrijgesproken. Dat gingen ze vieren op dit ordinaire zeilschip dat in een soort windhoos verging. Straf van God? Of heeft de boze computerboer een Oekraïense parelduiker met een kurkentrekker op het bootje afgestuurd? Waarom ik aan een aanslag denk? Omdat medeverdachte en kompaan Stephen Chamberlain afgelopen weekend in Engeland omkwam bij een auto-ongeluk. Ik ruik een toneelstuk en nu Ivo van Hove alle tijd heeft lijkt het mij leuk als hij daar een gezellig stukje theater van maakt. Ik zal hem eens bellen, maar wil wel weten wanneer deze Vlaamse Repelsteeltje raar gaat doen. Hoe wordt hij grensoverschrijdend? Gaat hij schreeuwen? Stampvoeten? Huilen? Grappig dat de onderzoekster van deze zaak bij Nieuwsuur uitleg kwam geven en ondertussen niks mocht zeggen. Alles was namelijk ‘privacygevoelig’. Nee, helaas. De rommel blijft binnen de benauwd meurende achterkamertjes van de transparante Amsterdamse Stadsschouwburg, waar deze Ivo anderhalve ton per jaar ving voor wat adviesjes. Is ex-Ajax-directeur Sven Mislintat daar soms zakelijk leider? Komen we ooit te weten wat daar nou precies gebeurd is? Ik denk het wel. Naast de schouwburg zit namelijk een aantal kroegen en na twee witte wijn lopen al die acteurs en actreutels daar juichend leeg. Dan hoor je alles onder het motto: je hebt het niet van mij. Ik weet inmiddels al het een en ander en ik kan u verzekeren: ook daar is een vrolijk toneelstukje van te maken. Een larmoyante musical zelfs. Met veel hielenlikkende vazallen en gefrustreerde klokkenluiders. Waar trouwens ook wel een kort stukje theater in zit is de burgemeester van het Zeeuwse Veere, die aan de boeren rond Serooskerke had gevraagd of ze dinsdag aanstaande geen mest wilden uitrijden omdat Willy en Max dan op bezoek komen. En u weet: die twee houden niet van kaklucht. De koning en zijn vrouw schijten zelf al jaren geurneutraal. Inmiddels is de burgermoeder van de middeleeuwse vraag teruggekomen en mogen de boeren zoveel stront spuien als ze maar willen. Een paar republikeinse agrariërs in die buurt gaan dinsdag hun gehele gierput legen. Je verzint toch niet dat we in een land leven waar in 2024 dit soort brieven nog rondgaan. Maar het schokkendste is toch wel ‘Kafka aan de Waal’. Oftewel de zaak van de ontslagen rector magnificus Han van Krieken van de Nijmeegse Radboud Universiteit die in 2017 een dom grapje maakte tegen een sadistische muts op een fröbelmarkt. Waarom ze sadistisch is? Deze engnek maakte tasjes van koeien- en konijnenhuid. Han keek naar het prutswerkje, dacht aan de rare kunstenares Tinkebell, die ooit van haar depressieve kat een tas had gemaakt, en vroeg aan deze zielige dame of dit tasje van haar poesje was. Slechte tekst waarvoor hij later keurig zijn excuses aanbood. De dame was echter totaal van de leg, kreeg een ruime schadevergoeding, een andere functie plus dat ze de verontschuldigingen van de rector aanvaardde. Maar daar kwam deze patiënt later op terug. Na veel mistig geharrewar kon de rector zijn koffers pakken. Dat kwam ook omdat de universiteit honderd jaar bestond en de koning langs zou komen. En die zou deze brute Han niet mogen treffen. De koning is die man die niet tegen Zeeuwse koeienstront kan. De affaire-Van Krieken is een van de treurigste zaken in een aan alle kanten doorgeslagen land waar bijna overal een benauwde putlucht hangt. Daarover gesproken: grappig dat Amalia ondertussen lid is geworden van het meest bekakte studentenclubje van Nederland. Gister zag ik hoe ze bij mij voor de deur ontgroend werd. Twee minuten later lag ik onder schot en werd ik een uur of drie verhoord. Maar nu ga ik eerst een condoleance achterlaten voor de deze week overleden homoseksuele pinguïn Sphen. En ik bel die Nijmeegse met de vraag of ze er een genderfluïde tasje van wil maken.</p>]]></description>
      <guid>https://nrc.nl/nieuws/2024/08/24/kafka-aan-de-waal-a4863628</guid>
      <pubDate>Sat, 24 Aug 2024 05:59:18 +0000</pubDate>
    </item>
  </channel>
</rss>
