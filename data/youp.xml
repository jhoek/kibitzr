<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Onderkruipsels]]></title>
      <description><![CDATA[<p>De Italianen zijn wereldberoemd om hun ijs, maar als ik de Nederlandse schaatsers mag geloven gaan zij op de Olympische Spelen om de medailles strijden op een baan die gemaakt lijkt van vanille en citroen. Ik weet niet of dat erg is. Ja lullig als je iedere seconde van je jeugd in dat saaie Thialf hebt rondgehangen om in 2026 in Italië olympisch goud te halen, maar asbest in de zandbak van je kleuter lijkt me erger. Dat laatste las ik in een klein berichtje. En nu ben ik zo benieuwd naar de maffiose speelzandhandelaar die wist dat deze kankerverwekkende vezels in het door hem geleverde goedje zaten. Gooide deze oetlul deze rommel ook in de zandbak van zijn eigen kinderen? Heeft deze eikel uit een soort schuldgevoel een groot bedrag overgemaakt aan KiKa? Of ik van dit soort nieuws somber word? Ja, net als dat ik behoorlijk van slag raak als ik hoor dat er allerlei extreemrechtse jojo’s op de lijst van Forum voor Democratie staan. Types die in het verleden de meest verschrikkelijke dingen naar elkaar appten. Zoals de verheerlijking van de moordenaars Anders Breivik en Brenton Tarrant, die in die kringen ‘het goddelijke duo’ werden genoemd. Inmiddels zegt de woordvoerder van het FVD dat dit humor was. Ik vrees dat ze met zijn allen keihard gebulderd hebben. En u weet: lachen is gezond. Terwijl ik zelf ook wel weer een beetje moest lachen toen ik die Britse politicus Peter Mandelson op een foto in zijn boxer zag staan in het toenmalige pedowalhalla van de jolige Jeffrey. Nu weten we dat een kamertje verderop Andrew Mountbatten-Windsor, die toen nog als heuse prins door het leven ging, zich over een bange bakvis boog. Op de foto zat het onderkruipsel op zijn knokige knietjes, terwijl het bibberende meisje van zeventien op dat moment wist dat deze koninklijke hoogheid binnen de kortste keren op majesteitelijke wijze bij haar zou binnendringen. Ik vraag me af of hij op dat moment aan zijn oude moeder dacht. Ik bedoel die lieve, meestal wat preuts ogende koningin Elizabeth, die ik altijd verdacht heb van het consequent dragen van wollen kriebelondergoed. Of deed zijn moeder toen even niet ter zake? En zijn kinderen? Zijn ex scheen het daarentegen heerlijk voor hem te vinden. Terug naar Lord Peter Mandelson. Deze Britse socialist had zijn portemonnee, waar Epstein even daarvoor 75.000 dollar in gepropt had, hopelijk veilig opgeborgen in een kluisje. Misschien wel in hetzelfde kastje waar hij een paar uur eerder de geheime papieren bewaarde die voor de rijke en beroemde vrienden van Jeffrey miljarden waard waren. Aan de bar van het kinderbordeel, waar aan de muren foto’s van de Nederlandse schoonheden Yfke Sturm en Sylvia Geersen hingen, zat Bill Clinton misschien wel tegen Elon Musk te pochen over de vurige Monica Lewinsky. Dat heerlijke ding dat zich ooit onder Bill zijn bureau in het Witte Huis verstopt had om het de president een beetje naar de zin te maken. Twee deuren verder zat Jeffrey op dat moment misschien wel fanatiek met Poetin te bellen en probeerde hij de toen nog redelijk verse Kremlintsaar over te halen om ook een keer zijn gast te zijn in het pedoparadijs. Hij wilde hem desnoods graag met de Lolita-express persoonlijk komen ophalen. Een aantal bevriende oligarchen zal toch ook wel welkom zijn geweest bij de gastvrije zedendelinquent wiens ex de meisjes regelde? En begrijp ik nou dat Bill Gates een antibioticakuurtje nodig had voor zijn vrouw omdat hij haar misschien besmet had? Nee, niet met een computervirus. Of is dat allemaal fakenieuws? Ook interessant dat de Noorse kroonprinses lekker met Jeffrey zat te appen terwijl haar zoon zijn exen een voor een lag te verkrachten. Tja, soms ben je gewoon te druk om op te voeden. Ik ben een beetje stil door deze tsunami aan smerige bordeelberichten over al die chantabele klootzakken en weet ondertussen wat u denkt: de columnist wordt oud. Dat kankerverwekkende speelzand? Dat bestaat niet en heeft-ie gewoon verzonnen.</p>]]></description>
      <guid>https://nrc.nl/nieuws/2026/02/06/onderkruipsels-a4919683</guid>
      <pubDate>Fri, 6 Feb 2026 06:06:21 +0000</pubDate>
    </item>
    <item>
      <title><![CDATA[Laat ons bidden]]></title>
      <description><![CDATA[<p>Afgelopen donderdagavond werd ik vrolijk van het bericht van het OM dat ze gebedsgenezer Tom de Wal onlangs ten onrechte in Tilburg gearresteerd hadden terwijl hij op straat mensen stond te genezen. Terecht. Zelf heb ik 50 jaar mijn centen verdiend met het verkondigen van pure onzin, dus waarom zou deze Tom dat dan niet mogen? Daarbij hebben we deze Tommie de komende tijd keihard nodig. Het nieuwe kabinet gaat namelijk miljarden bezuinigen op de gezondheidszorg en dan is het handig als je als patiënt op de hoek van de straat bij gebedsgenezer De Wal kan aankloppen. Zover ik begrijp wordt hij indirect geholpen door de Here Jezus, maar dat kan mij als doorgewinterde atheïst niks schelen. Als ik maar van mijn lekke enkeltje en mijn pruttelprostaat verlost word. Daarvoor wil ik best een kwartiertje in iets onzinnigs geloven. Er is veel werk aan de winkel voor onze Tom. Zeker nu er op dit moment een gezellige schurftepidemie over ons land raast. Deze studentenhuiskwaal uit mijn jeugd tiert welig in verpleeghuizen en kinderdagverblijven. De peuters en bejaarden krabben zich niet alleen een slag in de rondte, maar worden dagelijks ook nog eens fanatiek ingesmeerd met de meest vieze zalfjes. Gisteren vroeg mijn vrouw of ik onze kleindochter van de crèche wilde halen, maar ik heb snel een smoes verzonnen dat ik niet kon. Daarop zei ze: „Dan doe ik het zelf wel.” Voorlopig lig ik uit voorzorg op de logeerkamer. Geen idee of Tom alleen mensen geneest. Anders kan hij namelijk ook nog wel even langs wat stallen vol gemarteld pluimvee. Onze kippetjes worden binnenkort zo goed als zeker massaal getroffen door de vogelgriep en misschien kan hij dat met een klein schietgebedje richting zijn vrolijke vader in de hemel voorkomen. En misschien heeft Tom tijd om voor onze extreemrechtse treurwilg Geert Wilders te bidden voor een nieuw repertoire in plaats van dat krakende cassettebandje. En de krankzinnig geworden Sepp Blatter kan ook wel wat goddelijke hulp gebruiken. Die wil namelijk dat we niet naar het WK gaan. Of was dat een met AI gemaakt filmpje? En Tom moet bidden voor de leden van het vertrekkende kabinet-Schoof om er zo voor te zorgen dat ze weer enigszins helder en democratisch gaan denken. Ik bedoel de engnekken die besloten hebben om gerechtelijke uitspraken over bijvoorbeeld het krimpen van Schiphol glashard te negeren. Allerlei BBB’ers en VVD’ers waren druk bezig om de door de rechter opgelegde stikstofuitstoot te omzeilen. Hoe? Geen idee, maar er zijn al F-35’s op onze nationale luchthaven geland. Dus ze hebben Trump als adviseur. Natuurlijk zijn we bijna van de enge bende van Caroline en consorten verlost, maar een aantal van de liberalen keert binnenkort met een stalen smoel terug in het minderheidsclubje van onze nieuwe enthousiaste premier. En zij regelen voor de afgehaakte boeren brave burgemeestersfuncties of andere smeuïge overheidsbaantjes. Zo werkt dat nou eenmaal bij uitgerangeerde politici. Misschien wil Tom ook nog een goed woordje bij zijn schepper doen voor Eddy van Hijum, die deze week als laatste het gezonken NSC-schip heeft verlaten. Ik raad hem niet aan om bij ASML te solliciteren. Die donderen er namelijk na een nettowinst van 9,6 miljard 1.700 man koelbloedig uit. Gezond bedrijfje. Geen idee of Tom voor elke genezing live bij zijn zieken aanwezig moet zijn, maar anders wil hij misschien op afstand de doodenge ayatollahs genezen en daardoor het Iraanse volk bevrijden dat uit naam van Allah niet alleen een verschrikkelijk middeleeuws leven moet lijden, maar ook ongenadig wordt afgeslacht. Meer dan dertigduizend doden in twee weken. En als Tom toch die kant uit bidt, dan wil hij misschien ook nog wel even langs Syrië, Soedan, Ethiopië, Haïti, Oekraïne, Myanmar en de door Israël bezette Palestijnse gebieden. Ach eigenlijk langs de gehele planeet. Natuurlijk lopen we wel kans dat deze goedgelovige Tom binnen een paar weken strandt met een ongeneeslijke burn-out. Maar dat zien we dan wel weer. Voorlopig is het nationale motto: aan de slag!</p>]]></description>
      <guid>https://nrc.nl/nieuws/2026/01/30/laat-ons-bidden-a4919103</guid>
      <pubDate>Fri, 30 Jan 2026 06:06:21 +0000</pubDate>
    </item>
    <item>
      <title><![CDATA[Zeven dwergen]]></title>
      <description><![CDATA[<p>Best moeilijk om deze week een actueel stukje te schrijven en daarin de namen van de bedreigde Deense ijsklomp, de knettergekke Amerikaanse megalomaan en zijn aandoenlijke Nederlandse gigolo niet te noemen. Domweg omdat ik niet wil verdwijnen in het grijze columnistenpeloton vol schrandere schrijvertjes die massaal dezelfde geopolitieke confectie-analyses spuien. Net als de deskundigen aan de talkshowtafels. Ik ga het proberen. Gelukkig word ik meteen gered door de verdrietige scheiding van prins Bernhard en zijn vrouw Annette. Zachtjes hoop ik dat een van de twee een beetje behoorlijk huis kan vinden op de huidige overspannen woningmarkt. Dat zal best ingewikkeld zijn. Zeker nu de Rabobank gestopt is met de aflossingsvrije hypotheken. Misschien kunnen ze binnen de familie wat lenen. Het gescheiden Oranjesetje doet een beroep op ieders begrip en respect voor hun privacy. Ik vrees dat dat niet gaat lukken omdat de roddelmaffia dit weekend inmiddels alle verloven heeft ingetrokken en de honderden voorradige telelenzen uit de mottenballen worden gehaald. Het stel zal eraan moeten geloven dat ze dat gajes maandenlang voor hun deuren hebben. Deze week stond de Britse prins Harry emotioneel voor een rechtbank omdat de levens van hem en zijn vrouw volstrekt onmogelijk zijn geworden door dit tuig. Daarbij heeft hij ook zijn moeder door deze jagende criminelen verloren. Op de televisie toonde achterklapgluiperd Albert Verlinde begrip voor de prins. Dat vond ik opmerkelijk, omdat hij in zijn RTL Boulevardtijd de meest ranzige en privacygevoelige filmpjes inkocht en vervolgens schaamteloos uitzond. Maar nu zat de glijer als een volleerde farizeeër te oreren dat het heel zielig is voor de prins en zijn vrouw. En geen van de andere gasten sprak de enge gladjakker hierop aan. Meneer mocht heerlijk uitpraten en krijgt daar ook nog een stevig gage voor. Je moet maar durven. Omdat ik verder niks wil zeggen over de gebeurtenissen in het Zwitserse wintersportplaatsje Davos ben ik zielsgelukkig met de zeven dwergen die deze week uit de PVV-fractie zijn gestapt. Een clubje muiters dat er na jaren achter kwam dat het er binnen de ledenloze partij ronduit feodaal aan toegaat. Geen snelle leerlingen dus. De rebellenleider Gidi Markuszower was ooit bijna onze vicepremier geweest, maar kwam niet door de screening van de AIVD. Als dat je overkomt dan moet je behoorlijk wat op je kerfstok hebben. Gidi liegt steevast dat hij niet weet wat het probleem precies zou kunnen zijn. Een besmettelijke partijkwaal. Zal hij meer of minder gefraudeerd hebben dan Gom van Strien? Of heeft hij net zulke losse handjes als Dion Graus? Dat is die Limburgse dierenvriend met dat ongewassen haar die deze week over ratten fulmineerde terwijl hij het clubje zetelrovers bedoelde. Twee leden van die club verschenen afgelopen woensdag bij Eva Jinek en dat was ronduit meelijwekkend. Naast ene René Claassen, die niet kon uitleggen waarom hij plotseling wel wat wilde zeggen binnen de rechtse rukkersfractie, zat een zekere Annelotte Lammers stotterend te stamelen dat zij ook van Geert niet mocht praten. Maar dat kon de lieverd ook niet. Net als denken. Er kwam geen zinnige lettergreep uit het arme meisje. Ik denk dat een debielenbusje haar na de uitzending terug naar het gesticht heeft gebracht. Gelukkig blijft de grote geest Marjolein Faber hem trouw. Over de nationale politiek gesproken: begrijp ik nou dat we Dilan Yesilgöz op Defensie krijgen? Kunnen we ons eindelijk weer veilig voelen. Alleen Poetin nog in die nieuwe vredesraad van de Amerikaanse gele haarmeneer en het komt helemaal goed met de wereld. Nu alleen nog hopen dat de komende WK Voetbal geboycot wordt omdat er in een van de organiserende landen iemand zonder een vorm van proces dwars door een autoruit doodgeknald kan worden. Ik zou zo’n boycot prachtig vinden. Als alle enigszins weldenkende democratieën niet meedoen krijgen we misschien de finale Senegal-Marokko. En dat belooft topamusement te worden. Met aan het eind de krankzinnige president met die uit te reiken beker. Leefde Hergé nog maar. Die zou van alles een prachtig stripboek hebben gemaakt.</p>]]></description>
      <guid>https://nrc.nl/nieuws/2026/01/23/zeven-dwergen-a4918504</guid>
      <pubDate>Fri, 23 Jan 2026 06:06:22 +0000</pubDate>
    </item>
    <item>
      <title><![CDATA[Koningshuizengeil]]></title>
      <description><![CDATA[<p>Dus als ik het goed begrijp had die Julio Iglesias ook op een van die draaikontstoelen van The Voice kunnen zitten. Voorlopig ontkent hij alles. Maar zuigen die twee vrouwen dat dan uit hun duim? Ik denk dat dat zuigen klopt, maar voor die duim kunnen we beter iets anders invullen. Ik heb daar in elk geval geen zin in. Zeker niet in de week waarin de misselijkmakende handelingen van de doodzieke Barendrechtse pedo Mels naar buiten kwamen. Met gedrogeerde kleine meisjes in een ranzig caravannetje. Waarom volg ik dit allemaal? Zoals de hooggeachte president van de VS die zijn middelvinger opsteekt naar een man die hem terecht uitschold voor ‘pedobeschermer’. Er zijn vrouwen die die ‘fuck you’-vinger van deze meneer goed kennen uit de tijd dat hij dik bevriend was met Jeffrey Epstein. Zij waren toen kansloze meisjes. Dat misbruik gebeurde toen niet in een luguber caravannetje, maar in mooie brede bedden op een prachtig Maagdeneiland. Ik volg al deze misdaden allemaal voor mijn werk, maar ik snak af en toe verschrikkelijk naar licht en lucht. En opeens werd ik afgelopen donderdag op mijn wenken bediend. Precies op het moment dat de stad Utrecht dacht dat de Derde Wereldoorlog was uitgebroken, las ik dat allerlei Europese landen troepen naar het bedreigde Groenland sturen en dat ons land daar één soldaat aan toevoegt. Hoeveel? Eén. Meteen wist ik het. Die ene soldaat? Dat moet Amalia worden. Die loopt stage bij Defensie en die doodenge Trump moet gepaaid worden. Wie kan dat beter doen dan een jong meisje. Of zal onze toekomstige koningin voor dit klusje inmiddels te oud zijn? Maar ik denk dat ze veel kan bereiken want Donald is koningshuizengeil. Vraag maar aan Charles en Camilla. Daarom mocht hij afgelopen juni tijdens de NAVO-top bij de ouders van Amalia slapen en hoefde hij niet in dat spuuglelijke Noordwijkse Huis ter Duin te tukken. Slimme zet van Schoof. Dat logeerpartijtje heeft deze kinderlijke gek absoluut geweldig gevonden en ik denk dat de families Van Oranje en Trump in december gezellig kerstkaartjes hebben uitgewisseld. Daarna noem je elkaar vrienden. Daarom moet Amalia dit klusje klaren. Die bereikt met haar charme meer dan honderdduizend opgepompte militairen. Mijn idee om Amalia te sturen had ook uit de koker van de gewiekste Mark Rutte kunnen komen. Opeens zie ik het voor me hoe Mark naar Max &amp; Willy belt met dit geniale voorstel. Voor de reputatie en het taalgebruik van de Amerikaanse viespeuk hoeft onze kroonprinses niet bang te zijn. Ze is lid van het Amsterdamsch Studenten Corps en als u weet wat je daar als meisje allemaal naar je kop geslingerd krijgt. Zeker als dat dronken rijkeluistuig ook nog eens de neuzen flink gepoederd heeft. Als je dat als jonge vrouw hebt doorstaan, dan kan je dat seniele presidentje makkelijk aan. Misschien ziet Máxima dit plan wel als een uitdaging voor haar dochter. Amalia heeft binnen het stijve protocol ook wel eens recht om even flink te lachen. Als iemand haar dat gunt dan is dat haar goedlachse moeder. Max zelf deed die geverfde kwal in juni nogal geestig na. Later moest ze jokken dat dat niet zo was, terwijl iedereen weet dat onze koningin natuurlijk gezonde schijt aan dit soort oorlogszuchtige idioten heeft die ze zogenaamd serieus moet nemen. Vrijdagochtend werd bekend dat we niet één, maar twee soldaten mogen sturen. Ik dacht toen meteen aan haar nichtje, de losgeslagen gravinfluencer Eloise. En dat zij ons via de social media op de hoogte houdt. Dat we dankzij haar Amalia woest op een tafel zien dansen met een bronstige Inuit. Amalia heeft daar vast wel zin in voordat ze binnenkort gekoppeld wordt aan een slap stuk Duitse adel. Amalia en Eloise: een dapper duo in die algeheel kinderachtige Groenlandsoap. Nederland mag in dit spelletje Stratego slechts twee verkenners leveren. Ik herhaal: twee. En die moeten ook nog eens hun eigen slee en honden meenemen. Aandoenlijk en diep tragisch volkje zijn we toch.</p>]]></description>
      <guid>https://nrc.nl/nieuws/2026/01/16/koningshuizengeil-a4917937</guid>
      <pubDate>Fri, 16 Jan 2026 06:06:22 +0000</pubDate>
    </item>
    <item>
      <title><![CDATA[Sneeuwpop-up]]></title>
      <description><![CDATA[<p>Het WK voetbal wordt komende zomer in drie landen gehouden. De Verenigde Staten, Canada en Mexico. Maar zijn die laatste twee tegen die tijd ook niet gewoon staten van Amerika? Dus dat er dan gewoon in één land gevoetbald wordt. Als dappere Donald een beetje in dit tempo doorstoomt dan is die kans groot. Hij staat op het punt om dit weekend Mexico binnen te vallen om daar met de drugskartels af te rekenen, waarna hij het net als Venezuela langere tijd wil gaan managen. En onderweg naar Groenland komt hij volgende maand met zijn leger door Canada, dus… U denkt dat hij dat niet doet omdat hij van de FIFA uit voorzorg een of andere belachelijke vredesprijs heeft gekregen, maar van dat soort carnavalsmedailles trekt hij zich niks aan. Hij is druk met het wieden van het onkruid in zijn achtertuintje en we weten: dat doet dit soort dictators niet zachtzinnig. Of de spelers van het Nederlands elftal nog zin hebben in dat toernooitje? Ik weet niet of u een beetje weet hoe zoet de wraak van een Mexicaans drugskartel kan zijn, maar neemt u van mij aan: onze jongens kunnen behoorlijk geblesseerd terugkomen. De plaatselijke maffia deinst er niet voor terug om een geheel nationaal team onthoofd in een spelershotel achter te laten. Of om een volle spelersbus in een ravijn te laten flikkeren. Als gekleurde supporter zou ik ook drie keer nadenken of ik die kant opga. De ICE is namelijk nogal op schot en ik begrijp dat dat geen jongens zijn die meedoen aan De Slimste Mens. Over die categorie medeplaneetgenoten gesproken: heeft u ook zo genoten toen u deze week de feestvierders rond Oud &amp; Nieuw met hun vuurwerkbazooka’s nog eens goed tekeer zag gaan? Vooral indrukwekkend hoe allerhande laffe gluiperds de hulpverleners met hun zware geschut in de rug aanvielen. Wat is er gebeurd dat we in dit vetgemeste landje zo geworden zijn? Wie is wie zo gaan haten? En waarom? Zelfs een pasgeborene werd gereanimeerd onder het genot van honderden strijkers. Willen we gewoon kapot? Zijn we het leven beu? Kunnen onze lifecoaches ons niet meer motiveren? Wordt het tijd voor een lekkere oorlog? Als we die willen dan is dat zo geregeld. De Russen komen graag en die hebben aan drie roestige sneeuwkanonnen meer dan genoeg. Een keer sneeuwschieten op Schiphol, een keer op Oudenrijn en een keer op Utrecht CS. Daarna ligt het gehele land tien dagen plat. Wat dat betreft was het genieten deze week. Vooral de journalistieke paniek was topamusement. Het NOS Journaal liet een dame uren langs een snelweg kleumen en die mocht ons voor een decor van braaf rijdende auto’s vertellen dat er vanmiddag een file stond en dat de kans groot was dat dat rijtje auto’s morgenochtend terugkeerde. Daarna gingen we naar een verdrietige reporter op een of ander Centraal Station waar voorlopig geen trein ging rijden. Daarna naar Schiphol waar geen vliegtuig vloog. Achter de informatiebalie van de KLM stond slechts één schele stagiair de driehonderdduizend wachtenden te woord. Later vertelde de ceo van onze nationale trots op tv dat ze heldhaftig langs de rijen was gelopen om iedereen moed in te spreken. Dit in plaats van de mouwtjes opstropen en die ene stagiair te gaan helpen. Later zag ik ook nog de hoogste Schipholbaas een gestrande non troosten. Hier was uiteraard een camera bij. Stukje gewiekste pr. Heerlijk landje zijn we toch. Maar de leukste sneeuwpop-up was deze week de tot prinses gemaakte Petra Brinkhorst die op tv in Indonesië het slavernijverleden van haar familie liep te ontdekken. Opeens begreep ze hoe het zat met het niet al te frisse koloniale verleden van haar familie en snapte ze het onrecht dat haarzelf in de Toeslagenaffaire was aangedaan. Lang geleden dat ik zo hard gelachen heb. Gelukkig kwam haar aandacht-orgelende dochter Eloise nog met het beetje ongelukkig gekozen woord ‘slavernij-watchparty’ op de proppen. Wat een zielig zootje is het toch. Gaan we toch nog lachend ten onder.</p>]]></description>
      <guid>https://nrc.nl/nieuws/2026/01/09/sneeuwpop-up-a4917317</guid>
      <pubDate>Fri, 9 Jan 2026 06:06:23 +0000</pubDate>
    </item>
    <item>
      <title><![CDATA[Vuurwerktoreador]]></title>
      <description><![CDATA[<p>Vorig jaar had mijn Amsterdamse vriend Boris zich tijdens de jaarwisseling voor de zoveelste keer laten aftroeven door zijn overbuurman, een vastgoedproleet met zijn SUV, zijn jonge botoxteefje met Donald Ducklippen en Pluto-wenkbrauwen en hun niet al te goed gelukte zoontjes. Deze buurman stak toen in het bijzijn van een stuk of vijftig bronstige lawaaivrienden veertig kilo Zweedse lawinepijlen, een dozijn tweedehands Servische strijkers en een kleine container Albanese oorlogscobra’s af. Dat deed hij op een manier die niet zuinig was. De ruiten trilden in de sponningen, angstige honden huilden zich schor en sommige buitenmuren vertoonden Groningse aardbevingsscheuren. Alle schade werd later door de overbuurman vergoed. De buurman had als huisjesmelker een Poolse beunhaas in dienst die alles netjes dichtsmeerde en van een nieuw verfje voorzag. Voor de hele straat was iedere jaarwisseling een win-winsituatie. Vijf jaar geleden was de overbuurman daar komen wonen en ieder jaar was zijn oud &amp; nieuwgedrag ordinairder geworden. Bij elke dreun van een krachtiger stuk buskruit begonnen de vader en zijn zoontjes overdreven te lachen. Ze genoten vooral van de opgeschoten buurtjochies die jaloers toekeken. Niet alleen de jochies, maar ook hun vaders loerden vol afgunst naar de ieder jaar harder klinkende ontploffingen. Vorig jaar op nieuwjaarsdag wist hij: het is genoeg geweest. De buurman had weer alle aandacht getrokken en gekregen terwijl hijzelf met zijn veiligheidsbril van de Action wat natte sterretjes en ander suf sierspul in de hens had staan steken. Dit jaar had Boris in augustus al een plan gemaakt. Via een Chinese zakenrelatie had hij zich laten voorlichten wat het beste spul was en waar hij dat kon bestellen. Van de Chinees kreeg hij obscure websites, mysterieuze adresjes in Belgische achterbuurten, een meneer met een bijnaam in een Brabants woonwagenkamp en het telefoonnummer van een bescheiden doorzonwoning in Weesp waar duizend kilo op hem lag te wachten. Het ging niet om mooi, maar om hard. Keihard. Donbas meets Gaza. Boris zou weer aanzien krijgen in de buurt. Als man. Niet meer die midlife-trut in die gewatteerde bodywarmer met dat kleine hondje. Afgelopen november stopten de eerste busjes voor zijn huis. Vooral als het donker was. Het was een geheime operatie. Niemand mocht dit weten. Zeker de overbuurman niet. Al gauw lagen zijn schuurtje, de kelder, de logeerkamer en de zolder vol feestmunitie. Hij zweeg tegen zijn vrouw over de uit de hand gelopen kosten, maar het saldo van hun spaarrekening was inmiddels ver beneden het vriespunt. Afgelopen woensdag was het zo ver. In de loop van de middag sjouwde hij alles doos voor doos naar de gang. Hij wilde iets voor twaalven beginnen. Voordat de buurman begon moest hij meteen de toon zetten. Hij zou in een uur zijn weggeëbde mannelijkheid terugkrijgen. De buurt zou zich ademloos aan zijn onuitputtelijke vuurwerkbron laven. Hij had zich er flamboyant voor gekleed. Hij stond daar als een vuurwerktoreador en werd bijna niet herkend. Zijn vrouw schaamde zich een beetje en zei dat ze binnen bleef. Hij ging zijn gang maar. Hij opende met de Magnum Triple X Limited. Dat is een heftige dubbele compound met diverse schietrichtingen die de straat in een keer feeëriek verlicht. Met een veilig lont stak hij hem aan. Het ding deed het fantastisch en ging zo tekeer dat hij ervan schrok. De pijlen spoten hoger dan de kerktoren. Dat zag hij niet omdat hij alweer met zijn volgende setje pijlen aan de gang ging. Ook die woeien richting het godshuis en zetten het in een sprookjesachtig licht. Hoe het afliep heeft u op het Journaal gezien. Boris stond verbijsterd aan de grond genageld en heeft geen sterretje meer durven aanraken. Voor hij het wist werd de straat op last van de brandweer ontruimd. De hele buurt stond sprakeloos te janken bij de brandende kerk die zo verschrikkelijk bij de buurt hoorde. Zijn dure vuurwerkvoorraad werd uit voorzorg natgespoten en is verder onbruikbaar. Pas gisteren hoorde hij dat de overbuurman dit jaar niet thuis was. Hij was skiën.</p>]]></description>
      <guid>https://nrc.nl/nieuws/2026/01/02/vuurwerktoreador-a4916673</guid>
      <pubDate>Fri, 2 Jan 2026 06:06:23 +0000</pubDate>
    </item>
    <item>
      <title><![CDATA[Fronsend kerstdiner]]></title>
      <description><![CDATA[<p>Een vriend van mij heeft sinds kort een jonge vriendin. Niet omdat hij knap of slim is, maar hij is gewoon rijk. En u weet: een bepaald soort vrouwen is daar gevoelig voor. Niet de slimste soort. Of misschien juist wel. Hoeveel jonger ze is? Bijna vijfenveertig jaar. Donderdag maakte hij op zijn 71ste zijn kerstdinerdebuut bij zijn nieuwe schoonouders, waar haar broertjes hem uit balorigheid aan de bejaardentafel hadden gezet. Zijn verse liefje zat met haar leeftijdgenoten aan de lactosevrije vegadis. En dan ook nog in het glutenallergiehoekje. Het gezelschap bestond uit bijna vijftig familieleden verdeeld over twee rijkversierde tafels in een groot familiehuis in de Achterhoek. Hij zat naast de opa van zijn nieuwe vriendin. Die is negenennegentig en liet hem onmiddellijk weten dat hij komend jaar de honderd gaat aantikken. En daarna gaat hij lekker dood. Euthanaspuitje. Afgesproken met de tehuisarts. Mooi geweest. Aftakelen in een pamper is alleen voor dombo’s. Toen vroeg hij aan mijn vriend wie hij was en wat hij daar precies kwam doen. Die vertelde dat hij de nieuwe liefde van zijn kleindochter Rosalie was. Waarop de oude baas onmiddellijk begon: „Oh dat ben jij. Jij bent die rijke viespeuk die aan ons jonge blaadje zit te knabbelen.” De broertjes van Rosalie hadden opa niet voor niks naast hun nieuwe zwager gezet. Er moest aan zo’n jaarlijks suf familiediner ook gelachen worden. Binnen de kortste keren vroeg opa zich schreeuwend af waarom hij in godsnaam naast deze vunzige prins Andrew moest zitten. En waar hij het met deze kinderlokker over moest hebben? Zijn teddyberenverzameling? Hij eiste direct een andere plek aan tafel. Het probleem was dat al jaren niemand naast opa wilde zitten. Mijn vriend bood voorzichtig aan om bij Rosalie aan te schuiven aan de jongerendis, maar aan die tafel had niemand trek in deze belegen carnivoor. Ook opa was daar fel tegen. Die enge Woody Allen moest zo ver mogelijk bij zijn kleindochter uit de buurt blijven. Nee dan maar naast hém. Dan kon hij deze pedo een beetje in de gaten houden. Daarna ging opa los. Vrolijk gekruide meningen over de Gaza-genocide, de geslepen Rutte die de geriatrische vredestichter Trump geleerd heeft hoe je de waarheid zwart moet lakken, over de Olympische Winterspelen zonder sneeuw, over Groenland dat binnenkort zonder bloedvergieten van eigenaar verandert, over Poetin die humor heeft omdat hij vindt dat de VS Venezuela niet mogen binnenvallen, over de slaafjes in de Amsterdamse sportschool Saint &amp; Stars die de rotzooi van de geëngageerde gordelkrengen moesten opruimen… Hierop riep een meisje vanaf de vegadis dat hij ‘tot slaaf gemaakten’ moest zeggen. Waarop opa riep dat hij schijt had aan hun wollige woke wauwelwoorden. Opeens begon hij zijn dure bourgogne door een rietje te drinken. Dat deed hij uit solidariteit met Jake Paul, die zich voor de ogen van tachtig miljoen kijkers onlangs had laten verbouwen door een échte bokser. Hij hield er veertig miljoen dollar aan over. Plus een kop die voorlopig met vier titaniumplaten bij elkaar wordt gehouden. Jake Paul was volgens hem een metafoor voor onze planeet. Tot slot bracht hij een toost uit op het laatste legale vuurwerkseizoen dat nu al een eclatant succes is. De zwaargewonden zijn niet meer op één hand te tellen. Als je die hand tenminste nog hebt. Hoewel hij de laatste tijd ook de indruk had dat veel vrouwen door een afgezwaaide vuurpijl hun wenkbrauwen waren kwijtgeraakt. Hij zag zoveel dames met tragische viltstiftstreepjes boven hun ogen. Terwijl we onze wenkbrauwen harder nodig hebben dan ooit. Er valt namelijk veel te fronsen. Heel veel zelfs. Hierna stond hij op, wenste de beide tafels een vrolijke voortzetting van de maaltijd. Zowel de groenvoerknagers als de bejaarde reerugbruten. Verder raadde hij Rosalie aan om snel in gemeenschap van goederen te trouwen. En daarna lekker scheiden. Mijn vriend kreeg tot slot een knipoog. Een hele vette knipoog. Hierna riep hij verre van dramatisch: „Lieve mensen, dit was mijn laatste rondje Kerst. Ik wens jullie het allerbeste.”</p>]]></description>
      <guid>https://nrc.nl/nieuws/2025/12/26/fronsend-kerstdiner-a4916252</guid>
      <pubDate>Fri, 26 Dec 2025 06:06:24 +0000</pubDate>
    </item>
    <item>
      <title><![CDATA[Wrede op aarde]]></title>
      <description><![CDATA[<p>Heeft Poetin de westerse leiders nou voor ‘varkens’ uitgemaakt omdat ze al een tijdje vrolijk rondschaatsten op de miljarden bevroren Russische roebels die ze eventueel aan Zelensky wilden schenken? En gaat zijn leger inderdaad historische gebieden bevrijden? Wat rekent Vladimir tot historische gebieden? Als Zaandam daar ook onder valt omdat tsaar Peter er ooit een timmercursus heeft gevolgd, dan komt het wel erg dichtbij. Hoop dat ze na Zaandam de Coentunnel pakken, want die is negen van de tien keer gestremd. Ik begrijp dat de roebels nog even in een Brussels spaarpotje mogen blijven, maar dat het Kremlin ze sowieso niet meer terugziet. Misschien komen ze dat geld dan wel halen. Niet met militair geweld, maar dat ze het door hackers gladjes laten terugboeken naar een bank in Moskou. Of denk ik met mijn mavo-hoofd nu veel te simpel? Onlangs legde een complottype mij uit dat het zomaar zou kunnen dat je op een dag niet meer kunt pinnen omdat je zo diep donkerrood staat dat je dat nooit meer aangezuiverd krijgt. Waar je saldo gebleven is? In the cloud. Of dat we in één klap totaal in het donker zitten. Dat vind ik dan vooral zielig voor al die stumperds die in deze tijd hun voortuintjes hebben volgehangen met brandende hertjes en andere wanstaltige gezelligheid. Zijn wij Nederlanders eigenlijk bezig met deze serieuze dreiging of hebben we op dit moment andere prioriteiten? Zo las ik iets over een ripdeal bij Muiden waar een vrachtwagenchauffeur zijn lading moest afstaan. De lading bevatte zo goed als zeker geen bijbels of rozenkransen. Wel ander geestverruimend spul. Als Nederland maar kan doorsnuiven. Anders wordt het leven nog zinlozer. En verder is iedereen natuurlijk druk met de vuurwerkinkoop. Niet zozeer om 2026 sfeervol in te luiden, maar om ervoor te zorgen dat de bunkers van de hooligans weer aangevuld zijn. De wedstrijd Ajax-FC Groningen heeft een enorm wak geslagen in het wapenarsenaal. Daarbij komen er wat fijne risicowedstrijden aan en er moeten sowieso weer heel wat cobra’s aan deurklinken gehangen worden. Dit gaat niet om voetbalsupporters, maar om concurrerende dakdekkers, schoorsteenvegers en glazenwassers. We mogen wel hopen dat we tijdens de eerste de beste Russische cyberaanval een beetje normale regering hebben en verlost zijn van het zootje ongeregeld dat ons land nu nog met laatste wanhopige stuiptrekkingen bestuurt. Het gerucht gaat dat onze landbouwminister Femke Wiersma van plan was om de Russen met volle giertanks en brandende kerstbomen op te wachten. Plus dat ze Mark van den Oever, de zachtmoedige baas van Farmers Defence Force, tot generaal wilde laten benoemen. Marjolein Faber mocht dan bij hem de benodigde lintjes opspelden. Gelukkig gaat dit allemaal niet door en worden we voor Valentijnsdag bestuurd door een enigszins redelijke regering zonder die sneue Joost Eerdmans. Die laatste onder het motto: kinderen die vragen worden overgeslagen. Maar we krijgen dus een spannende Kerst die wij dit jaar traditiegetrouw vieren met de Borsatootjes. Wat we eten? Zoete broodjes. Onze dochters hebben uit voorzorg afgezegd. Geen idee waarom. De Kerst is dit jaar spannend omdat we zachtjes zullen mompelen dat we hopen dat er volgend jaar ook nog een kerstdiner is. Dat we dan niet door Russische kernraketten of Europees afweergeschut van de planeet gevaagd zijn. Of ik het somber inzie? Maria Corina Machado, de ondergedoken Venezolaanse winnaar van de Nobelprijs voor de Vrede, liep een wervelfractuur op toen ze vorige week probeerde te vluchten naar Oslo waar ze de prijs in ontvangst mocht nemen. Ze viel in een gammel vissersbootje en moest met een pruik op tien controleposten omzeilen. Met gevaar voor eigen leven. Uiteindelijk kwam ze te laat aan in Oslo, waar haar dochter de prijs in ontvangst nam en zijzelf medisch behandeld werd. Ik vind het een symbolisch beeld hoe wreed de wereld er nu voor staat. Een mooi gesprek voor een kerstdiner. Hoewel er vast een populistische jojo zal roepen: „Zie je wel dat Trump die prijs had moeten krijgen! Die is nooit te laat”.</p>]]></description>
      <guid>https://nrc.nl/nieuws/2025/12/19/wrede-op-aarde-a4915888</guid>
      <pubDate>Fri, 19 Dec 2025 06:06:24 +0000</pubDate>
    </item>
    <item>
      <title><![CDATA[Beschermd rechts]]></title>
      <description><![CDATA[<p>Heerlijk dat de naam Frits Huffnagel weer even langskwam in het nationale poldernieuws. Hij is die gesjeesde feestneus van de VVD die je vaak in een onbenullig tv-programma een gebakken ei ziet nadoen. Dat is niet zo erg, maar Frits heeft er ook nog lol in en denkt dat hij daarom iets voorstelt. Hij kwam deze week in beeld omdat hij jaren geleden als een geklofte liberaal gezellig had zitten appen en beppen met toenmalig minister Sander Dekker van Rechtsbescherming om het online gokken door de Kamer te krijgen. Om een misverstand te voorkomen: rechtsbescherming betekent niet het beschermen van rechts. Veel VVD’ers denken trouwens van wel. Sander was de minister die over het wel of niet legaliseren van het online gokken ging. Een discutabel onderwerp. Er zouden wel eens slachtoffers kunnen vallen. Heel veel slachtoffers zelfs. Sander zijn vriendje Frits werkte voor de kansspelmaffia en wilde de minister wel helpen. Daarom appte hij ook op joviale toon naar de minister, die binnen een kwartier gezellig antwoordde. Als het gelukt was zouden ze een hap &amp; een borrel doen. En het lukte. Dus gingen ze de kroeg in. De hap bestond waarschijnlijk uit dikke plakken ouwe-jongens-krentenbrood en met die borrel hebben ze ongetwijfeld getoost op het miljoen aantal gokkers dat er toen bij gekomen is. Of ze nog stil hebben gestaan bij het aantal gokverslaafden en andere probleemspelers? Ik denk het niet. Dat is niet hun probleem, maar de misère van de losers zelf die beter hadden moeten opletten. Daarbij waren ze als echte voortvarende liberalen inmiddels allang weer druk met andere belangrijke zaken. Zoals scholieren die moeten kunnen blijven vapen omdat het de tabaksindustrie anders te veel geld kost. Net als dat de varkensstallen moeten uitpuilen zodat de veevoedercowboys een goede omzet blijven draaien. En de PFAS-verspreiders moeten niet te veel gehinderd worden. En de pesticidenpooiers. Het gaat om de economie. De portemonnee van de hardwerkende Nederlander waar Dilan het altijd over heeft. Toch is het interessant dat het schrandere VVD-duo Sander &amp; Frits hier schaamteloos mee wegkomt. Hier gaan amper Kamervragen over gesteld worden. Veel te lang geleden. Het is inmiddels een oude koe in een stinkend slootje. Zo’n corrupt setje VVD’ers hoort bij het spel. Weet u hoeveel Haagse een-tweetjes er dagelijks gemaakt worden? Maar als het uitkomt is het altijd een beetje sneu. Vooral voor die Dekker. Van die Huffnagel verwacht je niks anders, maar die Sander had ik hoger ingeschat. Het gaat sowieso niet echt lekker met de VVD. De partijkas is leeg en de politici moeten binnenkort een deel van hun salaris aan de partij afstaan. Hier lachten ze de SP vroeger keihard voor uit. En nu moeten ze zelf sociaal doen om het zinkende scheepje drijvende te houden. Toch vind ik het raar. Een bijna failliete VVD. Als de partij vroeger financieel scheef zat dan deed de voorzitter een belrondje. Dan belde hij een Brabantse kruidenier of die nog wat contanten in zijn ijskast had liggen. Of hij vroeg twee bejaarde rijke stinkerds met driedubbele namen in Wassenaar en Blaricum om het even op te lossen met wat oud geld. Maar die tijd is voorbij. Binnenkort belt Ed Nijpels bij je aan met de vraag of hij je auto mag wassen. Of Halbe Zijlstra of-ie je gras mag maaien. Als iemand kan korten dan is het Halbe. Of je krijgt Dilan aan je deur of ze je hond mag uitlaten. Heitje voor karweitje om de grootste kakkerspartij van Nederland te redden. Het kan raar lopen. Of wordt het financiële debacle opgelost door het corrupte duo Sander &amp; Frits die met wat gokbazen gaan bellen? Hun nummers zitten nog in hun mobieltjes. Dat ze deze zware jongens er zachtjes aan herinneren dat ze in de moeilijke coronatijd comfortabel voorgetrokken zijn. Dat de casino’s toen als eersten open mochten. Samen met de kerken en IKEA. Op deze manier zal het dit weekend gaan. Maandag koppen de kranten: VVD weer boven Jan. Wedden?</p>]]></description>
      <guid>https://nrc.nl/nieuws/2025/12/12/beschermd-rechts-a4915240</guid>
      <pubDate>Fri, 12 Dec 2025 06:06:25 +0000</pubDate>
    </item>
    <item>
      <title><![CDATA[Zweervak]]></title>
      <description><![CDATA[<p>Wat nu weer? De Hoofdpiet uit het onschuldige Sinterklaasjournaal is met de dood bedreigd omdat hij aan de goedgelovige kinderen heeft uitgelegd dat de papa’s en mama’s soms de cadeautjes kopen en dat de buurman op het raam bonst als ze voor de deur staan. Inderdaad een volstrekt ridicule en vooral een totaal onbegrijpelijke actie van de volwassen bedenkers van dit populaire peuterprogramma. Hier zit ongetwijfeld een woke pedagoog achter die bij de kleuters een trauma wil voorkomen. Je verwacht dat een verstandelijk gehandicapt neefje het sinterklaasgeheim te vroeg aan de kinderen verraadt, maar niet de Hoofdpiet zelf. Maar om die arme sukkel hiervoor nou met de dood te bedreigen … Wie de Hoofdpiet bedreigen? Ik vrees toetsenbordterroristen die ook in staat zijn om Sinterklaas binnenkort zelf van het dak te blazen. Misschien liggen ze al dagen met hun kalasjnikov in de bosjes tot ze de goedheiligman over het dak zien galopperen. Daarna slaan ze meedogenloos toe. Ik geef toe: ik hallucineer. Vannacht droomde ik dat de vrijgesproken Marco namens ons land naar het Eurovisie Songfestival gaat. Met een klezmerband en een meisjeskoor. Eenmaal wakker las ik het verbijsterende verhaal over gemeentelijke grafschenners die nog niet zo lang geleden in Dordrecht in grafkelders doodskisten openden. Ze wilden dat de lijken sneller gingen ontbinden. Dit gebeurde zonder toestemming van de nabestaanden. Laat staan van de dooien zelf. Ze sprenkelden een of ander chemisch goedje over het lijk in de hoop dat het sneller zou oprotten. Waarschijnlijk werd dat spul gratis geleverd door de plaatselijke gifmenger Chemours. Het is allemaal echt gebeurd, huilde ik mezelf in slaap terwijl ik nog even dacht aan mijn samenzijn met de verwarde dubbel-demissionaire vicepremier Mona Keijzer aan een Hilversumse talkshowtafel. Dat was afgelopen donderdagavond. De presentator vroeg haar naar haar palingpopulaire berichtjes op X waarin ze de NOS beschuldigde van het klakkeloos overtikken van Hamas-propaganda. Daar wilde ze het niet over hebben. Maar de rest van de tafel wel. Het is namelijk nogal een aantijging van een minister. Tim de Wit vroeg heel beleefd of ze dat van dat overtikken ook werkelijk meent. Daar wilde ze geen antwoord op geven. Waarom niet? Ook daar wilde ze geen antwoord op geven. Ze kwam uiteindelijk met de cruijffiaanse stelling dat ze had gezegd wat ze erover gezegd had en meer was er niet aan toe te voegen. Ik hoop dat het Haagse supertrio Buma-Jetten-Bontenbal een beetje haast maakt met het formeren van een nieuw kabinet. Dit soort knettergekke rechtse politici is namelijk echt niet langer te doen. Het is ook beter voor Mona zelf als ze verdwijnt. Wat ze moet gaan doen? Vrijwilligerswerk. Misschien is er bij haar in de buurt een sympathieke hospice waar ze een kopje koffie kan schenken. Of als parkeerwacht in zo’n geel hesje. Ik word langzaam krankzinnig. Dat komt ook door de Ajax-hooligans, die afgelopen zondag met een soort bazooka’s de meest gevaarlijke lawinepijlen vanuit hun zogenaamde sfeervak op hun eigen spelers afvuurden. Een Amsterdamse vriend van mij spreekt sfeervak altijd uit als zweervak. Maar waarom schieten Ajax-supporters op hun eigen spelers? Waarom ondermijnt de Hoofdpiet zijn eigen sprookje? Waarom openden slaafse ambtenaren zeven jaar dichte doodskisten? Wie wil blonde Mona op een aantal ministersposten tegelijk? De belangrijkste vraag van deze week was of er in de Johan Cruijff Arena afgelopen zondag goed gefouilleerd is. Ik was er niet bij, dus ik kan daar niks zinnigs over zeggen. Klein weekje eerder was ik wel bij Ajax-Benfica. Toen ik net door de kaartcontrole was werd ik teruggeroepen door een steward. Of ik mijn hoed af wilde zetten. Ik deed dat keurig. Toen keek hij erin en constateerde dat er geen cobra of een ander explosief in het hoofddeksel zat. De hoed was veilig. Ik zette mijn ouwe trouwe Borsalino op mijn totaal verbaasde hoofd. Ik mocht gewoon doorlopen. Eenmaal binnen voelde ik me verschrikkelijk onveilig. Ik wilde weg en vroeg aan een paar hardcore F-siders: „Weten jullie misschien een nooduitgang?”</p>]]></description>
      <guid>https://nrc.nl/nieuws/2025/12/05/zweervakje-a4914604</guid>
      <pubDate>Fri, 5 Dec 2025 06:06:25 +0000</pubDate>
    </item>
  </channel>
</rss>
