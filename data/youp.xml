<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Droomstoring]]></title>
      <description><![CDATA[<p>Afgelopen week hadden we in Amsterdam twee stroomstoringen. Een saaie die overdag plaatsvond en een romantische in de avond. Het grappige aan de saaie waren de op drukke kruispunten gestrande trams waar allerhande elektrieke bakfietsmoeders zich scheldend langs moesten zien te wurmen. Ik heb daar een kwartiertje met veel plezier naar staan kijken. Topamusement. De millennialmama’s dreigden allemaal te laat te komen bij hun peut, hun hot-yogales, de puppycursus van de labradoodle, de relatiemediator of het tik-tokrijtje bij de vega-koekjesjuwelier. Ondertussen wilden er ook allemaal veel te brede auto’s langs. Ook een zaak die onze nationale aandacht verdient. De Nederlandse auto’s zijn te breed en kunnen hun forse kont nog amper keren in onze smalle straatjes en op de idyllische grachtjes vol obese toeristen. De tweede stroomonderbreking was gezelliger omdat we ineens in het stikdonker zaten. En wat vooral lekker was: de televisie kapte ermee. Ik hoor nog bij de generatie die zo’n kreng in huis heeft. En hij staat vaker aan dan nodig. Binnen de kortste keren zaten mijn vrouw en ik aan een kaarsverlichte tafel met een mooi glas rood. Eindelijk weer eens een goed gesprek. Waarover? Ik vroeg haar waarom ze mij regelmatig in elkaar mept. Dat doet ze ongeveer een keer per maand. Volgens haar vraag ik erom door mijn korte lontjesgedrag en hoort huiselijk geweld nou eenmaal bij een normaal huwelijk dat veel te lang duurt. Onze huisarts heeft haar ooit verteld dat dat meppen in de huiselijke kring volstrekt normaal is. Ook bij intellectuelen? Juist bij intellectuelen. Opeens sprong het licht aan en begon ook de televisie weer te sputteren. Ik zag meteen dat ze het in Gaza ook niet makkelijk hadden. Hoewel? Daar hebben de Israëliërs de straten wel lekker breed gemaakt. De auto’s kunnen er gemakkelijk rijden en parkeren. Ik schakelde de tv behendig uit. Dat praat makkelijker over ons overvolle stroomnet, de veroorzaker van de uitval. Ik hoorde op de radio dat we daar voorlopig maar aan moeten wennen. Net als aan het laagje water in de overvolle wijnkelder. Volgens mijn beste vriend kunnen we in de nabije toekomst te maken krijgen met stroomstoringen van dagen. Misschien zelfs van weken. En volgens hem begint op die manier binnenkort de Derde Wereldoorlog. Met een gigantische stroomstoring. Hij veronderstelde dat de Amsterdamse storingen van maandag en dinsdag misschien wel try-outs van Poetin waren. De storing op het Centraal Station van Utrecht was dat zeker. Schiphol is binnenkort aan de beurt, daarna de Rotterdamse haven en dan hebben de Russen het aanvalsplan rond. Er ratelde ondertussen van alles door mijn hoofd. Elektrieke auto’s bij dooie oplaadpunten, E-bikes met lege batterijen, ziekenhuizen die op aggregaten draaien en natuurlijk de overvolle ijskasten van onze toekomstige premier Wilders. Daar gaat van alles in liggen rotten. Of meurt die inhoud sowieso al? Mijn beste vriend en ik wilden het er niet weer over hebben. Domweg omdat alles er al over gezegd en geschreven is. Hoewel we nog wel even smakelijk moesten lachen om het feit dat bij de BBB niemand schijnt te kunnen rekenen. Dat die boeren zich nog wel eens een kippetje of twintigduizend vergissen wist ik, maar 1 + 3 is ook al moeilijk. Maar het hardst moesten we lachen om de foeterende Fleur Agema, die in de Kamer probeerde uit te leggen waarom de PVV voorlopig tegen het ‘eigen risico’ is. Dat was toch een van hun kroonjuwelen? In dat gênante schreeuwdebat bij SBS veegde Geertje toch de vloer aan met een stamelende Frans Timmermans? Volgens mij pakte hij op dat moment de definitieve voorsprong op de rest. En nu stond Fleur tragisch te hakkelen. Een politica in het nauw maakt rare sprongen. Misschien te lang tussen die meurende ijskasten gezeten. Een stroomstoring. Wie wil dat nou? Ik vrees dat Yesilgöz ervan droomt. Zeker als er dit weekend over haar aanblijven gestemd moet worden. De laatste honderd leden van de VVD staan met een stemkastje in de hand, de voorzitter zegt: „U kunt nu drukken.” En dan: pats! Ik hoop het voor haar.</p>]]></description>
      <guid>https://nrc.nl/nieuws/2024/01/27/droomstoring-a4188302</guid>
      <pubDate>Sat, 27 Jan 2024 05:59:23 +00:00</pubDate>
    </item>
    <item>
      <title><![CDATA[Noodmuskaat]]></title>
      <description><![CDATA[<p>Dus de spermabank van het Leids Universitair Medisch Centrum was aan het begin van deze eeuw een chaos. Elke administratief medewerker, die na de lunch trek had om even een rukje in de bedrijfsvriezer te deponeren, kon zijn gang gaan. En hoeveel kinderen er uiteindelijk uit deze schele boekhouders zijn getoverd? Dat weet niemand omdat de administratie een kolerebende was. Zo hebben negen donoren samen meer dan 400 kinderen verwekt, terwijl ze er wettelijk maar 225 mochten maken. Dat vind ik ook al een stevig aantal. Eén meneer schijnt in zijn uppie 90 baby’s te hebben gemaakt. Die wordt dan ook Jan Karzaad genoemd. Maar het betekent dat je nu als vrolijke Leidse jongen na een hitsig schoolfeestje in Oegstgeest grote kans loopt dat je in de fietsenstalling met je opgewonden halfzus staat te tongen. En dan maar hopen dat het bij tongen blijft en er geen zwangerschap uit voortvloeit. Het is toch best raar dat je tegenwoordig als jongere niet alleen condooms bij je moet hebben, maar dat je ook aan je geliefde moet vragen hoe hij of zij verwekt is. Omdat je geen inteelt wil. Een universitaire spermabank. Dan mag je toch hopen dat het een beetje goed geregeld is. Dat die academici de kwakkies zorgvuldig verdelen. Dat niet alle moeders uit dezelfde postcode bevrucht worden met het rietje van meneer Jansen? Of stel ik met mijn niet al te goed gevulde mavohoofd te hoge eisen? Vroeger keek ik huizenhoog op tegen al die bollebozen die geneeskunde hadden gestudeerd en gepromoveerd waren op voortplanting. Maar misschien hadden zij toch iets langer na moeten denken over een spreidingswet. Dat de gescoorde ‘vingerhoedjes stijfsel’ een beetje slim verdeeld werden over Nederland. Of er in ons land al inteelt heeft plaatsgevonden? Ik vrees van wel. Waarom ik dat denk? Omdat er bij de gemeente Amsterdam mensen werken die nieuwe straatnamen moeten verzinnen voor een nieuwbouwproject in Amsterdam-West. Ze bedachten, omdat veel historische schoften absoluut niet meer kunnen, heel braaf kruiden en specerijen. Ik vermoed Saffraanplein, Vanillesteeg, Peterseliepad en zo. Maar de Nootmuskaatstraat is geschrapt vanwege de associatie met ons koloniale verleden. Hoe hard mag je lachen? Ik was zo graag bij die vergadering geweest om de kneus, die deze onzin daar serieus te berde bracht, te vragen wat we doen met de Kruidnagelboulevard en de Kurkuma-allee. En ik zou heel hard gaan huilen als de woke wauwelaar een kopje thee voor zichzelf inschonk. Thee is zo fout. Lees er Hella Haasse nog even op na. Om over koffie nog maar te zwijgen. Is het niet leuker om voor Amsterdam wat minder tuttige straatnamen te bedenken? Paddopad, Ketamineplein, Heroïnehaven en de Ayahuascavaart, die evenwijdig aan de Amfetaminelaan loopt. En dat we de begenadigde straatkunstenaar Judith de Leeuw vragen om op de flatgebouwen afbeeldingen te maken met veertienjarige uithalers in hun jassen van Moncler, hun limited edition sneakers van Philipp Plein en hun andere accessoires van Gucci en consorten. En natuurlijk een echte Rolex om de kinderpols plus een eerder bij Justitie gescoord enkelbandje. En dit alles tegen de achtergrond van een containerschip dat niet door de Rode Zee durft. Watjes. Wij leerden al jong: echte mannen gaan door de rode zee. Over echte mannen gesproken: mijn beste vriend belde mij met de vraag of ik Dilan Yesilgöz deze week een beetje wil ontzien. Domweg omdat het te gemakkelijk is om dit arme meisje af te serveren. Volgens hem moet ik dat volgende week aan het congres van de VVD overlaten. Ik moet iets positiefs schrijven over de standvastige Eric van der Burg, die ijzerenheinig heeft volgehouden en daardoor Ter Apel heeft gered. Gewoon omdat Nederland geen Gaza wil. En nu? We gaan de vluchtelingen eerlijk verdelen. Elk dorp neemt er een klein aantal en die gaan zich gezellig mengen met de Nederlanders. Bij elkaar om de hoek wonen, verliefd worden, trouwen, bedrijfjes beginnen en leuke kinderen krijgen. De nieuwe Nederlanders. Dat lijkt mij stukken gezelliger en gezonder dan dat treurige geharrewar op zo’n academische spermabank.</p>]]></description>
      <guid>https://nrc.nl/nieuws/2024/01/20/noodmuskaat-a4187565</guid>
      <pubDate>Sat, 20 Jan 2024 05:59:24 +00:00</pubDate>
    </item>
    <item>
      <title><![CDATA[Onuitwisbaar ]]></title>
      <description><![CDATA[<p>Maurits Hendriks belde mij. Of ik het nummer van Khalid had. Hij zocht een advocaat die de komende maanden een beetje tijd heeft. Waarom? Omdat Maurits, nu hij door Ajax op een losersvlucht naar huis is gezet, een aantal zaken goed geregeld wil hebben. Hij wil bijvoorbeeld niet dat de Amsterdammers later gaan zeggen dat dat deze week verspreide persbericht gewoon slap gelul voor de bühne was. Dat ze over een tijdje niet gaan vertellen dat de veren, die hij in dat vodje in zijn hockeyhol gestoken krijgt, door hemzelf aangeleverd zijn. Hij wil ook nergens lezen dat er zowel door de F-side als de poenerige skyboxen een zucht van verlichting ging toen men hoorde dat hij eindelijk oprotte. Wat hij wel wil lezen? Dat alle afdelingen binnen de Johan Cruijff Arena verdrietig waren. Vooral de dames omdat hij als directeur altijd keurig netjes zijn broek aanhield. Hij zou het ook leuk vinden als Ajax binnenkort wat foto’s verspreidt van een kilometerslange rij bij zijn afscheidsreceptie. En het hoeft niet bekend te worden dat er alleen maar kraanwater werd geschonken omdat de clubkas leeg is. Die 120 miljoen die hij heeft laten verdampen hoeft op dat feestje niet genoemd te worden. Dit ook op verzoek van een aantal bobo’s die daar dan rondlopen en weten dat ze even schuldig zijn. En hij wil ook niet dat de titel Chief Sports Officer in de speeches belachelijk wordt gemaakt. Dat niet allerhande amateurcabaretiers daar de draak mee gaan steken en gaan vertellen dat iedere incompetente lamlul binnen een organisatie tegenwoordig onze ‘Chief Sports Officer’ wordt genoemd. Verder vroeg hij of ik misschien nog een baantje voor hem wist. Ik zei dat Sophie Hilbrand bij de VARA een presentatiemaatje zoekt omdat haar vorige kompaan zomaar opeens is vertrokken. Verder heeft het Belgische FC Antwerp een tijdelijke vacature voor een directeur en in Suriname zoeken ze iemand die Desi in de gaten kan houden. Verder adviseerde ik hem om Rutte te bellen. Daar wil echt iedereen weg. En over functie-eisen hebben ze het daar niet meer. Daar hebben ze het eigenlijk nooit over gehad. Tot slot vroeg hij of ik ons telefoongesprek wel een beetje geheim wilde houden. Ik zei dat ik dat zou proberen, maar dat ik er natuurlijk niks aan kan doen als ik op een goede dag gehackt word. Dat begreep hij niet. Ik legde uit dat iemand in de toekomst in mijn computer zou kunnen rondsnuffelen en dat dit gesprek dan misschien boven water zou komen. „Dit heb je toch niet opgenomen?”, vroeg hij angstig. „Natuurlijk wel”, lachte ik. „Hoezo?” „Dat was het eerste wat Peter R. de Vries mij ooit leerde. Alles opnemen. Wel zorgen dat je een paar goede doofpotten hebt en een dik tapijt dat niet te gauw bobbelt. En een slimme zoon om de rotzooi op tijd te wissen. Dat dan weer wel”. Ik hoorde totale verbazing en herhaalde: „Ik neem alles op. Zelfs de wekelijkse ruzies met mijn vrouw.” Maurits werd woedend en vroeg waar ik de gore moed vandaan haalde om… Ik onderbrak hem en vertelde hem dat ik als columnist van een kwaliteitskrant nou eenmaal op mijn hoede moet zijn. Zeker als er voetbalgespuis belt. Dat is een immoreel wereldje vol corrupte bestuursleden, graaiende zaakwaarnemers, liegende trainers, bluffende scouts en financiële adviseurs met nauwe banden met scharrelaars op de Maagdeneilanden en Dubai. En dat ze met dictatoriale staatjes als Qatar en enge gluipkoppen als Infantino geen enkele moeite hebben. Types die vinden dat je bij 40 graden Celsius prima kan voetballen. Of de naam Mislintat hem nog iets zei? Witheet hoorde ik hem briesen dat ik hem moest zien als een consultant die zijn klus bij Ajax fantastisch geklaard heeft. Dat hij daar was binnengehaald door een gerenommeerd lid van de RvC. En hij belde alleen maar voor het nummer van Khalid. Ik gaf het hem. Toen vroeg hij of ik dacht dat Khalid duur was? „Geen idee”, zei ik, „maar het moet wel contant!”</p>]]></description>
      <guid>https://nrc.nl/nieuws/2024/01/13/onuitwisbaar-a4186869</guid>
      <pubDate>Sat, 13 Jan 2024 05:59:24 +00:00</pubDate>
    </item>
    <item>
      <title><![CDATA[In onderzoek]]></title>
      <description><![CDATA[<p>Heeft u in de oudejaarsnacht de knal in Midwolda gehoord? Ik wel. Terwijl ik op Sicilië zat. Even twijfelde ik nog of het een ontploft wapendepot in Gaza was, maar Italiaanse seismologen wezen meteen Midwolda aan. Wie het daar had gedaan? Ik had geen idee. Misschien wel iemand die de grond eens even feestelijk wilde laten trillen om na al die jaren te winnen van de NAM. Of die meneer na afloop de troep heeft opgeruimd? Volgens hem deed de NAM dat ook nooit, dus waarom zou hij? Ja, ik schrijf ‘meneer’ omdat ik zeker weet dat de dader een man is. Vrouwen zijn namelijk te intelligent voor zwaar vuurwerk. Ik begrijp hier op Sicilië dat de jaarwisseling in Nederland vooral gezellig is verlopen. Oké, wat losse handjes die nooit meer aangenaaid kunnen worden, een zootje rondvliegende ogen die toch al niet zoveel zagen, een hoop derdegraads brandwonden die ervoor zorgen dat je in de kroeg altijd een goed verhaal hebt, een paar honderd oren die toch al nooit luisterden en duizenden radeloze huisdieren. Daarbuiten was er nog wat met straatstenen en Cobra’s belaagd ambulancepersoneel. En natuurlijk de politieagenten en brandweerlieden die uren moesten vechten voor hun leven. Wat dat betreft was het hier sloom. Op het grote plein stonden duizenden Sicilianen te drinken en te luisteren naar vijf minuten prachtig vuurwerk en daarna een aantal bands. Tot zeker een uur of vier. Niet een sirene, geen enkel zwaailicht, nul knokpartijtjes en eigenlijk geen een agent. Knap saai dus allemaal. De volgende ochtend was de Hollandse oudejaarsgezelligheid nieuws. De Sicilianen vroegen zich af wat er toch aan de hand is in het ooit zo progressieve en gemoedelijke gidslandje Nederland. „Onvrede”, opperde ik voorzichtig en vertelde dat Nederland bij de laatste verkiezingen een stevige ruk naar rechts heeft gemaakt. „Dus”, zei de plaatselijke cappuccinokoning, „dat rare vuurwerk van jullie wordt volgend jaar verboden. Er is al genoeg oorlog in de wereld. Jullie hebben nu een meerderheid van gezond rechts in het parlement en die club houdt net als bij ons niet van halve maatregelen. Kortom: vuurwerkverbod!” Ik wist inmiddels beter en zweeg. Iedereen hoopte voor mij dat Nederland er nog is als ik terugkeer. Ze hadden op de televisie de overstromingen gezien. „Wel lekker veel bluswater voor volgend jaar”, riep de vrolijke huisarts. Ik vertelde dat ene Sywert ons land gaat redden door samen met twee andere weldoeners gratis zandzakken uit te delen. Hierna legde ik uit wat dit criminele trio tijdens de coronacrisis geflikt had. Dus die zitten nu in de bak? Ik vertelde dat het onderzoek nog even kon duren en dat ook een minister een dubieuze rol zou hebben gespeeld. Er werd begripvol gelachen. Sicilianen hoef je dit niet uit te leggen. Omdat de stemming er goed in zat, mocht ik ook nog even vertellen wie huisjesmelker Wybren van Haga met zijn gietijzeren wachtgeldprincipes is. Er werd keihard gebulderd. Daarna verhaalde ik over Jumbo waar meer uit de winkels gejat wordt dan dat de supermarkt aan winst maakt. Nooit iemand betrapt? Ja, alleen een van de eigenaren. Die had tonnen aan witwaspoen contant in huis. Er werd weer smakelijk gelachen. Zeker toen ik vertelde dat ook zijn zaak voorlopig nog in onderzoek is. Ik dacht onderhand aan Glennis Grace. Moet zij geen filiaal gaan leiden? Toen moest ik naar het vliegveld. De hele koffietent wou met me mee. In het vliegtuig droomde ik van Michael Jackson die Stephen Hawking door de slaapkamer van Jeffrey Epstein stuiterde, terwijl prins Andrew toekeek en een kinderkoor ‘De herdertjes lagen bij nachte’ zong. Mijn Nederlandse vliegtuigbuurman vroeg of ik het jammer vind dat ‘de stem van het oog’ ermee stopt. De prachtige stem van Hans Hoogendoorn die zeventienduizend uitzendingen achter de rug heeft. „Ja,” zei ik, „maar dat hoeft toch niet? Met kunstmatige intelligentie kan toch alles? Kwestie van de stem klonen en daarna kan je hem alles laten zeggen.” „Echt?”, zei de buurman. „Nou, het gaat in onderzoek. Over tien jaar weten we het!”</p>]]></description>
      <guid>https://nrc.nl/nieuws/2024/01/06/in-onderzoek-a4186148</guid>
      <pubDate>Sat, 6 Jan 2024 05:59:24 +00:00</pubDate>
    </item>
    <item>
      <title><![CDATA[Banale kralen]]></title>
      <description><![CDATA[<p>In een Amsterdamse tram zat ik tegenover een meneer die rare gezichten trok. Alsof hij zijn keutel zat in te houden. Een meisje van een jaar of tien vroeg fluisterend aan haar moeder waarom die meneer zo moeilijk keek en zo raar op zijn bankje zat te schuiven. Mama had geen idee. Misschien zat hij op zijn mobieltje gewoon een potje te schaken en stond hij via anale kralen in contact met een schaakcomputer, die binnen twee seconden een kleine tienduizend zetten voor hem verzon. Via AI uiteraard. De beste zetten werden met een code naar de kralen gestuurd en daarom keek hij af en toe zo raar. Bijvoorbeeld bij een onverwachte paardensprong. Ik dacht aan het onschuldige boekje Oom Jan leert zijn neefje schaken, dat mij in mijn jonge jaren de beginselen van het edele schaakspel bijbracht. Zal oom Jan in de geactualiseerde versie aan zijn neefje uitleggen hoe hij de kralen pijnloos in kan brengen en via welke site hij de meeste kans maakt om te winnen? En wat leert oom Jan aan zijn nichtje? Ik las onderhand op mijn telefoon het nieuws over topkok Aurélien Largeau, die voorlopig in het naar hemzelf vernoemde sterrenrestaurant in het Franse Biarritz moet afwassen omdat hij tijdens een ontgroeningsritueel een wortel tussen de billen van een stagiair had gestoken. De stagiair moest vervolgens een paar uur volledig naakt met die wortel tussen zijn billen en een appel in zijn mond in die keuken staan. Gastronomische corpsballenhumor. Ik vrees dat die Largeau het als iets onschuldigs zag. Toen hij jong was moest hij vier dagen met een koolraap aan zijn leuter op een heet fornuis staan dansen terwijl er zilveruitjes op hem werden afgeschoten. Je mag ook niks meer. Zelf vind ik in deze zaak maar een ding belangrijk: wie heeft die wortel opgegeten? Het was druk in de tram. Waar ging iedereen heen? Een knuffelsalon? Dat zijn serieus winkels waar je je huidhonger kunt stillen door een uurtje tegen iemand aan te gaan liggen. In pyjama en tegen betaling uiteraard. Maar als je wilt dat de knuffelcoach haar wijsvinger in je oor propt dan kan dat ook. Ze moet dat oor dan al wel een tijdje kennen. Of de coach ook in je neus wil peuteren staat niet op de site, die wel alles vertelt over het intimiteitsvacuüm waar veel moderne mensen in zitten. Dat zegt een officiële gediplomeerde coach. Het lijkt me heerlijk om tegen mijn buurvrouw tijdens het koe-knuffelen te zeggen dat ik gecertificeerd intimiteitscoach ben. Ooit stond ik in Parijs voor een poezencafé waar allerlei preuts ogende dames poezen zaten te aaien. De eigenaar legde mij toen uit dat de poezen ook extreem eenzaam waren. Ik knikte begripvol en voor hij wilde uitweiden zei ik dat mijn Frans belabberd was. Over preutse dames gesproken: geamuseerd las ik een artikel over de chronisch liegende Cora van Nieuwenhuizen, die dus gewoon een maffiose joksnol blijkt te zijn. Het begrip joksnol komt ook van mijn beste vriend, die zich mateloos op kan winden over dit soort tuig in mantelpak. Dit liegbeest is een van de redenen waarom zijn VVD binnenkort een splinter wordt. Als de partij door dit soort fossiele types niet helemaal verdwijnt. Yesilgöz wordt al als hospicemedewerker gezien. Sterfbedbegeleidster. Zal onze Cora bij de komende jaarwissel met een glaasje bubbels naar buiten komen om de buren een mooi 2024 te wensen of blijft ze dit keer binnen omdat ze wat angstig is voor het lawaai? En wat doet Kaag? Ooit bang voor een wappie met een fakkel voor de deur en nu gaat ze naar Gaza. Voor de wederopbouw. Moet ze wel even wachten tot de Israëliërs klaar zijn met bommen gooien. Hoelang dat nog duurt? Eeuwtje of twee. En misschien wel vier. Zal ze beginnen met een vuurwerkverbod? En die wederopbouw? Misschien belt ze Mark met de vraag hoe wij dat ook alweer aanpakten in Groningen. Ach, alles is een schaakspel waarin het om de kralen gaat. De banale kralen.</p>]]></description>
      <guid>https://nrc.nl/nieuws/2023/12/30/banale-kralen-a4185602</guid>
      <pubDate>Sat, 30 Dec 2023 05:59:24 +00:00</pubDate>
    </item>
    <item>
      <title><![CDATA[Gifbekerduel]]></title>
      <description><![CDATA[<p>Omdat ik in een milde kerstbui ben wilde ik de Utrechtse voetbalclub Hercules bellen om te vragen of ik hun speler Tim Pieters kan kopen. Ik wilde hem persoonlijk cadeau doen aan de aardige Ajax-trainer John van ’t Schip, die deze jongen vast wel kan gebruiken. Toen ik Ajax belde om te vragen of ze geïnteresseerd waren in mijn Kerstpresentje kreeg ik te horen dat de directie in spoedvergadering bijeen was met de raad van commissarissen. Ze bespraken of ze mee zouden gaan doen aan de binnenkort op te richten Super League. Ik vroeg aan de mevrouw die mij te woord stond of er bij de club nog sprake was van enige realiteitszin. Zij moest eerlijk gezegd ook lachen om de belabberde situatie, maar ze verlangde niet naar vroeger. Tien dickpics per week van die Veluwse tuinkabouter was in die glorietijd geen pretje. Dan maar een wat legere prijzenkast. Ik zou worden teruggebeld. Uurtje later belde de Chief Sports Officer van Ajax. Maurits Hendriks dus. Over welke speler het ging? Tim Pieters? Die kende hij niet. Hij keek in zijn computer, maar Pieters stond niet in zijn database en dat was wel belangrijk. Dat hij precies wist hoeveel doelpunten Tim had gemaakt, hoeveel assists hij had gegeven, het aantal corners dat hij had genomen, hoeveel ingooien plus het aantal kopballen en of de man een beetje serieus trainde. Anders zou hij zijn maatje Sven Mislintat wel even bellen. Die was wel weg bij de club, maar die had een veel uitgebreidere lijst met bruikbare spelers. Ik legde aan Hendriks uit dat Tim bij niemand bekend is, maar dat hij onlangs twee doelpunten in een belangrijke bekerwedstrijd heeft gemaakt. Een van die twee goaltjes was een zinderend afstandsschot dat inmiddels de wereld overgaat. Maurits wilde weten of die twee doelpunten tegen een sterke tegenstander waren gemaakt. Nee, niet echt een topclub. Een elftal waar op dit moment iedereen van kan winnen. Verder vertelde ik Maurits dat die Tim gewoon een gezellige Utrechtse corpsbal is die afgelopen weekend nog zeven stukken in zijn kraag had gezopen. En dat hij redelijk ‘brak’ het veld betrad. Omdat Hendriks uit de gezellige hockeywereld komt, dacht ik dat hij wel begrip voor Pieters zou hebben. En niet alleen begrip, maar ook respect. Maurits vertelde dat hij inmiddels een stuk professioneler denkt. Geen tijd meer voor gezelligheid. Ik vroeg hem op de valreep hoe het met de spelersbus van Ajax was gegaan. Met dertig kilometer per uur de hoofdstad binnen slakken na zo’n gênant verloren potje lijkt me geen pretje. Misschien moet hij bij Femke Halsema dispensatie aanvragen. Dat de spelersbus als enige gewoon vijftig mag rijden. Misschien wel honderd. Toen hing hij boos op. Iets later belde mijn beste vriend. We lachten om de teloorgang van Ajax en kregen het al snel over zijn kerstdiner waar hij nogal tegenop ziet. Hij heeft twee zwagers die uit onvrede over het domme Dilan-gansje van de VVD zijn overgestapt naar extreemrechts. Hij snapt dat je ver van die buikspreekpop Yesilgöz wil blijven, maar deze overstap is in de liberale ogen van mijn vriend iets te gortig. Hij vroeg zich af of het een goed idee is om die twee bierbuiken met een Hitlergroet ‘smakelijk eten’ te wensen. Of zal dat de vredige kerststemming bederven? Hij had ook zin om binnen de kerstgedachte zijn verhaal te houden over alle familieleden die in de Tweede Wereldoorlog gevlucht waren voor de Duitsers. Als die nergens onderdak hadden gevonden dan waren ze vermoord. En dan was de helft van deze tafel er niet geweest. Hij was ook van plan om iets over de oorlog in Gaza te zeggen. Hij is niet voor Israël, ook niet voor Gaza, maar voor vrede. Niks meer en niks minder. Mijn vriend lachte: „Het wordt dus een risico-dinertje.” Ik vrees dat hij na het voorgerecht mag vertrekken. Maar bij ons in de herberg in die vermaledijde grachtengordel is er dan wel een plekje voor hem. Zijn reactie? „Tot maandag.”</p>]]></description>
      <guid>https://nrc.nl/nieuws/2023/12/23/gifbekerduel-a4185172</guid>
      <pubDate>Sat, 23 Dec 2023 05:59:25 +00:00</pubDate>
    </item>
    <item>
      <title><![CDATA[Vragenvuurtje]]></title>
      <description><![CDATA[<p>De mooiste foto van de week is die van een hurkende Dilan Yesilgöz bij Geert. Of knielt ze? De foto is gemaakt in het Nederlandse nepparlement en je ziet een dromerig starende Dilan. Ze kijkt een beetje weg van een diep nadenkende Geert aan wie ze waarschijnlijk net een intrigerende vraag heeft gesteld. Of ze heeft hem iets spannends voorgelegd. Welke vraag? Die kan over veel kwesties gaan. Bijvoorbeeld of ze namens het nieuwe kabinet alvast een bloemetje naar de Noordpool moet sturen omdat ze daar de mooiste zomer uit hun geschiedenis hebben beleefd? Wat eigenlijk de hoofdstad van de Noordpool is en hoe de president heet? Dat het bloemetje wel op het juiste adres wordt afgeleverd. Misschien vraagt ze of ijsberen ook bruin worden in het warme zonnetje. En of Geert het ook leuk vindt dat Groenland binnenkort weer een echt groen land is? En of IJsland nog wel IJsland mag blijven heten? Of het sowieso niet hartstikke goed is dat al dat zinloos bevroren water daar in die regio verdwijnt omdat Shell er dan veel gemakkelijker naar olie en gas kan boren? Maar we hebben in Dubai toch iets anders afgesproken? Dat waren woorden. Shell gaat over de daden. Ook leuk dat we zonder dat ijs simpeler naar Rusland kunnen varen. Daarna zal Dilan zo vlak naast Geert misschien wel mijmeren dat Rusland onze nieuwe bondgenoot is die Oekraïne binnenkort officieel als provincie toevoegt. Hoe heerlijk is het dat ene Joost Klein, onze deelnemer aan het komende Eurovisie Songfestival, al een muzikale ode aan het heerlijke Rusland heeft gebracht? Dom van het vorige kabinet dat ze dat nazistische Oekraïne zo lang gesteund hebben. Want zo noemt onze Vladimir het toch altijd? Misschien stelt ze Geert voorzichtig voor om Thierry tot onze man in Moskou te benoemen. Hij heeft die lieve Russen ook altijd gesteund en dat mag best beloond. En is het een goed idee om Poetin een bloemetje te sturen als hij de presidentsverkiezingen wint? Met nadruk op als, want die Russische verkiezingen kunnen nog hartstikke spannend worden. Ja, onze Dilan heeft veel vragen en suggesties. Of het echt een oliekoekendomme motie was om die spreidingswet in de ijskast van de Eerste Kamer te leggen? Of er zo langzamerhand niet te veel ijskasten in Den Haag staan? Of het een goed idee is om een gigantisch koelhuis naast het Binnenhof te bouwen? En is er in dat koelhuis plek voor de vaccins voor de komende coronagolf? Pfizer moet ook leven. Of gaat Geert voor wappie? Die kans is groot. Dan nog een vraagje: of hij ook denkt dat het met de meeste Nederlandse voetbalclubs internationaal niet zo lekker gaat omdat er in de teams te veel buitenlanders zitten? Alleen de oer-Hollandse, echte Nederlandse hooligans scoren nog. Die witten weten nog wat knokken is. Dan vraagt ze fluisterzacht en besmuikt of Geert haar eigenlijk ook een politiek onbenul vindt. „Eerlijk zeggen”, stamelt ze. Of hij in de roddelgangen ook gehoord heeft dat Klaas Dijkhoff gepolst is om binnenkort de partij te redden? Domweg omdat de VVD anders een splinter wordt. En wat ze met haar Turkse paspoort moet doen? In welke ijskast? Oh ja, of de grote Geert haar de omvolkingstheorie nog eens wil uitleggen? Of kan ze dat beter aan Martin vragen? Allemaal vragen van een onzeker meisje dat heel even dacht dat ze premier zou worden. En nu? Nu zijn ze lekker met de informatie bezig en schijnen ze openlijk te steggelen over de Grondwet. In een democratie steggelen over de Grondwet. Een aan niemand uit te leggen situatie. Maar zelfs Omtzigt heeft er ogenschijnlijk geen moeite mee. Ondertussen gaat Wilders heerlijke kerstdagen tegemoet. Hij overweegt om de foto van Dilan en hemzelf als nieuwjaarskaart te gebruiken. De partijleider van de VVD bij hem op de hurken. Of op de knietjes? Dat kun je op het plaatje niet goed zien. Ik denk dat Geert het op de knietjes houdt. Ik ben er stil van.</p>]]></description>
      <guid>https://nrc.nl/nieuws/2023/12/16/vragenvuurtje-a4184510</guid>
      <pubDate>Sat, 16 Dec 2023 05:59:25 +00:00</pubDate>
    </item>
    <item>
      <title><![CDATA[Ophef &amp; Vertier]]></title>
      <description><![CDATA[<p>Onze kerstvakantie gaat niet door, appte ik naar mijn beste vriend toen ik las dat het vakantiepark van de sympathieke Peter Gillis in het Brabantse Ommel gaat sluiten. Hij antwoordde niet onmiddellijk en daaruit maakte ik op dat de klap bij mijn vriend hard was aangekomen. Dat bleek een vergissing. Hij had even geen tijd gehad om alert te reageren omdat hij bezig was met het verwerken van een veel grotere dreun: Op1 stopt er mee. Deze mededeling was in het omroepwereldje als een vierwerkbom ingeslagen. Vierwerkbom? Zo heet dat tegenwoordig. De presentatoren en redacteuren van de knetterende talkshow waren vooral boos omdat ze hun ontslag in de krant moesten lezen. Er was niet even een vrolijke directiejoker van de NPO geweest die het zootje bij elkaar had geroepen om te vertellen dat de stekker eruit ging. Hoe horkerig kan je als directie zijn? Sven Kockelmann en Fidan Ekiz openden donderdagavond de uitzending terecht furieus en vertelden dat ze zelfs even hadden overwogen om niet uit te zenden. Maar dat vonden ze een te straffe maatregel. Ze zaten er uiteindelijk voor ons en dan zou de trouwe kijker te zwaar getroffen worden. Plichtsbesef dus. Vaderlandsliefde. Ik vroeg me af of het inderdaad erg voor de kijker was geweest als ze een avondje verstek hadden laten gaan. Ik zat namelijk nog mentaal bij te komen van het bijna twintig minuten durende vraaggesprek met een aantal hulpsinterklazen van een paar dagen eerder. Stamgast en politiek commentator Thomas van Groningen deed nog even een humoristische duit in het ontslagzakje door met een rolmaat de talkshowtafel op te meten. Dat ding zou bij hem thuis namelijk prima als eettafel kunnen dienen. Ik vroeg me af of dat van Thomas een verstandige opmerking was. Volgens mij heeft die lieve jongen geen eettafel nodig. Eerder een pingpongtafel om een beetje te bewegen. Of is dit fatshaming? „Ja”, zei mijn beste vriend, die zich meteen afvroeg of Op1 ook de talkshow was waarbij ik dit jaar nog in slaap was gevallen. „Niet als kijker, maar als gast”, lachte hij en dit was inderdaad waar. Ik was die avond de derde slotgast en Tijs van den Brink moest mij na een aantal slaapverwekkende deugneusonderwerpen wakker schudden. Maar het gaat dus stoppen en Khalid &amp; Sophie nemen het dagelijkse uurtje over. Dat duo wordt in de vooravond weer vervangen door Eva. Het talkshowwereldje doet nog het meest denken aan de Keukenkastjesdivisie. Daar zijn ieder jaar aan het begin van het nieuwe seizoen ook alle trainers een clubje opgeschoven. Inmiddels gaat Matthijs naar RTL. De zoveelste doodklap voor de NPO, die hem vorig jaar na een stevig gesprek gewoon had moeten terugnemen. Gisterochtend vroeg Martin van Rijn zich onmiddellijk af waarom RTL niet heeft gewacht op de uitkomst van zijn onderzoek naar de misstanden bij de NPO. Het antwoord is simpel: Matthijs heeft maar één leven en kan niet tot sint-juttemis wachten. Want dan hoopt Martin zijn rapportje namelijk klaar te hebben. Is dat niet diezelfde Martin van Rijn die als minister ooit de omstreden Sywertdeal goedkeurde? Ja, dat is die Martin. Zou hij weten hoe het inmiddels met onze Sywert gaat? En met zijn maatjes Bernd en Camille? Is dit trio nog ‘gillend rijk’ of is het gestolen geld door justitie ergens veilig geparkeerd? Al het geld? Of heeft Sywert na een tip van Wopke nog een rekening op een of ander louche Maagdeneiland? Vorige week twitterde de sloeber op X dat hij voor zijn zoontje een tweedehands Nintendo Switch zocht. Voor Sinterklaas. Hij stelde een hoop kwaliteitseisen en hij wenste absoluut niet opgelicht te worden. Daar houdt Sywert namelijk niet van. Is dit nou niet een heerlijk onderwerp voor een talkshow? Met een beetje humor gebracht. En dan het liefst bij de NPO en gepresenteerd door Matthijs. Laatst vertelde iemand mij dat Wilders de NPO wil opheffen. Maar dat hoeft Geert niet te doen. Waarom niet? Omdat de NPO dat heel goed zelf kan.</p>]]></description>
      <guid>https://nrc.nl/nieuws/2023/12/09/ophef-vertier-a4183768</guid>
      <pubDate>Sat, 9 Dec 2023 05:59:25 +00:00</pubDate>
    </item>
    <item>
      <title><![CDATA[Gompie]]></title>
      <description><![CDATA[<p>Heerlijk om te lezen dat Henry Kissinger ooit een bootvluchteling was. Vanuit Duitsland een sloepje gepakt om niet geregeerd te worden door een voor zijn familie onaangenaam regime. Of is hij per vliegtuig naar de VS gegaan? Dan is hij dus een vliegtuigvluchteling. In elk geval zijn zijn ouders vertrokken en ging hij als vijftienjarig jochie mee. Ik denk dat dat zijn uiteindelijk 100-jarige leven gered heeft. De Duitsers hielden namelijk niet van zijn soort. Wat zocht de familie Kissinger in Amerika? Geluk? Dan waren het dus gelukzoekers. Een beladen begrip op dit moment. Zeker in ons land. Wij gaan onze grenzen voor deze mensen hermetisch sluiten. Daar hebben wij onlangs democratisch voor gekozen. We moeten wel eerst een regering krijgen die dat bekrachtigt en dat is voorlopig nog wel even een dingetje. Zeker nu Wilders zijn beoogde compagnon Omtzigt een ‘katholieke gluiperd’ heeft genoemd. Plasterk moet dit oneffenheidje proberen glad te strijken. Hij is de huidige verkenner, die dat baantje weer te danken heeft aan de frauduleuze PVV-senator Gompie van Strien. Frauduleus? Dat mag je niet zeggen. Hij wordt verdacht van fraude en is nog niet veroordeeld. Wat Gompie geflikt heeft? Iets met een louche financiële truc via zijn echtgenote en een buurman, plus de zus van die buurman en de vrouw van een collega. Het klinkt allemaal heel transparant en doet denken aan het bestuur van FC Volendam. Inmiddels heeft Gompie geprobeerd om het uit te leggen, maar toen ik dat verhaal las kon ik maar één conclusie trekken: fraude! Wel grappig dat hij de eerste was die door Geert gebeld werd. De grote leider had toen al twintig eventuele kandidaten moeten wegstrepen omdat er iets onoorbaars mee was. Gompie nam het baantje aan en vergat in de opwinding zijn riekende handeltje, waar hij een paar miljoen mee gecasht heeft, te vermelden. Mevrouw Faber, de fractievoorzitter van de PVV in de Eerste Kamer, was de enige die van zijn financiële krabbelklusje op de hoogte was. Al maanden trouwens. Maar zij had dat ook niet aan Geert doorgegeven. Over gluiperds gesproken. Maar Plasterk moet dus de partijen en meneer Wilders om de onderhandelingstafel zien te krijgen. De ijskast is echter een obstakel. Die zit vol met ideeën en uitspraken van onze Geert die volgens onze grondwet gewoon niet kunnen. En die opvattingen zijn daar voorlopig in gestald. Maar hoe goed zit dat ding op slot? En waar komt hij te staan? In het Torentje? In het Catshuis? En zo’n afgesloten ijskast gaat op den duur toch stinken. Dat wordt regelmatig een spuitbussen-bacchanaal om de lucht fris te houden. Mevrouw Yesilgöz heeft het ondertussen ook niet makkelijk. Zeker niet nu ze gezegd heeft dat ze alleen maar wil gedogen. Hiermee joeg ze iedereen op de kast. Sowieso alle VVD’ers. Afgelopen week moest ze haar begrijpelijke standpunt verdedigen tegenover voornamelijk witte, niet al te magere mannen. Haar partijgenoten in een zaaltje van een Utrechts Van der Valk-hotel. Op de foto zag je Dilan wanhopig dansen tegenover een soort Urker kerkenraad uit de jaren vijftig van de vorige eeuw. Alleen de sigaren ontbraken. Het zaaltje rook ik wel. Ik zag geen types die op humane toon zeiden: „Laten we een grote groep vluchtelingen over de welvarende dorpen en steden verdelen. Misschien zit er een Kissinger tussen.” Nee, ik zag vooral mannen met hun hand op roestige sleutelbossen. Angstige cipiertjes, bewakers van hun eigen geluk waar ze nooit naar hebben hoeven zoeken. Alle overdaad is aangewaaid. Of die regering er komt? Zeker. En Halbe Zijlstra gaat namens ons naar Rusland om excuses aan te bieden voor de economische boycot van de afgelopen jaren. Hij heeft deze week openlijk gesolliciteerd naar dat baantje. Ondertussen speel ik mijn laatste voorstellingen in theaters die volgend jaar allemaal gaan sluiten omdat we geen geld meer hebben voor deze linkse hobby. En daar denk ik aan Henry Kissinger, aan wie tijdens een lezing ooit gevraagd werd of hij inderdaad 10.000 dollar per gestelde vraag kreeg. Zijn antwoord was simpel: „Yes, that’s true. Next question please.”</p>]]></description>
      <guid>https://nrc.nl/nieuws/2023/12/02/gompie-a4183049</guid>
      <pubDate>Sat, 2 Dec 2023 05:59:26 +00:00</pubDate>
    </item>
    <item>
      <title><![CDATA[Stem kwijt]]></title>
      <description><![CDATA[<p>Afgelopen woensdag speelde ik in Wageningen. Spelen is een te groot woord. ’s Middags was ik overvallen door een gluiperige griep en daarom perste ik mijn woorden piepend en krakend het publiek in. Na de voorstelling verdween ik onmiddellijk met flinke koorts naar mijn hotel. Daar viel ik in een diepe slaap. Ja, ik had de verkiezingsuitslag wel meegekregen, maar die was nog niet echt tot me doorgedrongen. Ik dacht op dat moment dat ik licht ijlde. Het ging toen nog om 35 zetels. Ik dacht: morgen ben ik weer beter. Om een uur of zes werd ik badend in het zweet wakker. Gewoontegetrouw pakte ik mijn telefoon voor het laatste nieuws en pas toen drong het tot me door. We waren nu echt een doodeng extreemrechts landje geworden en we hadden er ook nog eens zelf voor gekozen. Massaal zelfs. 2,3 miljoen mensen stemden op een geblondeerde meneer die ons parlement minacht, die minder-minder-Marokkanen wil, die de pers tuig van de richel vindt, die de godsdienstvrijheid wil afschaffen, die boeken wil verbieden, die de grenzen voor vluchtelingen wil sluiten en die alles wat met het klimaat te maken heeft klinkklare onzin vindt. En hij heult ook nog eens met de Russen. Ik las dit in het Wageningse hotel De Wereld. Zijn er inmiddels lezertjes die niet weten wat hier ooit heeft plaatsgevonden? Google het anders even. Dan lees je waarom dit historische grond is. Welke belangrijke capitulatie hier ooit getekend is. Dat we op 5 mei 1945, na vijf jaar onderdrukking door een buurman, die allerlei mensen op basis van hun ras uitsloot, weer een vrij land waren. Een land waarin iedereen mag denken en geloven wat hij of zij wil. Het hotel hangt vol met herinneringen aan dit belangrijke moment. Ik hoop dat Oekraïne ook snel zo’n plek krijgt. Ik denk niet dat de Nederlandse premier Wilders daar dan als een wijze bemiddelaar op een van de foto’s staat. Thierry ook niet. Simpel vraagje: waarom hebben de andere partijen zo gefaald? Dat blijft maar kabbelen in mijn verkouden kop. GroenLinks-PvdA met hun iets te bolle wachtgeldjoker, de VVD met die oneliners producerende Kruidvatcaissière, NSC met een op het eerste gezicht sterke leider die al gauw een aarzelende twijfeltrut bleek en D66 met zijn eenzame Robje, die goed gekapt verkondigde wat de spindoctors hem hadden ingefluisterd. Waarom heeft Geert geen serieuze tegenstand gehad? Hadden de andere partijen zich soms laten adviseren door Sven Mislintat, Maurits Hendriks en de volledige raad van commissarissen van Ajax? Had niemand door wat er echt leeft in het land? Wat er speelt in Budel en Ter Apel? Wat er verzaakt is in Groningen? Hoe mis het is in de zorg? Hoe weinig woningen er gebouwd worden? En zo kan ik nog wel een column of drie doorgaan. Maar is die onvrede een reden om op een man te gaan stemmen die de Grondwet naast zich neerlegt? Iemand die een zondebok zoekt. Ik fluisterde het zacht in hotel De Wereld in Wageningen en viel weer in slaap. Ik had wel grappige dromen. Een snikkende Jan Slagter die op zijn knokige knietjes bij Geertje smeekte of hij zijn bejaardenomroepje alsjeblieft wil sparen. Hij had het in mijn droom zelfs over een bloedbad. Of is dat echt gebeurd? En het zoontje van Khalid van Sophie die aan zijn vader vraagt of hij nu gedeporteerd gaat worden? Ook niet echt gebeurd toch? Anders moeten we die NPO inderdaad maar opheffen. Maar goed, we hebben gekozen en Geert gaat het proberen. Als columnist heb ik er zin in. Minister Graus met zijn dierenmanieren zal mij handenvol werk geven. En ik vrees dat er nog wel wat meer tragische dorpsclowns met een besmet verleden komen opdraven. Neemt u van mij aan: oude LPF-tijden herleven. Inmiddels ben ik terug in Amsterdam. Met een trein vol kleurrijke aardige echte Nederlanders. Hoe herken je die eigenlijk? Bestaat die Nederlander eigenlijk nog wel? Alleen nog als hij zijn kop blondeert. En opeens deed mijn stem het weer.</p>]]></description>
      <guid>https://nrc.nl/nieuws/2023/11/25/stem-kwijt-2-a4182235</guid>
      <pubDate>Sat, 25 Nov 2023 05:59:26 +00:00</pubDate>
    </item>
  </channel>
</rss>
