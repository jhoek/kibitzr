<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Goudreinette]]></title>
      <description><![CDATA[<p>Bij ieder eigen doelpunt tijdens dit EK (en dat zijn er nogal wat) moet ik aan Mona Keijzer denken. Want wat een grappig bericht: blond doktersvrouwtje uit Volendam tekende met haar buren bezwaar aan tegen een wooncomplex voor troebele oudjes en gooide heel enthousiast de stikstofuitstoot in de strijd. Daarbij nam ze het ook nog op voor de huismus. Smullen dit verhaal. Chronische binnenpret voor weken. ‘Privékwestie’, bitste het domme blondje Mona deze week tegen de pers en begon te blaten dat ze er verder niks over wilde zeggen omdat het in dit geval ook om de privacy van haar gezinsleden en haar tachtigjarige buurvrouw gaat. En het ging haar niet om de overlast van de dementerende soortgenoten, maar ze wilde dat het zorgcomplex anders zou komen te liggen. Waar de hoofdingang zit maakt voor de stikstofuitstoot inderdaad nogal wat uit. En de huismussen vinden het ook prettiger als het hospice aan de andere kant van het gebouw komt te liggen. Je wordt als vogel nogal gauw depri van al die af en aan rijdende lijkauto’s. Het lekkerste komt nog: als beoogd woonminister moet ze er binnenkort voor zorgen dat krijsende klimaatzeikerds en diervriendelijk piepende zeurkousen, die de bouw van huizen of zorgcomplexen kunnen tegenhouden, de mond gesnoerd wordt. Ze spreekt inmiddels namens een boerenpartij van wie de miljoenen varkens, koeien en kippen het land onbeperkt mogen volschijten. Er is namelijk helemaal niks aan de hand. Ik vrees wel dat Mona haar stikstofstandpunt in het bezwaarschrift nog wel eens terug zal lezen. Al is het maar bij mij. Ik vermaak me altijd kostelijk met dit soort politieke blunders. Blondjes die met open ogen vastlopen in hun eigen leugenmoeras. Zal ze het er al met Yesilgöz over gehad hebben? Of was Dilan druk met het schoonvegen van haar doodlopende nareis op nareis op nareisstraatje. Ging dat niet om duizenden gezinnen? Niet? Hoeveel dan? Honderden? Ook niet? Honderd? Ook al niet? Negentig? Nee? Tachtig? Alweer niet? Zeventig? Echt? En daar is de regering uiteindelijk op geknald? Meen je dit? En daarna kreeg Geert zoveel stemmen. En Yesilgöz had weer bezwaar tegen de benoeming van Marjolein Faber, de gezellige omvolkingstroelala van onze Geert. Zij heeft inmiddels beloofd om als een soort robot minister tegen alle asielzoekers te worden. Ook tegen die zeventig van Dilan. Het zijn wonderlijke weken voor een columnist. Aan wie kan je je nog vastklampen? Aan de oprichters van Ongehoord Nederland? Oprichters? Oplichters zal je bedoelen. Heerlijk om te lezen hoe die bijna altijd boze Arnold Karskens tijd vond om de verenigingsstatuten te wijzigen zodat hij en zijn partner in crime Reinette Klever een veel te hoog salaris konden binnenharken. Soms val ik ’s middags in dat programma en heb ik een kostelijk uurtje. Ze praten namelijk allemaal op een toon alsof ze de toekomstige overburen van Mona Keijzer toespreken. Alsof al hun kijkertjes kinds of dement zijn. Misschien zijn ze dat ook wel. Maar die Karskens en die Klever hebben lekker lopen graaien. En nu? Aftreden en terugbetalen? Nee hoor, Arnold zevert lekker verder en goudreinette Klever is door Geertje uitverkoren om minister van Buitenlandse Handel en Ontwikkelingshulp te worden. Zij was ooit betrokken bij het middeleeuwse Zwarte Pietenjournaal en wil in de Sinterklaastijd het gehele personeel van haar ministerie zwart schminken. En dat laat ze niet doen, dat doet ze zelf. Eigenlijk heb ik ontzettend veel zin in het nieuwe kabinet. Ik denk dat er nog heel wat te lachen valt. Hoewel ik vrees dat het niet lang zal gaan duren. Maar nog even kort opgeteld: Mona met haar stikstofuitstoot, Yesilgöz met haar verrotte telraam, de uit een Roald Dahl-verhaal weggeglopen heks Marjolein Faber en tot slot mevrouw Klever met haar ongehoorde salarisgesjoemel. Heerlijk clubje. Daar ga ik als columnist graag de zomer mee in. Het lijkt mij een hechte club mensen die elkaar begrijpen. Die hetzelfde revanche-op-links-gevoel hebben. En dat gevoel schept een band. Een hechte band. Een hele mooie enkelband.</p>]]></description>
      <guid>https://nrc.nl/nieuws/2024/06/22/goudreinette-a4857305</guid>
      <pubDate>Sat, 22 Jun 2024 05:59:21 +00:00</pubDate>
    </item>
    <item>
      <title><![CDATA[Tandeloos pensionadobankje]]></title>
      <description><![CDATA[<p>Begreep ik nou dat de van aanranding en verkrachting verdachte knuffelmarokkaan in de pauze van zijn rechtszaak gezellig stond te koffieleuten met jongens en meisjes uit de roddelindustrie? Geestig gegeven. Lekker klein landje zijn we toch. En dat een heuse advocate, die ook regelmatig als een soort objectieve deskundige roddeltante aan de dagelijkse achterklaptafel van SBS zit, de knuffelmarokkaan helpt om zo goed mogelijk over te komen bij het kappersblaadjesjournaille? Madurodam is inderdaad onze hoofdstad. Inmiddels begrijp ik dat de knuffelmarokkaan, die aanvankelijk gezien werd als een soort gezellige teddybeer, al was het maar omdat hij vier jaar geleden op het hele land een verpletterende indruk maakte toen hij in het goed bekeken DWDD als een overbezorgde papa een ontroerend liefdesliedje voor zijn kinderen zong. In tranen uiteraard. Maar die zitten hoog bij deze meneer. Die laat hij graag stromen. Als ik sommige dames moet geloven hield hij inderdaad van knuffelen, maar dan wel onder zijn eigen voorwaarden. En die waren niet mals. Hoewel hij dat zelf weer ontkent. Hij rekent op de rechtspraak. Ik ook. In de tsunami aan informatie in deze slepende rechtszaak kreeg ik ook af en toe de slappe lach. Bijvoorbeeld toen hij vertelde over de schrijfcursus waar hij duidelijk met zijn mededocenten had afgesproken dat zij de cursisten uitsluitend privébijles op hun eigen kamer zouden geven. Toch trof hij een collega in zijn kamer die daar druk bezig was met een intensieve bijles aan een dame. Uit de geschetste situatie had ik meer de indruk dat de leerling de leraar iets leerde dan andersom. Maar in elk geval dacht de verdachte dat hij mee mocht doen. „Opdonderen”, zei de cursiste en dat irriteerde de knuffelmarokkaan die thuis geleerd heeft dat je met volle mond niet mag praten. De schrijfcursus vond plaats in Heiloo. Is het dan een heilloze cursus? Terwijl ik dit stukje tik in de zinderende Siciliaanse zon denk ik aan donderdagavond toen ik op het pensionadobankje van het dorpje met wat collega-bejaarden de wereld doornam. Een van de tandeloze mannetjes had gehoord dat wij in Nederland een premier krijgen met een oortje in en dat hij voortdurend opdrachten krijgt van vier fractievoorzitters. Zij vertellen hem wat-ie moet vinden en zeggen en antwoorden. Een ander oudje werd vrolijk van het feit dat onze aanstaande landbouwminister ooit kandidate bij de Nederlandse Boer zoekt Vrouw was geweest. Ik moest toegeven dat dat waar was. En of het dan ook waar was dat het die arme Geert Wilders niet lukte om binnen zijn periferie überhaupt onbesmette bewindslieden te vinden. Met een zacht schaamrood gaf ik dat toe. Toen begonnen ze te lachen omdat ze de volgende roddel absoluut niet geloofden: onze koning zou gezegd hebben dat ambtenaren, die de opdrachten van het bruine kabinet niet wilden uitvoeren, ontslag mochten nemen. Toen proesten ze met zijn vieren tegelijk: „En wat doet de koning zelf?” Ik kon er ook niks aan doen. Het zijn verwarrende tijden. Of ik nog terug wilde naar Nederland? Waarom bleef ik niet bij hen? Geen regen, lekker warm, heerlijk eten en veel vrolijkheid in de gezellige straten. ‘Onder Meloni?”, zuchtte ik. Dat snapten ze. Toen begon er gelukkig een roomse processie en begon iedereen zacht en devoot te zingen en te bidden. De Etna gromde zachtjes mee. Volgens de oude mannetjes doet de boze berg dat sinds de laatste verkiezingsuitslag. Net liep een van mijn vrienden op leeftijd langs. Wat ik aan het doen was. Ik vertelde dat ik een stukje voor de krant tikte. Dat dat nog mijn enige werk is. Hij vroeg waarom ik een haarband in had. Of dat met het voetbal te maken had? Ik vertelde hem dat ik een nieuwe carrière overweeg. Maar ik was toch met pensioen als komiek? Ja, maar niet als artiest. Het bloed blijft kruipen. „Als je maar niet gaat kleien of kliederen met verf”, lachte hij. Dat vond hij altijd zo zielig. Ik vertelde hem dat ik wat anders ging doen. Wat? Ik word rapper!</p>]]></description>
      <guid>https://nrc.nl/nieuws/2024/06/15/tandeloos-pensionadobankje-a4856513</guid>
      <pubDate>Sat, 15 Jun 2024 05:59:22 +00:00</pubDate>
    </item>
    <item>
      <title><![CDATA[Tatoeagespijt]]></title>
      <description><![CDATA[<p>Laatst was ik in Zandvoort op het strand en zag mensen vol hectoliters opgedroogde inkt die daar in de zinderende zon lagen te keren en te smeren. Er ging een mild medelijden door me heen. Vooral met de beeldschone jonge meisjes van amper twintig die zich nogal stevig hadden laten onderkliederen door amateurs met parkinson. De kleinschalige graffiti was met een niet al te vaste hand aangebracht. Zullen die kinderen ooit spijt krijgen? Bijvoorbeeld als het vel over een aantal jaren een beetje gaat lillen. Of wordt er dan een botoxspuit bij gehaald? Alleen maar om de tattoos een beetje toonbaar te houden. Hier op Sicilië is het nog veel erger. Daar is op mijn strandje bijna iedereen van oorlel tot kleine teen besmeurd met tegelwijsheden en niet al te beste tekeningen. Of ik deze mensen snap? Natuurlijk. Ze hebben bijna allemaal lijven die wel een likje van de winterschilder konden gebruiken. Ikzelf heb dat niet nodig. Mijn vrouw zeker niet. Maar waarom gebeurt het zo massaal? Echt bijna iedereen zit hier vol. Ze vinden het zelf ongetwijfeld hartstikke mooi. En dat is natuurlijk het belangrijkste. Dat je er op vooruit bent gegaan. En voor je partner lijkt het me ook gezellig. Er valt wat te koekeloeren tijdens de seks. In mijn vorige leven als cabaretier mocht ik mij samen met mijn publiek graag vrolijk maken over kuddeleed. Hockeyers die in de jaren ’80 van de vorige eeuw massaal in ruiten broeken liepen, voetballers met permanentjes, vrouwen op Crocsen, mannen met een pratende kut en zo zou ik een column of zes door kunnen gaan. Laatste trend? Suïcidale boomers die op opgevoerde fatbikes door binnensteden razen. Maar dat zijn allemaal dingen die je weg kunt doen. Bij tattoos is dat ingewikkelder. Hoewel ik begrijp dat er inmiddels klinieken zijn waar je je voor veel geld en nog meer pijn kunt laten ontinkten. Ik wens iedereen succes in de nabije toekomst. Ook de dames met de lubberende Donald Ducklippen. Om over al die clowneske wenkbrauwenteefjes nog maar te zwijgen. Door al dit soort uiterlijke poespas heb ik hier op het strand een hoop lol. Ik val als enige zonder inkt op mijn lijf echter wel op. Wanneer besloten deze mensen eigenlijk om zichzelf zo toe te laten takelen? In een dronken bui? Op de rand van een psychose? Of toch gewoon geheel helder van geest op een doordeweekse donderdag na een uurtje bladeren in het voorbeeldboek van de plaatselijke Schiffmacher? Ondertussen vertelt mijn telefoon mij hoe het met de rest van de wereld gaat. Ik neem het zacht tot me. Allereerst het mestoverschot: de grote Noord-Koreaanse leider Kim Jong-un stuurde met poep gevulde ballonnen naar zijn zuiderburen. Nog meer mestoverschot? Jack van Gelder heeft op de PVV gestemd en komt ongetwijfeld in aanmerking voor een ministerspost. Verder vertelt Angela de Jong mij dat ze SP’er Lillian Marijnissen op televisie zag rondrennen in een oranje overall met een camera op een selfiestick. Uiteraard in een of ander tweedehands SBS-programma. En ook nog samen met onze nationale toypoedel Rutger Castricum. Was hij niet ooit enfant terrible in de tijd dat Plasterk nog links was? Ik denk aan papa Jan Marijnissen die dit op zijn oude dag ook heeft gezien. Hij vraagt zich hardop af of hij dementeert. Ik denk dat over mezelf als ik lees dat Ajax geïnteresseerd is in Wappie Weghorst. Hij moet de sensatie van het seizoen worden. Ali B appt me dat hij een charmeoffensief-advocaat heeft gevonden die Harlequin heet. Zij moet vooral liegen dat het goed met hem gaat. Goeie naam, Harlequin. Bijnaam? Ali ontkent dat. Maar Ali ontkent alles. Ik vraag me na al dit nieuws serieus af of ik een zonnesteek heb. Ik moet een arts raadplegen. Maar ik verdwijn vanzelf in de tattooshop. Ik kies voor: Vanitas vanitatum, omnia vanitas! Groot op mijn rug. In gotische letters. En nu lig ik hier lekker te slapen tussen de Sicilianen. Heerlijk onopvallend. Eindelijk geheel anoniem.</p>]]></description>
      <guid>https://nrc.nl/nieuws/2024/06/08/tatoeagespijt-a4855729</guid>
      <pubDate>Sat, 8 Jun 2024 05:59:22 +00:00</pubDate>
    </item>
    <item>
      <title><![CDATA[Een hartgrondig gvd]]></title>
      <description><![CDATA[<p>Het Vlaardingse meisje gonst door mijn hoofd. Het zwaargewonde kind van tien jaar oud dat met een kaalgeschoren hoofd en diverse botbreuken in een ziekenhuis ligt. Artsen vechten voor haar leventje. De vraag is of ze het gaat halen. Tot die tijd is de ‘stille tocht’ voorlopig afgeblazen. Na haar overlijden zal een roedel boze buren zwijgend door de straten schuifelen. De straten waar ze regelmatig vertelde dat ze thuis geschopt en geslagen werd. Misschien trekt de verontwaardigde stoet ook langs de supermarkt waar het lieve kind ooit bont en blauw aan de bel trok. Even stilstaan bij het schoolplein is misschien ook een goed idee. Ook daar sloeg de lieverd alarm. Zal de burgemeester een zalvende speech houden? En wat doen de medewerkers uit de pleegkinderenindustrie? Lopen ze mee? Net als de swingers die af en toe lekkere ruige seks met de pleegouders hadden? Dat gebeurde in het huis waar de kinderen op dat moment opgesloten zaten. Hoe kan dit? Waarom deed niemand iets? Of is het wel degelijk behandeld in een therapeutische voorzorggroep van bezorgde ambtenaren? Gemeentelijke pennenlikkers die eerst rustig de kat uit de boom keken omdat haastige spoed nou eenmaal zelden goed is. Die daarna rustig met diverse tweede lijn-hulpverleners evalueerden of de zaak inderdaad prangend genoeg was. Het kan natuurlijk ook dat het kind het misschien verzon omdat het graag weg wilde uit die Vlaardingse hel. Of dat de biologische moeder erachter zat. Daarom kon de zaak wel even wachten. Eerst goed in kaart brengen wat er werkelijk aan de hand is. Het kan ook dat het dossier nog op de stapel ligt bij een ambtenaar die net een roostervrije papadag had en die combineerde met het Pinksterweekend. Of misschien was de dienstdoende hulpverlener naar een bijscholingscursus en zat hij of zij op het laatste stukje Nederlandse hei onder leiding van een of andere in makkelijke kleding gestoken zweefteef naar het kind in zichzelf te zoeken. Of zat de verantwoordelijke thuis met een dreigende burn-out? Wat er ook gebeurd is, het kind is niet gehoord. Sorry, wel gehoord, maar er is niet op gereageerd. De gemeente Vlaardingen gaat ongetwijfeld een onderzoek instellen om dit soort blunders in de toekomst te voorkomen. Ook de provincie gaat meedenken. Net als Den Haag. Ik gok op een werkgroep die opgesplitst gaat worden in meerdere groepjes. En er komt natuurlijk hulp voor de klasgenootjes die met het verlies moeten omgaan. Ook de ouders van de klasgenootjes kunnen een beroep doen op een of meerdere hulpinstanties. Uiteraard komen er ook diverse coaches bij kijken. Een emotiecoach, een mishandelingscoach, een kinderhart- en moordkuilcoach en een coach die de totale coaching coördineert omdat het anders een chaos dreigt te worden. Het Vlaardingse meisje gonst door mijn hoofd en ik denk aan lieve vrienden die ooit een pleegkind in huis wilden nemen en door allerlei instanties werden doorgezaagd en gevierendeeld tot bebaarde kinderpsychologen en andere vage geitenwollen therapeuten tot de conclusie kwamen dat het stel niet geschikt was. Maar terug naar de zaak van dit Vlaardingse meisje. Door wie is dit echtpaar onderzocht? En wie neemt er ontslag na dit debacle? Ook als het lieve kind het overleeft. Iets in mij zegt dat er geen stille tocht moet komen, maar juist een kolkende krijsende meute die vloekend en tierend langs de verantwoordelijke kantoren trekt. Kantoren van zowel de gemeente als van de pleegkinderenorganisaties als van alle boterletters die direct en indirect met deze zaak of soortgelijke dossiers te maken hebben. Schreeuw ze wakker. Vloek ze terug in de werkelijkheid. Een hartgrondige oerkreet is in dit geval op zijn plaats. Natuurlijk weet ik nu al dat allerlei zeikerige softies deze column ongenuanceerd en te eendimensionaal zullen vinden. En die gaan roepen dat het gemakkelijk brullen is vanaf de zijlijn. Maar het gaat om een kaalgeschoren, bont en blauw geslagen kind van tien jaar oud dat zeker drie keer moord en brand bibberde hoe bang het was. Dan rest er nog maar een woord: godverdomme!</p>]]></description>
      <guid>https://nrc.nl/nieuws/2024/05/31/een-hartgrondig-gvd-a4200659</guid>
      <pubDate>Fri, 31 May 2024 05:59:22 +00:00</pubDate>
    </item>
    <item>
      <title><![CDATA[Bijbeuntje]]></title>
      <description><![CDATA[<p>Ajax belde. Een anoniemand die onder geen enkel beding zijn naam wilde noemen. Maar of ik binnenkort tijd had om in de Johan Cruijff Arena het wespennest uit de slangenkuil te verwijderen? Het was wel een smerig klusje en niet zonder risico. Mijn imago kon deuken oplopen en ik moest in elk geval tegen de geur van rotte vis kunnen. In het kort legde de man uit hoe alles faliekant mis was gegaan sinds het ontslag van de technisch directeur, die binnen de club al een tijdje de ‘erecteur’ werd genoemd omdat hij meer met zijn piemel dan met een scepter zwaaide. Na zijn vertrek was het in alle geledingen gaan piepen en kraken. Er was totaal geen leiding en de raad van commissarissen zat snurkend te tukken voor de glimmende prijzenkast. Uiteindelijk kwam er een of andere derderangs Duitser, die in vier maanden tijd meer dan 120 miljoen door de gootsteen spoelde door idioot veel geld neer te tellen voor spelers uit het derde van een club uit een Hamburgse hoerenbuurt. En iemand had een mislukte hockeycoach tot chief sports officer benoemd. Wat die daar deed? De grootste kamer bezetten om daar lucht te bakken. Verder werden er wat trainers door gejast en uiteindelijk zat het aardige clubicoon Johnnie van ’t Schip met zeventig kilo gebakken peren opgescheept. Nog knap dat hij daarmee vijfde is geworden. De anonieme Ajacied aan de telefoon vatte ook nog even de gezellige aandeelhoudersvergadering van afgelopen week samen. Twee plucheplakkers op leeftijd hadden iedereen de huid vol gescholden en namen het op dramatische wijze op voor de incompetente commissarissen, die alle waanzintransacties van de dolende Duitser hadden goedgekeurd. Tijdens hun betoog gonsde vooral medelijden door de zaal omdat de twee oudjes vroeger grote jongens waren geweest. Eentje had onze nationale trots KLM in de lucht gehouden en de ander was voorzitter in de tijd dat Louis nog bekers won. Daarom was het zo treurig. Welke vriend vertelt deze oude mannen dat het klaar is? Of moet de huisarts dat doen? Inmiddels is er een jonge enthousiaste Italiaanse trainer aangesteld en we mogen duimen dat hij spelers vindt die hem begrijpen. Ook is er een nieuwe directeur, die misschien wel verstand van voetbal heeft, maar op het gebied van voorkennis nog een beetje bijgespijkerd moet worden. Voor het geld schijnt de man het niet te hoeven doen omdat hij bij zijn bedrijf dat voetbaltransfers met een luchtje verzorgde genoeg bij elkaar gegraaid heeft. Maar de vraag was dus of ik, nu het duidelijk is dat ik tijd heb, puin wil ruimen. Om welk baantje het ging? Commissaris. „Maar”, opperde ik, „daar heb ik geen verstand van. Ik heb mijn leven lang dit soort financiële en organisatorische zaken uitbesteed aan zeer kundige vrienden.” Dat deed er niet toe. Ik had afgelopen jaren een langere afscheidstournee dan Elton John gehad, dus ik was ijdel genoeg voor dit klusje. En ik mocht elke week beroemde handen schudden in de skyboxen en met korting naar de Toppers. Het maakte het schnabbeltje niet aantrekkelijker. Ik hoefde ook geen seizoenkaart meer te betalen, dus het was eigenlijk een win-winsituatie. Ik legde uit dat een zelfbetaalde seizoenkaart meer recht op schelden gaf. Het is juist lekker als je betaald hebt om uit de grond van mijn gerepareerde hart vanaf de tribune te schelden als het spel weer eens helemaal ruk was. Dat lucht enorm op als supporter. En als ik medeverantwoordelijk ben voor de chaos op het veld dan moet ik wijselijk zwijgen omdat ik de minkukels ken die de oliedomme fouten hebben gemaakt. Ik ben wel ijdel, maar niet grensoverschrijdend. De man vond het allemaal onzin. Ik had een grote bek, had vijftig jaar tegen betaling onzin verkocht, dus ik was volgens hem helemaal op mijn plek in de voetbalwereld. Mijn antwoord bleef nee. Of ik dan iemand anders wist. „Ronald Plasterk?” Ze gingen hem bellen. Toen vroeg hij wat ik ging doen? Geert terugbellen en zeggen dat ik tijd heb. Alle tijd zelfs.</p>]]></description>
      <guid>https://nrc.nl/nieuws/2024/05/25/bijbeuntje-a4199934</guid>
      <pubDate>Sat, 25 May 2024 05:59:22 +00:00</pubDate>
    </item>
    <item>
      <title><![CDATA[Kort &amp; Klein]]></title>
      <description><![CDATA[<p>Te grappig dat de NOS vorige week zaterdag een extra Journaal besteedde aan een geblondeerde smurf met twee bochels die gediskwalificeerd was bij een of ander hysterisch zangfeestje. Vooral de felle reacties van de direct betrokkenen bij Team Joost Klein waren aandoenlijk. Of Joost wel of niet heeft lopen meppen? Bij ons thuis wordt hij voorlopig wel ‘Joost Kort &amp; Klein’ genoemd. Een extra Journaal over een uitgesloten zanger op het moment dat de wereld moordt, brandt, huilt, schreeuwt, vlucht, bombardeert en grotendeels verhongert. Dat is toch om te huilen? Daarom heb ik maar wat mooie troostmuziek opgezet. Schubert gespeeld door het fenomenale Jerusalem Quartet, dat ik graag een keer live had willen zien. Helaas werd een optreden waar ik bij zou zijn door ons laffe Concertgebouw afgezegd. Uit veiligheidsoverwegingen. In dit geval had ik een extra Journaal onmiddellijk begrepen. Domweg omdat dit angstaanjagend is. Geen extra beveiliging, maar zwichten. Ik had graag een huilende nieuwslezer gezien met de uitsmijter: „Een concertzaal die voor tirannen zwicht zal meer dan geld en goed verliezen. Dan dooft het licht.” Terug naar Joost. Een diep medelijden overviel me toen ik zag dat hij geland was op dat eenzame Lelystad Airport. Hij had natuurlijk gedroomd van een overvol Schiphol met duizenden dampende fans. Wel leuk voor dat desolate vliegveldje dat er nu in elk geval iemand geland is. Hebben we die 250 miljoen euro aanlegkosten toch niet voor niks uitgegeven. Hoewel? Volgens mij komt het wel goed met dat verlaten polderbaantje. Zeker nu onze nieuwe regering alle stikstofmaatregelen overboord gegooid heeft en we weer als een hondsdol volk naar kokende vakantiebestemmingen mogen fladderen. Of dat ten koste gaat van de natuur? Welke natuur? Voorlopig staat dat groene geitenwollensokkengereutel weer lekker ouderwets op de laatste plaats in het rechtse regeerakkoord. We zijn terug bij af. Meer koeien, meer mest, dus schijt aan de natuur. Ik wens de bewoners van de Veluwe sterkte met al het toekomstige vliegtuiglawaai. Hoewel de vluchten waarschijnlijk worden stilgelegd als onze koning gaat jagen. Anders worden de babyzwijntjes nerveus en gestrest wild smaakt een beetje bitter. Over die nieuwe regering gesproken: gaat Ronald het redden? Heeft u het gênante excuusbriefje van politieke rietstengel Plasterk aan ‘carjacker’ Pietje Omtzigt gelezen? Pieter had deze openbare boetedoening geëist. Kleuters onder elkaar. Jammer dat het een kort briefje was. Anders had onze beoogde premier ook nog even zijn excuses kunnen aanbieden aan microbioloog Jan Koster van het Amsterdamse UMC. Zowel Koster als het UMC heeft hij op gewiekste wijze voor 30 miljoen genaaid. Een stinkend zaakje dat juridisch misschien wel klopt, maar moreel gezien ruft als bange bunzing in een silo rotte eieren. Als we bij zijn beëdiging als minister-president een extra Journaal krijgen zou het leuk zijn als er daarin wordt gezegd dat hij ondanks wat smoezelig gesjoemel toch de politiek leider van ons land wordt. Dat zielige briefje in de Telegraaf vindt ome Ron hopelijk zelf ook om te huilen. Of kent zijn ijdelheid geen schaamte en gaat hij zonder blozen voor het premierschap? Misschien wil Gom van Strien hem assisteren. Dat is die alweer bijna vergeten verkenner van de PVV, die twee minuten na zijn aanstelling moest terugtreden omdat hij zich schuldig zou hebben gemaakt aan fraude en omkoping. Ronald wil hem vast wel hebben als adviseur. Kruimeldieven onder elkaar. Hoewel 30 miljoen natuurlijk geen kruimelwerk is. Volgens Sywert is onze Ronald inmiddels gillend rijk. Inmiddels waren Ronald en Pieter gisteren in gesprek. Pieter in een luie stoel en Ronald op zijn bibberende knietjes. Waar hebben ze het over gehad? Of die dienstauto lekker trekt? Over het muffe handeltje van Plasterk? Omtzigt was ooit een principiële jongen die met zijn dossierkennis menig politicus het leven zuur heeft gemaakt. Of hebben ze het over de Volendamse Mona gehad? Zij is het enige alternatief als Ronald wordt afgeserveerd. Dus het wordt kiezen voor de minst kwade. Hoewel? Het is maar een baantje voor hooguit een half jaar.</p>]]></description>
      <guid>https://nrc.nl/nieuws/2024/05/18/kort-klein-a4199293</guid>
      <pubDate>Sat, 18 May 2024 05:59:22 +00:00</pubDate>
    </item>
    <item>
      <title><![CDATA[Droomland]]></title>
      <description><![CDATA[<p>Op het moment dat ik dit stukje schrijf is iedereen ongerust omdat onze Joost Klein niet is komen opdagen bij de generale repetitie van de finale van het Eurovisie Songfestival in Malmö. Hij zou iets geflikt hebben richting Israël, maar ik ben ook niet verbaasd als ik straks hoor dat hij is ontvoerd en opgegeten door zijn fans. Of door songfestivalhooligans van de concurrentie. Want er is iets aan de hand met die vlaggen zwaaiende en kreten krijsende meute. Wat zijn dit voor patiënten? Wat doen die mensen als ze na dit weekend thuiskomen? Waar werken ze? Verkopen ze hypotheekjes aan daklozen? Zijn ze stressconsulent bij een antidepressivafabrikant? Of tatoeëren ze mensen bont en blauw tot ze op schoolbanken van opstandige pubers lijken? Ik gun iedereen alles, maar blijf wel nieuwsgierig. Er komt bij zo’n festival best veel kijken. Het gaat niet alleen om de radeloos door elkaar heen rennende zangers, maar ook om iedereen in de periferie van deze prettig gestoorde community. Zo begrijp ik dat er deskundig commentaar is gegeven op de deskundigheid van de deskundige commentatoren van de zangwedstrijd die die Zwitserse hen op zijn draaischijf gaat winnen. Rare week: Joost in de finale, Amalia zakgeldverhoging en Sywert een jubelton. Lekker weekje voor iedereen dus. Hoewel? De Chinese Xi bezocht onzekere Europese landjes, Amsterdam werd kort en klein geslagen door ‘vreedzame’ demonstranten en Poetin kondigde de Derde Wereldoorlog aan. Plus nog het groeiende antisemitisme. Uit de grond gewrikte struikelstenen verontrusten mij zeer. Net als het in elkaar meppen van Duitse politici. Ik voel linken met negentig jaar geleden en toen liep het niet goed af. Ik zag en hoorde het allemaal op de televisie in mijn werkkamer bij de UvA. Die kamer ligt aan het Amsterdamse Binnengasthuisterrein. Ik kon daar niet weg omdat het buiten nogal onrustig was. Ouderwetse rellen die Amsterdam lang niet gekend heeft. Mensen zijn boos en hebben geen zin om braaf volgens de regels op een of ander Malieveld hun liedje van verlangen te gaan staan neuriën. Hup, de beuk erin. Er wordt op een niet al te zachtzinnige wijze een volk uitgemoord en men schreeuwt om aandacht. Of ze gelijk hebben? Ik snap de schreeuw. Wat ik precies doe aan die universiteit? Ik ben daar hoogleraar buitenschoolse emotiebeheersing. Hoe ik aan dat baantje kom? Ooit gesolliciteerd met zowel een bivakmuts als een integraalhelm op mijn kop. Ik dekte alles trouwens ook nog af met een gezellige Palestijnentheedoek. Daarbij voerde ik het gesprek in mijn beste steenkolenengels. Of ik een diploma moest laten zien? Ik zei dat dat in een kluis lag. Dat was niet erg. Als ik het papiertje maar had. Paspoort of ID? Werd niet naar gevraagd. Wie me aannam? Een bijzonder blije eikel die daar later rector magnificus is geworden. Ik herkende hem donderdagavond bij Nieuwsuur. Daar slalomde hij gezellig en behendig om de scherpe vragen van Mariëlle Tweebeeke heen. De-escaleren was zijn toverwoord en hij keek daar voortdurend optimistisch bij. Het zijn surrealistische dagen. Vanuit mijn raam zag ik de meppende ME’ers, terwijl op tv allerhande gelegaliseerde idioten de finale van het Eurovisie Songfestival probeerden te halen. Geen idee of er hier in de buurt wel eens een ufo met buitenaardse wezens landt, maar als zij zien dat wij ons hier serieus mee bezighouden dan maken ze onmiddellijk rechtsomkeert. Als Poetin serieus doorzet en zijn kernwapens gaat gebruiken, dan eindigt binnenkort onze beschaving. Of in elk geval onze welvaart. En dan zijn dit bijzondere beelden in de toekomstige geschiedenisboekjes. Dit deden de volgevreten westerlingen vlak voor hun definitieve ondergang. Gelukkig gaan we niet stuurloos ten onder. Komende week wordt er een vlotte, frisse, sprankelende club Nederlandse politici gepresenteerd die voor de regering-Wilders zonder Wilders gaat spelen. Gevolg: een naar mest stinkend land dat door geen vluchteling gezien wordt. Want die komen er niet meer in. En die blonde Volendamse gaat het zootje leiden. Mooi moment om te vluchten. Maar waarheen? Droomland? Daar bivakkeer ik al jaren.</p>]]></description>
      <guid>https://nrc.nl/nieuws/2024/05/11/droomland-a4198506</guid>
      <pubDate>Sat, 11 May 2024 05:59:23 +00:00</pubDate>
    </item>
    <item>
      <title><![CDATA[Snel sprintje]]></title>
      <description><![CDATA[<p>Sywert belde. Hij is de ceo van Camille van Gestel en Bernd Damme. Jongens die, mede door hun eigen domme standvastigheid en mesjogge adviseurs, ons week in week uit kostelijk blijven vermaken. Ze waren boos op mij. In mijn column van vorige week had ik namelijk een fout gemaakt. Een grove fout zelfs. Ik had geschreven dat de oud-medewerkers van hun stinkende stichting op achterstallig loon zaten te wachten. Zeker nu ze er achter waren gekomen dat het oplichterstrio zelf miljoenen aan bloedgeld had gevangen. Gillend van genot zelfs. Maar dat had ik dus fout. De oud-medewerkers willen namelijk helemaal geen geld. Die willen alleen maar dat Bernd, Camille en Sywertje de gejatte poen netjes terugstorten. Liefst in de stichting, die het dan aan iets nobels zal uitkeren. Ik bied deze week dan ook vet gedrukt mijn excuses aan deze oud-medewerkers aan. Zij willen gerechtigheid. Niks meer en niks minder. Sywert vroeg meteen of ik mijn fout openlijk ging toegeven. Hij raadde mij aan om dat niet meteen te doen, maar om me eerst met een mond vol meel te verschuilen in een woud van kutsmoesjes en onbegrijpelijke argumenten. Liefst in een talkshow. Bijvoorbeeld bij Sophie Hilbrand. Die vergeet namelijk nog wel eens om een kritische vraag te stellen. En hij vroeg of ik ons telefoongesprek geheim wilde houden. Ik zwoer op mijn kinderen dat ik dat zou doen. Daarna wenste ik hem succes met de lopende rechtszaak. Vooral met zijn oerkomische voorwaarde dat hij de gejatte poen wel wil teruggeven als hij verder niet vervolgd wordt. Ik complimenteerde hem met dit excellente gevoel voor humor. Zeker voor een gesjeesde CDA’er. Verder wilde ik weten of hij op dit moment nog steeds van dat karige kutloontje moet rondkomen. Ik bood hem aan dat hij mij kon komen helpen met de verbouwing van mijn nieuwe huis. Door het gebrek aan arbeidsmigranten ligt de sloop van de oude keuken namelijk stil. Sywert zei dat hij beter was in bouwen dan in slopen. Maar of ik dat ook stil wilde houden? Arme jongen. Dat dacht ik ook een beetje toen ik onze koning op zijn verjaardag zag sjoelbakken in Emmen. Van wie moet dat? Kan je als vorst geen voorwaarden stellen? Dat je zegt dat het allemaal wel wat eigentijdser mag? Dat wc-potgooien heeft-ie er toch ook ooit uit gekregen? Gewoon iets meer 2024. Dat bijvoorbeeld een prinsesje een ruige tattoo laat zetten terwijl Prins Bernhard een zootje Drentse boeren wat dubieuze bitcoins aanpraat en dat Máxima onderhand een bezoekje brengt aan de fabriek van Easy Toys, de erotische trots van Emmen. Daar zit de bejaarde Catherine Keyl aan de licht seniele Harry Mens de voordelen van een of andere supersonische dildo uit te leggen. Dit was deze week het meest hilarische televisiemoment van de afgelopen eeuw. Keyl die over haar piepende orgasmes praat tegen Mens, die stottert dat zijn hijgende Harrie dat klusje nog makkelijk zelf kan klaren. Waarom doen we dat niet? Gewoon wat meer humor op Koningsdag. En ook geen beleefde Alexia meer. Nu waren de nationale roddeltantes weer geïrriteerd omdat ze niet wilde zeggen waar ze zich een jaartje op onze kosten had zitten vervelen. Ze heeft gelijk. Dat gaat ons niks aan. Ze moet gewoon zeggen: „Jullie willen onze poppenkastfamilie, onderhoud ons dan ook! Stelletje paupers!” Ja, ik zag ook dat onze koning bijna net zo smal is als in die serie over zijn vrouw, die nu op tv is. De serie waar hijzelf niet naar kijkt. Nee? Wedden? Het is natuurlijk wel het slimste antwoord. Anders moet hij er iets over zeggen en hij mag nou eenmaal geen mening hebben. Arme man. Vanavond legt hij braaf een krans op de Dam, die is uitgeroepen tot officieel risicogebied. Omdat er in Palestina gruwelijke dingen gebeuren die onder de aandacht gebracht moeten worden. Ik denk niet dat de koning een oranje keppeltje draagt. Maar hij is qua gewicht wel klaar voor een snel sprintje. Bijna ook al een traditie.</p>]]></description>
      <guid>https://nrc.nl/nieuws/2024/05/04/snel-sprintje-a4197901</guid>
      <pubDate>Sat, 4 May 2024 05:59:23 +00:00</pubDate>
    </item>
    <item>
      <title><![CDATA[Mazzelen]]></title>
      <description><![CDATA[<p>In Parijs zijn de wieken van de Moulin Rouge afgebroken, in Londen sloegen de paarden van het Britse Koningshuis op hol en in Amsterdam was ik dinsdagavond sprakeloos in mijn geliefde Carré. Kortom: God en Allah zijn klaar met alle overbodige bijzaken, die een mensenleven een beetje draaglijk maken. Het gewaagde oe-lala-paleis met veel te blote meisjesbenen, een dom koningshuissprookje rond een emotioneel zwaar gestoorde familie en een zinloze grappenmaker die het leven met een vat zout neemt moesten alle drie worden getroffen. De kortstondige kortsluiting in mijn hoofd maakte mij in eerste instantie zeer verdrietig, maar gelukkig lieten de wappies me weer snel lachen door op het internet te suggereren dat de uitval van mijn geheugen veroorzaakt zou zijn door mijn fascistische coronavaccinaties. Ze wezen mij op de door Pfizer aangebrachte klontjes in mijn hersenen. Normaal vermaakt de cabaretier de mensen, maar het is ook wel weer eens gezellig als het andersom gebeurt. Ik begrijp de wachtlijsten bij de GGZ na al deze reacties wel steeds beter. Maar inmiddels ben ik sneller hersteld dan Ajax en ga ik mijn laatste twintig voorstellingen vrolijker dan vrolijk tegemoet. En dan? Genoeg te doen. Lezen, schrijven, reizen, lachen, huilen, eten, drinken en op een hopelijk onverwacht moment een beetje naamloos sterven. Misschien dan wel totaal zonder geheugen. Dat zou jammer zijn want ik heb een hoop vrolijke herinneringen waar ik lang op hoop te kunnen teren. De kabinetsformatie bijvoorbeeld. Vooral dat uit Kuifje weggelopen informateursduo stemt mij uitermate vrolijk. Wanneer ik doodga? Een bevriende arts heeft mij beloofd om mij te helpen minimaal 84 te worden. Aan de mazelen? Ik hoop aan het mazzelen. Want dat doe ik. Tot in mijn sterfjaar 2038. Heeft onze Sywert zijn gestolen centen in dat jaar al terugbetaald? Dat was een verrassende ontwikkeling afgelopen maandag bij die rechtszaak. Sywertje en zijn criminele kompaantje Bernd Damme waren plotseling bereid om de gejatte poen terug te storten. De vraag is nu alleen nog: aan wie? De staat of hun stinkende stichting, die inmiddels gelucht schijnt te zijn? Hoewel er ook nog wat oud-medewerkers van die club op achterstallig loon zitten te wachten. Oorspronkelijk deden ze het namelijk net als het oplichterstrio ‘om niet’, maar toen bleek dat zij miljoenen te verdelen hadden wilden de besodemieterde vrijwilligers ook wel wat hapjes uit de overvolle ruif. Of die Camille zijn gestolen muntjes gaat teruggeven is nog de vraag. Hij wil voorlopig niet dokken. Er gaan ook geruchten dat deze gladjakker her en der nog wat geld gestald heeft. Dubai? Maagdeneilanden? Jersey? De vraag is wat KPMG hem geadviseerd heeft. Of waren het tips van onze Wopke? Via partijgenoot Sywert. Wat dat betreft was het weer een heerlijk zwart/grijs geldweekje. Allereerst de aandeelhouders van het chemieconcern OCI die 5 miljard uitgekeerd krijgen omdat het bedrijf via een vunzige belastingtruc 750 miljoen ontwijkt. Wat dat OCI doet? De wereld systematisch vervuilen met kunstmest, ammoniak en methanol. Volgens hun website willen ze de wereld schoner maken. Witwassen van de planeet. De andere oplichting kwam van Riedel, de producent van de kindergebitverwoesters Appelsientje en Coolbest. Zij voegen aan hun mierzoete rommel een druppel melkvet toe waardoor die troep in een andere fiscale categorie valt. Opeens hoeft Riedel geen cent meer af te dragen. Heerlijk als je de trotse uitvinder van die druppel bent. En helemaal lekker als een van je drankjes Dubbelfrisss heet. Ik wens de druppeluitvinder succes in zijn lommerrijke villawijkje en hij of zij moet niet vergeten de gemeente te bellen als de straatlantaarns het niet doen. Of mag je niet klagen als je niet meebetaalt? Ondertussen bereidt Wilders zich voor op zijn speech op het congres van de Hongaarse oerconservatief Viktor Orbán. Misschien gooit hij bij zijn soortgenoten zijn meurende ijskasten wel open en legt hij hun helder uit waarom hij aangifte heeft gedaan tegen Frans Timmermans. Misschien snappen zijn donkerbruine soortgenoten zijn kleinzielige gekleuter daar wel. Nu ga ik mijn oranje keppeltje vast opzetten. Morgen Koningsdag. Als ik het niet vergeet.</p>]]></description>
      <guid>https://nrc.nl/nieuws/2024/04/26/mazzelen-a4197222</guid>
      <pubDate>Fri, 26 Apr 2024 05:59:24 +00:00</pubDate>
    </item>
    <item>
      <title><![CDATA[Plonsdrol]]></title>
      <description><![CDATA[<p>Toen Iran vorige week vrijdag de drones en raketten startklaar maakte om de Derde Wereldoorlog een stapje dichterbij te brengen, keek ik in mijn kleedkamer van de Groningse Stadsschouwburg naar Sophie Hilbrand, die twee verstandelijk gehandicapte dames in haar televisieprogramma ontving. De stumperds hadden in een of andere podcast voor bijgevulde botoxteefjes Sophie voor ‘levend lijk’ uitgemaakt. Voor de sportieve presentatrice een mooie reden om de dames uit te nodigen zodat ze live konden toelichten wat ze toch precies bedoelden. Ik vond het geweldig omdat ik een superieur luisterende Sophie zag, die de twee clowntjes uit Circus Sarrasani geduldig liet uitrazen. Ik begreep amper wat ze precies zeiden omdat hun lippen en wenkbrauwen mij mateloos intrigeerden. Ik vroeg me vooral af hoe het zoenen en fronsen ging bij deze twee regelrechte klonen van dat ooit niet van de buis te rammen aandachtsorgel Marijke Helwegen. Ik merkte onderhand dat het nieuws over de Iraanse aanval op Israël mij meer interesseerde en begreep dat de raketten nog wel een behoorlijk tijdje onderweg waren. Waarschijnlijk had Transavia het vluchtschema bedacht. Gelukkig nam Sophie op het eind mierzoet wraak door een oudere opname te tonen waarin een van de opgekalefaterde leeghoofden vertelde dat ze tijdens het poepen haar drol altijd met haar hand opvangt en hem dan zacht in de wc-pot laat glijden omdat ze niet wil dat haar geliefde haar uitwerpsel in de plee hoort plonzen. NPO 2024. Niet opheffen dit welvaartsamusement. Toen moest ik het toneel op. Met dat beeld van die barbiepop die dagelijks met haar hand onder haar gebleekte anus hangt. Ik vroeg me af of ze nog wel zo ver kon reiken. Scheurt er dan niet van alles af? Toch was dit het begin van een heerlijke week vol opgewekte regens in Dubai. Vooral de ronddrijvende Rolls-Royces maakten me vrolijk. Hoewel het maffiastaatje dat opwekken ontkent. Ik zag opeens een huilende Gordon in een rubberbootje ronddobberen terwijl hij bij gebrek aan een cameraploeg zichzelf fanatiek filmde met zijn telefoon. Of hij echt huilde? Gordon wekt dat moeiteloos op. Over problemen gesproken: ik las dat onze jongeren bijna alleen nog van seks genieten als ze erbij gewurgd worden. Dat leren ze van pornosites. Vaak overkomt het meisjes zonder dat ze het wurgen met hun tegenpartij hebben afgesproken. Al bij de eerste Tinderdate gaan de handen op volle kracht op het strottenhoofd van de geliefde. Wat is leuker: wurgen of gewurgd worden? Hoe kom je daar achter? Ik vroeg aan een vriend of hij zijn vrouw wel eens wurgde tijdens de seks. Hij ontkende verontwaardigd, maar ik bracht hem wel op een idee. Gelukkig kwam mijn vriend Sywert deze week ook weer even langs. Bij de EO dit keer. Hij is bezig met een wanhopig charme-offensief. Hij was wel wat dikker geworden. Dat is knap als je geen cent te makken hebt. Tijs van den Brink maakte het hem niet echt moeilijk en eerlijk is eerlijk: onze Sywert is het liegen nog niet verleerd. Achter de schermen wist iedereen dat hij en die andere twee Daltons gillend rijk werden, terwijl hij op tv de nobele weldoener uithing. Dat had iets met geheimhoudingsplicht te maken. Maar die plicht heb je dan toch ook achter de schermen? En aan zijn naaste medewerkers was hij het ook vergeten te vertellen. En de dame in zijn stichting die bezwaar maakte tegen de criminele handelingen was volgens Sywert niet te vertrouwen. De rechter krijgt het moeilijk. Verder zag ik onze koning door een museum vol graffiti scharrelen. Cadeautje van zijn Spaanse collega. Ik vrees dat de tekeningen waarop men schreeuwt om een republiek waren weggehaald. En hebben de heren nog een beetje lopen pochen? Over wie in hun familie de meeste buitenechtelijke scharrels heeft verslonden? En wie het meeste smeergeld? De vader van Felipe of de opa van Alexander? Ik vrees dat Spanje wint. Nu gauw naar de bookmaker om te gokken op het begin van die Derde Wereldoorlog. Ik heb namelijk niet veel tijd meer.</p>]]></description>
      <guid>https://nrc.nl/nieuws/2024/04/20/plonsdrol-a4196622</guid>
      <pubDate>Sat, 20 Apr 2024 05:59:24 +00:00</pubDate>
    </item>
  </channel>
</rss>
