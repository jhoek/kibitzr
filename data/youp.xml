<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Paniekvoetbalclubje]]></title>
      <description><![CDATA[<p>Afgelopen week speelde ik drie dagen in theater Spant in mijn geboortestreek. Van de directie kreeg ik donderdag, omdat het daar mijn laatste voorstellingen waren, een mooie foto die fotograaf Pim Westerweel in 1976 van mij geschoten heeft. Je ziet een lenige jongen van 22 die hoog in de lucht springt. Niet gefotoshopt. Een jongeman met een weelderige bos haar. In die tijd had ik nog geen seizoenkaart, maar bezocht ik wel alle thuiswedstrijden van Ajax. Vak F dat later de F-side werd. Of ik inmiddels een ouwe man ben? In de spiegel zie ik het zelf nog niet, maar als je op internet leest dat je door een of ander showbizzmiepie genoemd wordt om Maarten van Rossem bij De slimste mens op te volgen, dan schrik je. Zo erg is het toch nog niet? Wel dus. Een vriend van mij appte mij dat het hem geen aantrekkelijk baantje lijkt om als quasi-intellectuele mompelbejaarde vooraf ingestudeerde weetjes te spuien. Volgens hem zijn er op dit moment spannender functies vacant. Voorzitter van de fanclub van Marco Borsato bijvoorbeeld. Of motivatiecoach bij het CDA. Huwelijkstherapeut bij Donald en Melania. En het Amsterdamse conservatorium zoekt een seksuele voorlichter. Ik weet wel wat BN’ers die daar nu tijd voor hebben.  Mijzelf lijkt het ’t leukst om directeur van de Amsterdamse paniekvoetbalclub Ajax te worden. Om als schone bezem even langs de Johan Cruijff Arena te gaan. Niet alleen om de verse scherven bij de hoofdingang op te vegen, maar ook om met een hogedrukspuit door de bestuurskamers te gaan.  Want er is daar een hoop werk aan de winkel. Beunbaantjeskoning Pier Eringa heeft gelukkig zelf ingezien dat hij zo snel mogelijk moest opzouten. We mogen hopen dat die dames in de RvC inmiddels ook weten dat ze met hun door PSV aangeboden inferieure Philips-apneuapparaat heerlijk hebben zitten snurken.  Hoewel? Die Georgette Schlick is baas bij een bedrijf waar ze soaps maken, dus die vindt ongetwijfeld dat ze gemakkelijk kan aanblijven.  En mevrouw Mosman heeft als Chief Financial &amp; Risk Officer ook niet erg zitten opletten toen Sven Mislintat meer dan honderd miljoen door het putje spoelde. Maar zij heeft ooit carrière gemaakt bij KPMG. Dat zijn die losers die onder leiding van Roger van Boxtel massaal hebben gefraudeerd bij het invullen van allerlei toetsen. Allebei wegwezen dus.  Of Jan van Halst mag blijven? Ik hoor hem al een tijdje zingen: „Waar is hier de nooduitgang?” Ik wil hem die wel wijzen. En wie dan mee mag lopen, is de Chief Sports Officer Maurits Hendriks. Al wandelend zal ik hem confronteren met de teksten op zijn eigen website. Daar schrijft hij namelijk dat goed leiderschap vooruitkijken is. Dat je hoge doelen moet stellen. Niet tevreden achteroverleunen, maar bepalen wat er nodig is om volgend jaar wéér de beste te zijn.  Heerlijke tekst, maar daarna ga ik een Loserstaxi voor Jan en Maupie bellen. En dan? Met wat deskundigen door het spelersbestand vlooien en een groot aantal kneuzen een vrije aftocht geven. Van mijn part nog een miljoentje smartengeld per stuk meegeven. En eerlijk zeggen dat we met een hele club idioten na het vertrek van snikkelzwaaier Overmars behaagziek hebben zitten tukken. Dat de rot diep in het beton van de Arena zit. En dat de F-side methodes gebruikt die we allemaal verafschuwen en veroordelen, maar dat ze wel gelijk hadden.  En dan? Dan gaan we voetballers zoeken.  Jonge jongens zonder slurpende zaakwaarnemers. Mannetjes die we met clubiconen zelf gaan opleiden. We worden weer een voetbalclub. Geen handelshuis meer en ook geen pinautomaat. En we geven de vaste supporters hun bij de opening van de Arena beloofde parkeerplek terug. Omdat ze daar toen voor betaald hebben. De kaviaarkleuters en de bitcoincowboys in de business-seats gaan maar een stukkie lopen. Gewoon omdat hondstrouwe supporters voorgaan. En bier wordt gedronken en niet gegooid. En vuurwerk alleen aan de bal. Het gaat even duren, maar het gaat lukken. Maar dan moeten Leo en Michael me wel bellen.</p>]]></description>
      <guid>https://nrc.nl/nieuws/2023/09/30/paniekvoetbalclubje-a4175867</guid>
      <pubDate>Sat, 30 Sep 2023 05:59:30 +00:00</pubDate>
    </item>
    <item>
      <title><![CDATA[                                            Imagoschadeloos]]></title>
      <description><![CDATA[<p>Hoewel ik begrijp dat het afgelopen dinsdag vooral om de leesbril van de koning en de vrouwelijke rondingen van zijn tweede dochter ging, wil ik onze vorst toch hartelijk feliciteren met zijn ruime loonsverhoging. Samen met zijn vrouw vangt hij volgend jaar 75.000 euro meer en dat kan hij in deze voor hem best wel sombere tijden goed gebruiken. Niet alleen omdat de beurs is ingestort, maar ook om een ervaren pr-bureau in te huren. Wat snelle gladjakkers die zijn imago een beetje opvijzelen. Net als de kankerverwekkers Tata Steel en Chemours dat doen. Want het imago van onze Willy is op dit moment gewoon belabberd. Iets meer dan een zesje krijgt hij van zijn volk en zijn vrouw een mager zeventje. Of ik tips heb voor dat bureau? In elk geval Prinsjesdagadviezen. Die seniele koetsen en lakeien weg, Laurentien met haar man een dagje vrij geven, die smakeloze logge troon vervangen, de troonrede zelf rappen in plaats van stotteren en dat oubollige gezwaai op dat balkon mag ook de prullenbak in. Hij moet een beetje met zijn tijd meegaan of er anders vrolijk mee nokken. Met dat laatste bespaart hij zijn lieve dochters een hoop ellende. Maar is er een goed pr-bureau beschikbaar? Want die bedrijfjes hebben het druk. Er is bij alle kantoren een lange wachtrij. Voor linkse Fransje Timmermans moet een goeie wachtgeldsmoes verzonnen worden. Net als voor Mona Keijzer, die nu niks kan zeggen over Frans omdat ze ook lekker uit diezelfde pot loopt te snoepen. Verder heeft Ajax dringend hulp nodig sinds hun medewerker Maurits Hendriks de ooit door hem in 2016 in Rio bedachte ‘losersvlucht’ bij de Amsterdammers weer heeft geïntroduceerd. De schaamrood-witte spelersbus kwam na de belabberde potjes in Sittard en Enschede doodstil de hoofdstad binnenrijden. Waarom Hendriks hiervan de schuld krijgt? Hij heeft die inmiddels verdachte data-Duitser Sven Mislintat als directeur gekozen en hem carte blanche gegeven om met meer dan honderd miljoen te gaan graaien in de bakken met aanbiedingen bij de Action en de Blokker. Sven kwam thuis met een roedel amateurvoetballers die Top Oss en Helmond Sport niet wilden. En een deel van het geld is waarschijnlijk bij vriendjes van de directeur terechtgekomen. Heerlijk wereldje die voetballerij. Maar waarom greep de algemeen directeur van Ajax niet in? Die directeur was er niet. En de raad van commissarissen? Die bestaat uit notoire schnabbelkonten met stuk voor stuk meer banen dan Schiphol. Geen Ajax-harten. Omhooggevallen beunhazen. Wel leuk dat de voorzitter van de RvC een voormalig ziekenhuisdirecteur is. Symbolisch. Wie ook wel wat aan zijn imago mag sleutelen is de Commissaris van de Koning in Gelderland, die regelmatig het halve Provinciehuis bij elkaar schijnt te foeteren. Mocht-ie worden weggestuurd, dan is het misschien een leuke baan voor voormalig Onderwijsminister Dennis Wiersma. Of Matthijs natuurlijk. En ik begrijp dat de Nederlandse cardiologen ook wat aan hun uitstraling moeten doen. Zij lijken nu aan iedere voorgeschreven pacemaker minimaal een weekje skiën over te houden. Aangeboden door de fabrikant van die hartslagregelaars. Heel bejaard Nederland heeft daarom zo’n ding. Wel zielig voor de dokters dat inmiddels de Europese sneeuw op is. Her en der spuiten wat eenzame kanonnen nog een zielig streepje wit in het groen, maar dat is het dan ook. Helaas komt het nooit meer goed. Of ben ik dan een klimaathystericus? En Yvonne Jaspers haar imago moet ook met spoed opgekalefaterd worden. Haar quasiromantische datinggedoe met eenzame boeren is een beetje klaar. Misschien moet ze voortaan een reëler beeld van de boeren schetsen. Gewoon zeggen hoe het echt zit. Iets over duizenden martelkippen in een donkere schuur of dat er toch weer meer megastallen bijgekomen zijn en wat de schade voor ons milieu is. Of kijkt er dan helemaal niemand meer? Domweg omdat de waarheid niet gezellig is. Vorige week schreef een lezer dat hij mijn stukjes en dus mijn imago te zuur vond worden. Ik dacht: ik ga er iets aan doen en belde wat pr-bureaus. Helaas. Allemaal in gesprek.</p>]]></description>
      <guid>https://nrc.nl/nieuws/2023/09/23/imagoschadeloos-a4175254</guid>
      <pubDate>Sat, 23 Sep 2023 05:59:30 +00:00</pubDate>
    </item>
    <item>
      <title><![CDATA[Ouwehands Dierenpark]]></title>
      <description><![CDATA[<p>Niet dat ik ooit overwogen heb om veganistisch te worden, maar nu ik afgelopen week het gedrag van al die groenteknagers bij de Partij voor de Dieren zie weet ik zeker dat ik regelmatig een stukje vlees of een mootje tonijn tot me zal blijven nemen. Met een glaasje melk van de koe. Want je gaat echt raar doen van louter linzen en ongefilterd vlierbessensap. Vooral dat fossiele dierenpartijbestuur dat inmiddels is opgestapt, is er slecht aan toe. Wat een enge gluipkoppen. Geen van die lieden mag mijn hond uitlaten of op de cavia van mijn kleindochter passen. Iemand die Noord-Koreaanse Koffeman bij Nieuwsuur gezien? Hij is een van de oprichters van het clubje en rommelde met de rest van het bestuur als volleerde KGB’ers in de mailbox van die Ouwehand. Over ‘vermeende integriteitsschendingen’ gesproken. Ik vrees dat deze senator de bedenker van die term is. Daarmee wilden ze Ouwehand wegpesten. Of hebben ze daar met een clubje geitenwollen advocaten een lang weekend in een of andere boomhut op zitten broeden?  Het meest lachwekkende moment in de dierensoap was voormalig bestuurslid Marnix van der Werf afgelopen donderdag bij OP1. Deze advocaat vertelde dat er sowieso zeven aanklachten tegen Esther waren binnengekomen. Dus vroeg de presentator: van wie dan? Antwoord: van de zeven bestuursleden. Toen schoot ik spontaan vol. Van ontroering. Zeven klachten van de zeven bestuursleden. Goed zo jongens. Doortastend opgetreden. Ik dacht aan 1963. Ik was negen jaar oud en op de vliering van de garage had ik met drie vrienden De Zwarte Hand opgericht. Dat was een Kuifje-achtig genootschap met allerlei vage regels, die absoluut niet overtreden mochten worden. Af en toe kegelden we er een partijlid uit. Waarom? Ik denk wegens vermeende integriteitsschendingen. Of wij net als het dierenclubje ook een integriteitssecretaris hadden? Misschien was ik dat wel. Hoe het met ons genootschap afliep? Opgeheven. Dat is nu ook de beste oplossing. Of ik voor die Esther ben? Nee, maar ik snap haar wel. Die heeft jarenlang een beetje gezond zitten stoken omdat die gietijzeren plucheklevers in de bestuurskamer niet door hadden dat het inmiddels 2023 is en dat de tijden echt veranderd zijn. Die oudjes hadden allang moeten opschuiven voor jongeren. Maar oudjes voelen dat niet. Dit geldt voor duizenden besturen. De partij is gegroeid, de klimaatklok staat op twee voor twaalf en de BBB (ook wel de Partij voor de Gemartelde Dieren genoemd) gaat misschien regeren. Kortom: heel veel werk aan de winkel. Je kunt namelijk niet jarenlang uitsluitend vanaf de zijlijn blijven blèren dat Artis dicht moet en Shell moet oprotten. Er moet echt iets gebeuren. Anders word je een soort SP. Ik hoop, voordat de PvdD definitief van de Haagse radar verdwijnt, nog wel op een roerig congres. Met veel rotte vis over en weer. Van beide kampen. Smurrie van Kamp Koffeman &amp; consorten en stinkende viezigheid uit Kamp Ouwehand. Vooral lekker veel privégedoe. Juice heet dat tegenwoordig. Dat ze in betere tijden elkaar ooit nog besprongen hebben na een motivatiedagje op een Drentse hei.  Of met wederzijds goedvinden elkaar vol op de bek gezoend. Dus niet de Spaanse variant. En ik hoop op stevige scheuren. Niet twee dierenpartijen, maar een stuk of vijf. En ook een voor de nieuwe dieren die door de klimaatverandering tegenwoordig in ons land wonen. Zonder Ter Apel en zonder asiel aan te vragen. Zo begrijp ik dat de scholletjes en de haringen de Noordzee te warm vinden en naar het koudere noorden zijn getrokken. De langoustines heersen nu voor onze kust. En wat te denken van de nieuwe mierensoorten zoals het zwarte en het rode draaigatje, die voor een ware plaag kunnen gaan zorgen. Misschien komt er een ‘Partij voor de Mieren’. Ik kan eerlijk gezegd niet wachten. Maar eerlijk is eerlijk: een goeie partij voor de dieren is natuurlijk keihard nodig en het is triest dat die door ijdelheid en wanbestuur zomaar implodeert en verdwijnt. Ik hoop dat ze bij Ajax nog net op tijd zijn.</p>]]></description>
      <guid>https://nrc.nl/nieuws/2023/09/16/ouwehands-dierenpark-a4174574</guid>
      <pubDate>Sat, 16 Sep 2023 05:59:31 +00:00</pubDate>
    </item>
    <item>
      <title><![CDATA[Voorheen & weer]]></title>
      <description><![CDATA[<p>Wat doen de linkse politici die zaterdagmiddag in Den Haag moeten zijn? Gaan ze in de rij staan bij het Klimaatprotest of nemen ze een andere route? En zetten ze daarna op Instagram dat ze solidair zijn met deze actie of geven ze ruiterlijk toe dat ze er met een slimme boog omheen zijn gereden?  Ik zit deze week veel op X (voorheen Twitter) om te zien of Mona (voorheen CDA) nog bij Caroline is of dat de nummer twee op de lijst (voorheen premierskandidaat) van BBB inmiddels is vertrokken. Of dat ze er gewoon uitgebonjourd is door de Grote BBB-Bazin bij wie overduidelijk spijtsporen te zien zijn. Ze vond Mona deze week toch opeens iets te blond en ook wat babbelziek. Een Koffietijdpolitica. En aan die volle fractiekamer moet Caroline duidelijk ook nog even wennen. Die malle Eppink (voorheen VVD, FVD en JA21), die nijvere Nicki (voorheen FVD en JA21) en de heldere Lilian (voorheen PVV) doen haar samen toch een beetje denken aan de LPF-schroothoop. Opeens ziet ze: ik zit met een kamertje vol kneuzen. En die Mona die komt? De enige internationale ervaring die deze Volendamse heeft, is dat Nick &amp; Simon wel eens in het buitenland zijn geweest. Verder las ik deze week alles over Ajax (voorheen voetbalclub) om te kijken of die Duitse directeur er nog zit. Volgend jaar uit tegen Helmond Sport en TOP Oss. Het is stil in Amsterdam. Doodstil. Zware tijden. Ook voor de gereformeerde gluiperds van dat geschorste herendispuut van corpsballenclub L.A.N.X. Hun feuten moesten het in een steeg met een vrouw doen. Heteroseks dus. In 2023. Vastgeroeste bijbelboys. Een jongen met een vrouw. Hoe saai is dat? Nooit van rommelen met een kirrende twijfeltrans gehoord? Of van een gezond pak rammel door een roedel militante potten?  Of iets met een kapelaan die hardhandig ontmaagd wordt door zeven Zeeuwse huisvrouwen in klederdracht, terwijl de studentjes in misdienaars-outfit de zaak moeten bewieroken. Nee, rommelen met een emmer in een steeg. Zucht. Een emmer (voorheen gleuf). Waarom in een steeg en niet op een open plein? In Boekarest heb je het grootse Piata Revolutiei. Hartje stad. Daar hadden de Nederlandse studenten kunnen laten zien hoe wij welvarende Nederlanders tegenwoordig de seks beleven. Hoe vrij wij zijn. Snuifje coke, spuitje ketamine, likje MDMA en dan los. Maar nee hoor, ze kozen lekker tuttig voor suf heterogewriemel. Zo deden hun opa en oma het namelijk ook. Net als papa en mama. Je ruikt Hardinxveld-Giessendam. Zal L.A.N.X. al gebeld zijn door Peter van der Vorst van RTL? Zijn gezellige Temptation Island ligt onder vuur omdat een paar deelnemers, die niet mochten praten, dat toch zijn gaan doen. Schijt aan de boete van tienduizenden euro’s. En kort samengevat: ze kregen er op dat eilandje goed van lanx. Dus dat programma moet van de buis. Alleen Jan Slagter vindt dat onzin. Bij onze Sywert moest je als medewerker trouwens ook zo’n ‘bekdicht-verklaring’ tekenen. Ook op straffe van tienduizenden euro’s. Zal Sywert bij L.A.N.X. gezeten hebben? Zou zomaar kunnen. Misschien is hij wel erelid. Fantastisch ook dat de jonge Dordtse PvdA-politicus Ruben Schilt de regels onlangs heeft overtreden door uit de school te klappen over kankerverwekker Chemours. Dat is die pfaslozer. Pfasloser mag u het ook noemen.  Ze probeerden met vier gemeentes te schikken op voorwaarde dat ze daarna geen procedure meer aan hun broek zouden krijgen. De ziekmakende gladjakkers hadden daar miljoenen voor over. Tegen die Ruben Schilt is aangifte gedaan omdat hij uit geheime raadsdocumenten gelekt heeft naar Zembla. Het zal allemaal heel kwalijk zijn, maar voor mij is dit joch een held. Hij kon het niet langer voor zich houden. En zo hoort het. Zeker als je 23 bent. Opeens geloof ik weer in een politicus. Ruben Schilt. Vrees dat hij nooit in een Roemeens steegje een emmer moet vullen. En ook dat hij nooit een tragische partijhopper wordt. Waarschijnlijk wordt hij binnenkort uit de partij gezet. Waarom? Omdat hij het spelletje niet begrepen heeft. En dat spelletje is? Bij een demonstratie een geitenpaadje kiezen.</p>]]></description>
      <guid>https://nrc.nl/nieuws/2023/09/09/voorheen-weer-a4173925</guid>
      <pubDate>Sat, 9 Sep 2023 05:59:31 +00:00</pubDate>
    </item>
    <item>
      <title><![CDATA[Wopkecoach]]></title>
      <description><![CDATA[<p>Afgelopen donderdagavond telefoon. Wopke. Of ik even tijd voor hem had? Het was niet het goede moment. Mijn vrouw en ik wilden net gaan slapen en troffen daarvoor onze voorbereidingen. Mijn vrouw appte nog wat heen en weer met haar orgasmecoach en ik las op mijn iPad de laatste adviezen van onze nieuwe intimiteitscoördinator. En als je in die stemming bent, heb je geen zin in telefoon van Wopke. Toch drong hij aan op een gesprek. Hij had me nodig. Ik keek vragend naar mijn vrouw en zij knikte dat het goed was. Ik zei dat ik wel even tijd had. Hij verstond me niet. Ik herhaalde dat ik wel even tijd had en dat ik naar mijn werkkamer liep om… Hij verstond me weer niet. Toen merkte ik dat ik een pleister op mijn mond had. Daar slaap ik tegenwoordig mee. Dan snurk je namelijk niet. Tip van Arie Boomsma. Toen merkte ik dat ik ook mijn blauwe bril nog op had. Die heb ik sinds een aantal maanden op aanraden van mijn chronotherapeut, die mij met hulp van die bril een nieuw slaap-waakritme heeft aangeleerd. Vroeger ging ik tukken als ik moe was, maar dat is echt achterhaald. Schadelijk zelfs.  Wopke vertelde dat hij in een luxe Brusselse hotelkamer zat en dat hij verdrietig was. Terneergeslagen. Ik wilde hem vragen hoe dat kwam, maar ik deed dat niet. Op aanraden van mijn communicatie-adviseur. Je moet de patiënt niet te vroeg onderbreken. Als je hem laat babbelen komt hij vaak zelf met de kwaal en daarna de oplossing. Toch vroeg ik na een tijdje waarom hij zich zo down voelde. Zijn antwoord was simpel: het Schettinogevoel. Ik begreep hem. Francesco Schettino was de kapitein die op 13 januari 2012 als een van de eersten het zinkende cruiseschip Costa Concordia verliet. Het schip had onder water een rots geramd omdat het te dicht langs de kust voer. Dat kwam weer omdat een van de bemanningsleden naar zijn moeder op de wal wilde zwaaien. Heerlijk Italiaans verhaal. Daarom wil ik daar gaan wonen. Ik stelde hem gerust. Je hebt het CDA inderdaad op uiterst laffe wijze verlaten, maar om het nou te vergelijken met een cruiseschip. Je was de laatste jaren niks meer dan een zeeverkenner op een krakkemikkig houtvlot. En je bent natuurlijk niet de enige die gevlucht is. Pieter, Mona, Hugo en zelfs topspits en politiek wereldwonder Lucille is ermee gekapt. Vooral dat laatste is een oorverdovende klap die nog lang zal nadreunen in Den Haag. Om over de criminele melkmuil Sywert nog maar te zwijgen. Hij was een tijdje het moreel kompas van jullie christenclubje.  „Maar”, zei Wopke, „het zit dieper. Ik voel me mislukt! Niet als praeses van Minerva waar ik zelfs de geuzennaam ‘Wopke de Wipper’ had. Dat waren mooie tijden. Ook niet bij Shell en zeker niet bij goocheltrukenproducent McKinsey waar we met zijn allen schofterig veel geld hebben verdiend. Maar mijn politieke carrière…”. Toen viel het stil. Ik durfde niet te reageren en zocht naarstig naar mijn pleister. Hij vervolgde: „Nu heb ik me door Mark hier laten droppen en ik heb het gevoel dat ik zowel in Nederland als in de rest van Europa keihard uitgelachen word. Niemand gelooft me. Niemand wil me. Niemand heeft me gefeliciteerd. Alleen mijn oude collega’s van Shell. Maar die vroegen vooral of ik ze zo nu en dan wilde bellen als ik nieuws had. Ik voel me zo’n politieke loser.” Ik zweeg nog steeds en dacht onderhand aan Omtzigt, die binnenkort na zijn verpletterende verkiezingsoverwinning aan de Volendamse BBB-voorvrouw Mona gaat vragen of zij zijn premier wil worden.  Zachtjes huilde Wopke: „Zal ik aan ze vragen of ze mij er dan uit willen gooien of kan dat niet?” Ik drukte de pleister op mijn mond en dacht: de Spaanse voetbalbond zoekt binnenkort een nieuwe voorzitter.  Toen hing ik op. Mijn vrouw sliep als een bos bloeiende rozen. Ik dacht: arme Wopke en belde mijn slaapbegeleider. Arie was gelukkig nog wakker.</p>]]></description>
      <guid>https://nrc.nl/nieuws/2023/09/02/wopkecoach-a4173342</guid>
      <pubDate>Sat, 2 Sep 2023 05:59:31 +00:00</pubDate>
    </item>
    <item>
      <title><![CDATA[Hertenkrampen]]></title>
      <description><![CDATA[<p>Als je een paar weken op Sicilië bent geweest en daar de zwervende bedelkatten en hongerige huilhonden wanhopig om een hapje eten hebt zien smeken, dan mag je bij thuiskomst proestend over de keurig aangeveegde vloer van Schiphol rollebollen omdat je hoort dat hier in ons land de hertenkampen zo goed als zeker gesloten gaan worden omdat… Ja waarom eigenlijk? Zijn de dieren te heteroseksueel? Te weinig inclusief? Willen ze, behalve de kip dan, niet ‘hen’ genoemd worden? Weigeren ze de door de overheid verplicht gestelde glutenvrije havermelk te drinken? Of smachten ze naar een onbevlekt ontvangen girafje in het park? Waarom zou je die onschuldige bokjes, geitjes, bambi’s en een enkele schele pauw, die al jaren van iedereen oude boterhammen gevoerd krijgen, hun gezapige kampje afnemen? Omdat een of andere wetenschappelijke idioot heeft verzonnen dat die beesten het beter hebben in het wild? Welk wild? In de Noord-Hollandse Waterleidingduinen waar ze geruimd worden omdat ze anders het race-autootje van onze Max zouden kunnen beschadigen?  Bij de Oostvaardersplassen waar ze zo goed als zeker uitgehongerd in de laatste sneeuw eindigen? In het Kroondomein, waar onze koning met zijn doorgefokte adellijke vriendjes de diertjes kapot mag schieten omdat hij daarmee zogenaamd de wildstand op peil houdt? Ik hoop zo dat onze vorst met het schaamrood op zijn koninklijke kaken heeft gekeken naar Zomergast Bibi Dumon Tak, die ons twee weken geleden glashelder uitlegde wat een kulargumenten jagers gebruiken om hun puberale bloeddorst te legitimeren.  Over dierenbescherming gesproken: tijdens mijn vakantie las ik het verhaal van een zootje zweefteven en zwabberreuen die aan alpacayoga doen. Wat? Alpacayoga! Als Zuid-Amerikaanse eenhoevige ben je ooit naar het koude Europa gehaald en dan sta je opeens in een weitje in het Brabantse Vorstenbosch tussen wat treurige tenenlezers die heel slecht een kraanvogel nadoen. Meer een mengkraanvogel. Als ze dat nou eens verbieden in plaats van die onschuldige hertenkampen? Ik smeek onze toekomstige premier en messias Pieter Omtzigt bij aanvang van zijn nieuwe baan dit onzalige plan onmiddellijk terug te draaien.  Heerlijk trouwens om te zien hoe blij iedereen is met Pieter zijn partijtje met die rare naam. Het absolute dieptepunt van deze week waren de journalistieke zwaargewichten van Hart van Nederland die met draaiende camera zijn binnengedrongen bij de niet meer zo heldere moeder van Omtzigt. Wat een schoolkrantgluiperds. John de Mol moet dat gajes  op staande voet ontslaan. Of nog erger: hij moet ze de boekhouding van Peter Gillis op orde laten brengen. Inclusief de belastingaangiften. Dan is-ie ze voorlopig tien jaar kwijt.  Gaat de Heilige Pieter Omtzigt het redden? Of wordt Timmermans de baas van ons land? Veel mensen vinden hem een ijdeltuit, maar toen ik zag hoe hij zich deze week aan de leden van zijn splinterpartijtje presenteerde, dacht ik: dat valt wel mee.  Frans ging gehuld in een jasje en een spijkerbroek die hem veertig kilo geleden nog prima stonden. Hij toonde met deze gewaagde kledingcombinatie aan dat hij heel goed kan bezuinigen. Inmiddels gaat de Haagse leegloop door. Vera Bergkamp weg. Het schijnt dat Arib D66 onmiddellijk heeft gecondoleerd met het smartelijke verlies. Dat was een tip van Poetin. En Attje Kuiken. Voorlopig alleen uit de Kamer. Ze gokt duidelijk op een functie elders. Minister Kuiken zou ik niet op Landbouw zetten. Of wilde ze het Brusselse schnabbeltje van Wopke?  Maar erger: Kees van der Staaij stopt er mee. De door God zelf gezonden stem van de Veluwe, Staphorst en Urk.  Een ouderwetse voet-bij-stuk-politicus. Hij zal gemist worden. Ik hoop dat hij bij zijn afscheid recht op zijn mond gekust wordt door Sylvana. Op zijn Spaans. Gewoon omdat mij dat leuk lijkt.  Maar het is een ware exodus. Ook de panda’s uit Ouwehands Dierenpark gaan weg. Een vriend van mij vindt dat verschrikkelijk. Hij nam een keer per jaar zijn vrouw mee naar de Chinese beren en zei dan steevast tegen haar: „Kijk, die hebben ook maar een keer per jaar seks.”  En dan? Dan gingen ze thuis een populair datingprogramma kijken.</p>]]></description>
      <guid>https://nrc.nl/nieuws/2023/08/26/hertenkrampen-a4172819</guid>
      <pubDate>Sat, 26 Aug 2023 05:59:32 +00:00</pubDate>
    </item>
    <item>
      <title><![CDATA[Koffie & Coke]]></title>
      <description><![CDATA[<p>In het Siciliaanse Catania zat ik op een terras terwijl de as van de Etna in het schuimige hartje van mijn cappuccino dwarrelde. Hierdoor gingen mijn gedachten vanzelf naar de onlangs gearresteerde begrafenisondernemer, die in een Rotterdams uitvaartcentrum een professioneel drugslab runde.  In de oven pruttelden tijdens de crematie de ketels vrolijk mee. De lijkbidder werd betrapt omdat de spatlappen van zijn rouwauto over de grond sleepten. Er lag voor honderden kilo’s aan grondstoffen in de kist. Of er ook nog een lijk bij lag? Ik hoop het.  De dood doet het sowieso goed hier op Sicilië. Eigenlijk in heel Italië. En dat komt door die rouwadvertenties die ze overal op de muren plakken. Zowel in dorpen als in steden. Vaak met zeer slechte foto’s van de dooie. Zo slecht dat je denkt: goed dat je leven klaar is.  Ik vind die aangeplakte advertenties wel wat hebben. Heel goed dat je de hele dag geconfronteerd wordt met het onvermijdelijke dat ons allemaal te wachten staat. De dood moet de gehele dag zichtbaar zijn zodat je er alles aan doet om gelukkig te leven. Dat scheelt een hoop antidepressiva. In Modica zaten deze week in de schaduw van de grote Duomo di San Giorgio een stuk of vijftien stokoude mannetjes met elkaar op wat wankele stoeltjes te keuvelen, terwijl er achter hen een groot bord hing met wel dertig nauwelijks nog leesbare rouwadvertenties. Allemaal verbleekt door de zinderende zon. Deze oude mannen weten natuurlijk allemaal dat ze er binnen twee à drie jaar zelf tussen hangen. De combinatie van de mannen en het grote bord, dat een beetje doet denken aan zo’n wand waar onze politieke partijen binnenkort hun leugens op hangen, ontroerde me.  Voetbalvader die opkomt voor zijn zoon heeft wel iets vertederends Waar de oude mannetjes het met elkaar over hadden? Geen idee. De afstand was te groot en mijn Italiaans is te belabberd. Ik kan alleen maar gissen. Misschien hadden ze het wel over een beroemde Italiaanse voetballer, die vroeger de moeilijkste vrije trappen van grote afstand meedogenloos en onhoudbaar voor elke keeper in de bovenhoek kogelde.  En dat deze voetbalvedette nu een vroegere trainer van zijn zoontje op tv beticht heeft van duistere dealtjes met bevriende zaakwaarnemers.  Alleen maar omdat de trainer het zoontje te weinig opstelde. In de ogen van de voetbalvader was het jochie zeer talentvol. De trainer dacht daar iets genuanceerder over. De voetbalvader die opkomt voor zijn zoon heeft wel iets vertederends.  Zo ken ik het verhaal van een redelijk grote hockeyclub waar een jeugdtrainer bijna ontslagen werd omdat hij het zoontje van een van de bestuursleden niet selecteerde voor het hoogste team. We hebben het over de D-selectie. Jochies van elf.  Wat ik hiermee wil zeggen? Dat de meeste sporters hartstikke zielig en verschrikkelijk rancuneus zijn. Behalve bij het tennissen en het turnen dan. Gelul over oud zeer van voetbalvaders en trainers en kroegroddels en duistere dealtjes is iets voor de derderangs Berlusconi-zenders hier in Italië.  Wij kennen dat soort  voetbalkransjes niet. Ja, misschien bij de commerciëlen. Maar niet bij de NPO en zeker niet bij de alom gerespecteerde onafhankelijke NOS. Inmiddels zit ik in Palermo. Net als Napels een stad naar mijn hart. Ruw, rauw en recht voor zijn raap. Er hangt een prettig soort gezelligheid. De receptionist van het hotel is verguld met mijn complimenten. Of ik de stad niet smerig vind? Ik leg hem uit dat ik in Amsterdam woon en dat daar de zwervers tegenwoordig alle prullenbakken leegtrekken op zoek naar lege blikjes en flesjes waar sinds kort een beetje statiegeld op zit. En alle vuilniszakken worden massaal opengescheurd. Nee, jullie Palermo is een El Dorado vergeleken met onze grachtengordel. Jullie stad is een walhalla. ’s Avonds op een roerig terras eet ik met mijn vrouw een sublieme pasta en denk ik na of het waar is dat voetballers op tv niet stompzinnig moeten ouwehoeren. Ik vraag me af of dat ook voor Johan Derksen geldt. Het antwoord is ‘nee’. Want? Derksen kon namelijk niet voetballen. 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2023/08/18/koffie-coke-a4172303</guid>
      <pubDate>Fri, 18 Aug 2023 05:59:32 +00:00</pubDate>
    </item>
    <item>
      <title><![CDATA[Paniekvoetbalpoging]]></title>
      <description><![CDATA[<p>De Tweede Kamer loopt nog harder leeg dan Ajax en Allah heeft de Koranbranden in Scandinavië geblust door Hans erop af te sturen. Ik moet een beetje lachen om die orkaan, omdat al die brave wandelboomers, die mij de afgelopen weken op uiterst cynische toon veel succes wensten in het uitgebrande en verkoolde Italië, nu aan een stil Noors fjord of in een verlaten Zweeds woud op het dak van hun campertje bibberend op hulp zitten te wachten. En op mooier weer. Maar volgens de Noorse premier gaat dat nog even duren. Het ergste moet nog komen. Ik zit ondertussen op een gezellig Italiaans familiestrandje en  vermaak me kostelijk met het nieuws over de laatste stuiptrekkingen van de politieke splinter CDA. De voorzitter is vertrokken omdat ze achter zijn rug over hem zaten te roddelen. Anoniem. Hij wilde die bolle Bruls als lijsttrekker en dat wilde verder niemand. Zelfs Bruls zelf wilde dat niet. Ik moet vooral lachen om het woordje ‘anoniem’. Dat is knap om, als je nog maar met zijn drieën bent, op die manier over iemand kwaad te spreken. Want verder is echt iedereen vertrokken bij het CDA. Wopke, Hugo en Heerma hebben het zinkende schip als gediplomeerde ratten verlaten, Volendamse Mona heeft zelfs haar lidmaatschap opgezegd en Omtzigt was natuurlijk al lang vertrokken. Vorige week heeft het partijbestuur nog een zielige paniekvoetbalpoging gedaan om het met hem bij te leggen, maar ze worden nu door iedereen nog harder uitgelachen. Zowel binnen als buiten de partij. Zelfs de Veluwe ligt blauw. Als de voorspellingen kloppen krijgt Omtzigt binnenkort zesenveertig keer meer zetels dan zijn oude vermolmde christenpartijtje. Tenminste: als het het CDA nog lukt om überhaupt één karig stoeltje te bemachtigen. Het oude krukje van Sylvana. Naast Thierry en Eerdmans. Lekker geiten met Henk Krol.  Omtzigt krijgt zesenveertig keer meer zetels dan zijn oude partijtje Zielig? Nee, natuurlijk niet. Lafbekken, die Sywert na zijn smerige mondkapjestruc niet meteen op staande voet de partij uit flikkerden, verdienen niet beter. Ze gaven de criminele melkmuil de kans om zelf netjes op te stappen met een of andere hypocriete verklaring. Zielig zootje. Opheffen die handel. Allemaal een functie elders.  Het is prettig gniffelen op een Siciliaans strandje. Vooral als je leest hoe lekker het in ons land gaat. De zaak-Arib bijvoorbeeld. Over anoniem roddelen gesproken. Ik ben zo benieuwd wat in 2033 de slotsom van dat degelijke onderzoek naar onze voormalige Kamervoorzitter zal zijn. Of is 2033 te vroeg? Ben ik dan te optimistisch? Is de kans groter dat er dan een tussenrapportage plaatsvindt? En mag Arib die lezen? Of krijgt zij de zwartgelakte versie? En is dan al bekend waar de verduisterde elf miljoen bij landsadvocaat Pels Rijcken uiteindelijk gebleven is? Of weten ze dat daar al lang en houden ze zorgvuldig hun keurige mondjes? En hebben de Groningers dan hun aardbevingsgeld al? En de Toeslagenouders? Zomaar wat vragen van een columnist op vakantie op een eiland dat als corrupt en weinig transparant bekendstaat.  Toen kreeg ik een telefoontje van een zeilende vriend die gisteren bij Portugal is aangevallen door een clubje orka’s. Hij vroeg me of De wraak van de orka’s een mooie titel voor een kinderboek is. Een modern sprookje over dieren die zich op een nacht massaal bevrijden. Koeien schoppen de melkrobots van zich af en gaan op zoek naar hun gekiste kinderen, varkens breken uit hun schuren en wroeten woedend heel Brabant om, vissen ontvluchten hun kwekerijen en verdwijnen in de plastic oceaansoep en kippen zetten massaal een keel op en kakelen heel gelovig Barneveld naar de rand van een psychose.  Te veel moraal, dacht ik en kreeg daarna een appje van een van mijn trouwe theatertechnici. Hij wilde weten wat ik ervan vind dat Taylor Swift de 50 miljoen euro winst die ze met haar tournee gemaakt heeft, uitdeelt aan haar crew. Of dat bij ons ook een goed idee is.  Op dat moment verscheen een wankel bootje drenkelingen aan de horizon.  Ik zuchtte diep en dacht: volgend jaar lekker naar Hawaï. Correctie (14 augustus 2023): In een eerdere versie van dit artikel werd gerept over een Noorse president. Noorwegen heeft geen president maar een premier. Dat is hierboven aangepast.</p>]]></description>
      <guid>https://nrc.nl/nieuws/2023/08/11/paniekvoetbalpoging-a4171777</guid>
      <pubDate>Fri, 11 Aug 2023 05:59:32 +00:00</pubDate>
    </item>
    <item>
      <title><![CDATA[Wat de jongens in Sevilla deden? Golfen]]></title>
      <description><![CDATA[<p>Deze week sprak ik een oude vriend, een Gooise cowboy die ooit veel oud geld erfde van zijn ouders en die ook nog eens heel slim met een rijke dame trouwde. En nog slimmer: hij is niet van haar gescheiden.  Deze vriend praat mij altijd graag bij over de nieuwste trends binnen de betere kringen.  Zo weet ik nu dat half Blaricum en Laren in Spanje woont omdat het daar nooit regent onder het golfen. Lijkt mij van levensbelang.  Verder had hij vrolijke verhalen over met elkaar trouwende corpsballetjes. Zijn zoon was getuige bij zo’n huwelijk geweest en hij schetste het programma van de weken rond de huwelijksvoltrekking, die mijn vriend steevast ‘het vonnis’ noemde.   Allereerst was er weken voor het vonnis een brunch op het buiten van de papa van de bruid zodat het bruidspersoneel elkaar beter kon leren kennen. Het woord snuffelen viel. Mama, van wie papa gescheiden is, gaf de week daarna een aangeklede borrel. Snuffelborrel stond er op de uitnodiging. Daar waren ook de broers en zusjes van de aanstaande bruid en bruidegom bij. Volgens mijn vriend viel er niet veel te snuffelen omdat ze allemaal bij elkaar op school, de hockey- en de studentenvereniging hadden gezeten. Gezeten? Gelegen kwam dichter bij de waarheid.  Na deze twee bruidsfeestjes gaf de vader van de bruidegom een exclusief diner. In een sterrentent op Ibiza. Waarom daar? Gewoon voor de lol. Zijn ouders waren nog bij elkaar dus van die kant bleef het maar karig bij één feestje. Daarna kwam er nog een bachelors voor hem in Sevilla en zij kreeg een mutsenweekend in Boedapest, waar de bruid een rare jurk aan had en alle Hongaarse mannen om een kus moest vragen. Aan het eind lieten alle dames zich uitbundig masseren in een beroemd badhuis. Mijn vriend wist niet of dat met ‘happy ending’ was.  Hij gokte van wel. Wat de jongens in Sevilla deden? Golfen. Wat moet je anders? Daarna kwam het huwelijk zelf in een Italiaans dorpje met een romantisch kerkje. Daarin trouwden ze, want dat vonden beide families te mooi om waar te zijn. Zowel de bruid als de bruidegom hadden nog nooit een godshuis van binnen gezien en ook voor de ouders was het decennia geleden dat ze een keer naar een nachtmis waren geweest. De bruid had onder een stukje Gregoriaans zanggenot aan haar aanstaande gevraagd waarom die man daar bloot aan dat kruis hing. Na afloop werden er witte duiven losgelaten en was er ook gehuild.  Ik vroeg of het feest alleen met de twee rijke families was, maar dat was een domme vraag. Er waren wel tweehonderd vrienden bij en die studentjes hadden de reis allemaal zelf moeten betalen. Zijn zoon had dit najaar trouwens nog drie van dit soort feestjes. Verder was de bijeenkomst hilarisch omdat de moeder van de bruid niets te maken wilde hebben met die hoer waar papa al jaren mee is. Die tochtige snol werd gedoogd, maar mama wilde tijdens het diner niet met haar aan een tafel. Tijdens het feest na afloop van het diner had de vriendin van papa een dansvloerverbod, waar ze zich mede door iets te veel champagne met moeite aan gehouden had. De huwelijksreis van het intens gelukkige stel was niet naar Wit-Rusland of Polen. Die twee landen stonden niet op het wensenlijstje. Te weinig zon en amper golfbanen. We dronken op de gelukkige huwelijken en namen het leven nog even door. Vooral om de lafbekkenbrief van het CDA aan Pieter Omtzigt moesten we lachen. Mijn vriend memoreerde het moment dat mevrouw Omtzigt ooit na het stemmen op haar man door het CDA bedankt werd voor haar stem op Hugo de Jonge.  Volgens Wopke een computerfoutje. Mijn voorstel? Een hacker zoeken die na de komende verkiezingen ervoor zorgt dat alle CDA-leden een appje krijgen met de tekst: Bedankt voor uw stem op Pieter Omtzigt.  Toen vertelde mijn vriend dat hij komende maand onbereikbaar was. Vakantie? Nee, zijn dochter gaat trouwen.  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/08/05/puur-geluk-a4171319</guid>
      <pubDate>Sat, 5 Aug 2023 05:59:33 +00:00</pubDate>
    </item>
    <item>
      <title><![CDATA[Fikkies]]></title>
      <description><![CDATA[<p>Zal de inmiddels tachtigjarige Mick Jagger ooit vingertips aan vrouwelijke probleempubers hebben gegeven? Of mentaal onzekere bakvisjes een foto van zijn opgewonden piemeltje hebben gestuurd? En zal hij zijn mobiele nummer wel eens aan pukkelige brugklasmaagden hebben gegeven om met hen de appgroep Masturbeertje Pippeloentje te beginnen? Of pakte Jagger het tijdens zijn carrière grootser aan? Volgens mij gaf hij de vingertips veelvuldig live aan volwassen vrouwen in de bruidssuite van een vijfsterrenhotel.  Soms wel aan drie tegelijk.  Grappig dat Mick op dezelfde dag jarig is als de kleinzoon van de beroemde Amsterdamse politieman De Cock (met cé-o-cé-ka!). De Cock is een grappige naam in dit geval. Afgelopen woensdag, de 26ste, was hun verjaardag. Dus hebben ze hetzelfde sterrenbeeld. Er zijn vast wel astrologische zweefmolens die dit kunnen duiden, maar zelfs ik snap dat Jupiter op 26 juli 1943 gunstiger stond dan op die datum in 1978. De onfortuinlijke kleinzoon van De Cock was deze week minder jarig dan de topfitte voorman van de Rolling Stones. Minder jarig. Grappig? Ja!  Wel zielig dat de verdachte piemelpatser Thijs R. al zo dement is. Hij was in de Assense rechtbank zoveel vergeten. Ik hoorde van een collega dat dat niet nieuw is. Door zijn exen werd hij al ‘Rutte’ genoemd.   Op diezelfde 26 juli werd bekend dat de intrigerende popster Sinéad O’Connor was overleden. Jezus wat hield ik van die vrouw. Niet alleen door haar prachtige muziek, maar ook omdat ze in 1992 een foto van de paus live op tv verscheurde. Daarmee protesteerde ze tegen het verzwijgen van het seksueel misbruik van minderjarigen binnen de Rooms-Katholieke Kerk door glibberige pedopriesters. Deze actie viel bij veel mensen niet goed. Men vond haar verward en het kostte de Ierse zangeres een groot deel van haar populariteit. Maar waarom verward? Omdat ze de gruwelijke waarheid vertelde? Ze wilde maar een ding duidelijk maken: oude mannen moeten met hun tengels van kinderen afblijven. Ook digitaal. Maar dit is allemaal klein bier als je het vergelijkt met de echte wereldproblemen. Zoals in ons eigen Europa waar het op dit moment op alle gebied faliekant misgaat. Oorlog en verwoestende hagelstenen in Noord-Italië. Die hadden beter als bluswater op het brandende Griekenland of Sicilië kunnen vallen. Het lekkerste van die Zuid-Europese fikkies zijn de klagende toeristen die terugkeren op Schiphol en meteen zeuren dat hun caravan door de vlammen verzwolgen is.   Geen woord over de arme Grieken of Sicilianen die alles kwijt zijn, maar nee, lekker jammeren over je eigen geblakerde sleurhutje en oververhitte barbecue van twee tientjes. Ook belangrijk: of de verzekering alles gaat vergoeden en of de reisorganisatie je niet-geconsumeerde vakantieweekje terugbetaalt.  Ja, ja, problemen. Heb je net je eigen leven gered door heel hard uit een vuurzee te rennen, maar nog geen minuut terug op Hollandse bodem zit je alweer zuinig te simmen over centen. Misschien moet het ministerie van Buitenlandse Zaken snel een paar bosbrandcoaches en hagelbuibegeleiders op de luchthaven stationeren.  Wij hebben natuurlijk ons eigen fikkie in de Waddenzee. Het brandende parkeerschip met ongeveer 3.800 auto’s. Terwijl het zeewater sowieso al veel te warm is. Een milieuramp dreigt. Grappig als het schip kapseist, de lading gaat schuiven en de auto’s uiteindelijk aanspoelen op de stranden van het autovrije Vlieland en Schiermonnikoog. Zou die vaarroute, die zo vlak langs de prachtige Waddeneilanden loopt, niet verboden moeten worden? Het ging al een keer mis met die containerramp en al die plastic korrels op het strand van Schiermonnikoog.  Moet de politiek niet ingrijpen?  Ik vrees dat de VVD het vooral erg vindt voor de Aziaten die op die bijna vierduizend auto’s zitten te wachten. Da’s pas een ramp! En nu ga ik lekker zelf met vakantie. Waarheen? Florida. Daar is het zeewater namelijk 38 graden en verbleekt het koraal angstaanjagend. Dus ik ga daar lekker mijn oude tanden witten? Nee, hoor. Iets veel belangrijkers. Mijn anus bleken. Waarom? Op verzoek van de pastoor. Ik zit met hem in een appgroep. Hoe die appgroep heet? I can’t get no satisfaction! 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2023/07/29/fikkies-a4170809</guid>
      <pubDate>Sat, 29 Jul 2023 05:59:33 +00:00</pubDate>
    </item>
  </channel>
</rss>
