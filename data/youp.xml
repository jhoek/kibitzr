<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[De rillende rechter]]></title>
      <description><![CDATA[<p>Woensdagavond zag ik Ajax kansloos verliezen van een tegenstander die er op één speler na ook niet zoveel van kon. Toen die spits met een pingel zijn zuivere hattrick had voltooid liep het stadion leeg. De laffe mooiweersupporters gingen op huis aan en wij bleven met een klein clubje diehards treurend achter. Vlak voor het eindsignaal stapte de scheidsrechter op mij af met de vraag of ik wilde affluiten. Ik keek hem raar aan. Toen vertelde hij dat hij die ochtend had gelezen dat een medewerker van een Nederlands crematorium aan een rouwende familie had gevraagd om zelf de oven aan te steken. Dus leek het hem een mooi symbolisch moment dat ik als een van de laatste trouwe supporters…. Verder had de man nog een tip. Bijbelvast vertelde hij hoe Jezus ooit de tempel schoon had geranseld met een zweep. Hij wees op de overkant vol ijdele bobo’s en mompelde: „Een wespennest in een slangenkuil. Opzouten allemaal!” Daarna werd het donker in het stadion. Er brandde alleen nog licht in de skyboxen van de directie, de zich bekocht voelende sponsor en de raad van commissaris (er is er nog maar eentje over). In de rest van de boxen, die normaal gevuld zijn met zuipschuitende kaviaarkleuters, cryptomaffiosi en andere onduidelijke geldwolven, was het donker. Aardedonker en doodstil. Boven ons gonsden een paar eenzame drones. Vroeger waren die van PSV, Feyenoord, Juventus en Barcelona. Zij wilden toen dolgraag weten hoe het grote ongenaakbare Ajax dat toch allemaal flikte. Maar nu waren het de tweedehands drones van Spakenburg, Kozakken Boys en Vitesse. Zij hoopten op een paar roestige, niet al te manke afdankertjes die bij het groot vuil zouden worden gezet. Terwijl wij onze supporterswonden zaten te likken zagen we in de laatste verlichte boxen wat scheldende schimmen tegen elkaar tekeergaan. Het galmde door de lege Arena dat clubicoon Johnnie de volgende dag geofferd zou worden en dat directeur Kroes zijn positie ter beschikking ging stellen. Wel op voorwaarde dat de rest van het zootje hem aan het eind van het seizoen zou smeken om te blijven. Ondertussen verlangde iedereen openlijk naar de tijd dat Overmars nog met zijn lul liep te zwaaien. Ik dacht ondertussen aan Elon Musk. Zou hij met zijn douceurtje van duizend biljoen het Amsterdamse amateurclubje niet willen redden? Onderweg naar huis liep mijn telefoon vol met cynische en ironische appjes van mijn Rotterdamse en Eindhovense vrienden. Zelfs in Alkmaar werden we keihard uitgelachen. Na een nacht slecht slapen sprak mijn vrouw troostend dat ik moest proberen om het te vergeten. Ik moest even afstand nemen. Misschien hielp een verre reis. Ik vertelde haar dat ik daar als arme pensionado geen geld voor heb. Toen ze ’s avonds thuiskwam schrok ze. Want? Help, haar man was klusser. Ik was bezig met het bouwen van vijf kooien. Ze vroeg zich af waar die in godsnaam voor nodig waren. Mijn antwoord was simpel: „Pleegkinderen. Drie per kooi. En daar zetten we ze naakt in. Vastgeketend. Zodat ze zichzelf geen pijn kunnen doen. En als ze lastig worden dan ranselen we ze af. En ze krijgen geen toilet. Wel honger.” Mijn vrouw vroeg zich af welke hondsdolle ratten me hadden besnuffeld. Ik antwoordde dat we 1.400 euro per kind gaan vangen en dat dat 4.200 euro per kooi is. Maal vijf wordt dat 21.000 euro per maand. Wel wat extra energiekosten omdat we de kooien onder stroom moeten zetten. Ik liet haar de beelden zien van de rillende rechter die de martelingen van het Vlaardingse meisje vol ongeloof voorlas. Arme man. Toen stotterde mijn vrouw vol verbazing: „Maar als die kinderen op school vertellen dat ze worden mishandeld? En we worden toch gecontroleerd door de Kinderbescherming en andere instanties?” Ik las haar daarop de rest van het rechtbankverslag voor. Terwijl mijn vrouw angstig zweeg droomde ik van een bubbelende jacuzzi in de tuin. En van een skybox bij het dan uit zijn as herrezen Ajax. Maar dat duurt nog even. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/07/de-rillende-rechter-a4912133</guid>
      <pubDate>Fri, 7 Nov 2025 05:59:06 +0000</pubDate>
    </item>
    <item>
      <title><![CDATA[Op een grote paddostoel]]></title>
      <description><![CDATA[<p>Vorige week zaterdag reed ik ’s morgens vroeg door de IJ-tunnel en schepte bijna een voetganger die slalommend over het wegdek fladderde. Eerst dacht ik aan een zwevende kiezer. Tot ik me realiseerde dat het Amsterdam Dance Event bezig was. Overduidelijk een jongen die te diep in de pot met pillen had gekeken. Even later was ik thuis omdat ik bezoek zou krijgen van een vriend die niet kwam opdagen, maar die mij wel na een half uur appte met de vraag waarom ik niet opendeed. Hij stond voor het huis waar ik al een jaar niet meer woon. Ook hij was de avond ervoor wezen dansen. Hij voelde dat aan zijn benen en ik zag het aan zijn ogen. Toen we lunchten vertelde hij over het gelukzalige paddenstoelengevoel. Of ik dat kende? Waarop ik zei dat ik wel eens een Italiaans truffeltje over mijn pasta raspte. Dat bedoelde hij niet. Nee, paddenstoelen, aardse lekkernijen en wat voor bevrijdend effect dat spul op mijn vastgeroeste hersenen zou hebben. Ik kreeg een website en hij legde mij uit hoe ik ze moest klaarmaken. Woensdag had ik alles in huis en in mijn werkkamer maakte ik de boel klaar. Met citroen. Daarna nam ik het stukje bij beetje tot me. Drie tot vier uur zou ik van het hallucinerende riedeltje mogen genieten. Na een half uur ging ik onzeker naar beneden en trof ik mijn vrouw in een nogal opgewonden toestand. Ze was samen met een van onze dochters de woonkamer aan het behangen. De dames waren allebei poedelnaakt. Ik voelde dat ik dit volstrekt normaal vond en ging er dus niks van zeggen. Ze waren duidelijk vrij. Ook kreeg ik van mijn vrouw wat naaktfoto’s van onze andere dochter. En ze vertelde dat ze een geluidsopname had gemaakt van onze zoon die seks had met zijn vriendin. Gewoon met haar telefoon tegen de deur. Ik was te gelukkig om dat raar te vinden. Mijn dochter waarschuwde mij dat ik wel op mijn woorden moest letten want die tas op tafel nam alles op. Ik dacht: ja, dat doen tassen. Die opnamen zouden weer worden doorgespeeld aan een integere journalist van De Telegraaf, die met een onthullend artikel over mij bezig was. Dat vond ik ook niet raar. Daarom bestaat deze krant. Hun geletterde lezers hebben nou eenmaal behoefte aan dat soort informatie. In de kamer stond de televisie aan en daarop zag ik een geëmotioneerde oude man afscheid nemen van zijn politieke partijtje omdat hij er tot twee keer toe niks van gebakken had. Daarna logen allerhande partijgenoten dat ze hem gingen missen. Ik maakte mij vooral zorgen om zijn wachtgeld en begon tegen de tv te schreeuwen dat hij dat niet moest vergeten. Ik zag hem knakken. Later las ik dat dat buigen was. Daarna schakelden ze in de studio over naar een mevrouw die een onbegrijpelijke campagne had gevoerd en tot een week geleden op iets meer dan tien zetels stond. Omdat de schade mee was gevallen werd haar naam gescandeerd door een roedel dronken golfballen en danste ze alsof ze ook knetterstoned op het ADE stond. Opeens vloog Eddy van Hijum in zijn gele vliegtuigje door de kamer. Hij vroeg waar hij kon landen. Ik adviseerde hem: in de gang. Ons huis heeft geen gang. De vloer en het plafond probeerden elkaar te kussen en het echtpaar Knoops zat met Peter Plasman een potje te dobbelen met blinde dobbelstenen zonder ogen. Gelukkig niet bloot. Toen werd er wanhopig op het raam geklopt. Ik deed het gordijn opzij en zag een radeloze meneer die vroeg of hij alsjeblieft naar binnen mocht. Hij was dakloos omdat hij aan een veel te jong meisje had gesnuffeld. Ik vroeg hem om zijn naam. Wij laten namelijk alleen keurig volk binnen. Geen tuig. Ik vroeg drie keer aan de onverlaat hoe hij heette. Hij begreep me niet. Uiteindelijk huilde hij met lange halen: „Andrew”. Helaas, deze viespeuk kwam er bij ons absoluut niet in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/31/op-een-grote-paddostoel-a4911539</guid>
      <pubDate>Fri, 31 Oct 2025 05:59:06 +0000</pubDate>
    </item>
    <item>
      <title><![CDATA[Woordendiarreemitrailleur]]></title>
      <description><![CDATA[<p>Ajax belde. Ik vroeg meteen of ze me als commissaris wilden. Het antwoord was: ook! Maar er waren echt veel meer functies vacant. Of die kwamen binnenkort beschikbaar. Zoals? Directeur, trainer, hulptrainer, sponsor en als ik nog ergens een paar kicksen had liggen, dan mocht ik ze meenemen. Sjakie traint ook weer mee. Die staat zondag tegen Twente zelfs in de basis. Als laatste strohalm van Johnny Heitinga en Alex Kroes. Ik vertelde dat ik mezelf meer zag als motivatiecoach. Niet alleen voor het eerste elftal, maar ook voor het infame bestuur, de leeggelopen raad van commissarissen, de met een schraal saldo worstelende boekhouder, de volgevreten cryptokleuters in de skyboxen en dat ik speciaal even met Wappie Weghorst wilde praten. Om hem uit te leggen dat hij bij een voetbalclub speelt en niet bij een maffioos kickboksgenootschap. Alles was goed. Als ik de club maar kwam redden. Ik zei dat ik op dit moment balanceer op de rand van een mentale crisis. Te veel politieke debatten gevolgd. Ik kan geen lijsttrekker meer zien. Laat staan horen liegen. Afgelopen donderdag zag ik het Telegraaf-debat bij SBS dat werd geleid door onze nationale ‘Brugklasser des Vaderlands’ Wilfred Genee, die zichzelf met zijn toetertje en emmertje water waarschijnlijk wel grappig vond. In het publiek zaten uitsluitend bange lezers van het wakkere ochtendkrantje en sommigen mochten aan de politici een door een redactie bedachte vraag stellen. Die redactie bestond uit Wierd Duk, Ronald Plasterk en Leon de Winter. Dus geen vraag waarom Dilan te besodemieterd was om een paar onschuldige zieke Palestijntjes naar een Nederlands ziekenhuis te halen. Oplettende lezers zullen zich nu afvragen waarom ik afgelopen maandag, toen ik met mevrouw Yesilgöz aan een talkshowtafel zat, die vragen niet rechtstreeks aan haar gesteld heb. Het antwoord is simpel: ik werd die avond door deze woordendiarreemitrailleur volkomen omvergeblazen. Met mijn doorgaans behoorlijk grote bek kwam zelfs ik er niet tussen. Niemand trouwens. We werden na afloop door een speciaal nazorgteam afgevoerd naar een kliniek. Het was voor de artsen vooral een klusje om het snerpende stemgeluid uit onze oren te krijgen. Alleen een podcast met Arie Boomsma hielp. Maar terug naar het Telegraaf-debat. De politici ratelden hun riedeltjes tussen de veel te lange reclameblokken en na afloop gingen op alle zenders beroepsduiders elkaar in stroperige zinnen uitleggen wie er in hun ogen gewonnen had. Na komende woensdag is het hopelijk allemaal voorbij. Hoewel? Dan komt er eerst weer een of andere boterletter van het discutabele kaliber Gom van Strien de verkenner uithangen. Na de verkenner komt er een raar setje informateurs, dan een formateur, daarna een regering en ik hoop voor onze koning dat dat kabinet het langer dan acht maanden volhoudt. Anders blijft ie pendelen tussen zijn speedboot en zijn paleisjes. Voor je het weet gaat het op werken lijken. Nog vier dagen en dan weten we wie er na Geert de grootste wordt. Mij kan het niet zoveel schelen. Volgens mij zijn het stuk voor stuk matennaaiers. Bijvoorbeeld die zevendedagsadventist Niko Koffeman die een week voor de verkiezingen met zijn in Jezus gelovige zieltje die rare Esther en haar hele Ouwehands Dierenpark in de problemen heeft gebracht. Die twee hadden elkaar meer dan een jaar niet gesproken. Communicatief partijtje dus. En welke slimme Tilburgse VVD’er zal gelekt hebben over Esmah Lahlah die burgemeester van Tilburg wilde worden? Geen zin in vier jaar Frans Timmermans. Lekken mag niet, maar kiezers bedriegen mag zeker niet. Zelf heb ik woensdag maar één stille wens en dat is dat de palingpopuliste eruit geknikkerd wordt. Die kan ik sinds haar ranzige hospice-incidentje echt niet meer hebben. Maar iedereen weet: als dat gebeurt zit ze voor het nieuwe jaar bij JA21, de PVV of bij Thierry. Ik heb voor haar vertrek deze week hardop gebeden. Samen met koning Charles en de paus. Ik hoor u nu denken: je was toch gestopt met theater? Bijna. Ik doe alleen soms nog een klein schnabbeltje bij het theater van de lach. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/24/woordendiarreemitrailleur-a4910678</guid>
      <pubDate>Fri, 24 Oct 2025 05:59:07 +0000</pubDate>
    </item>
    <item>
      <title><![CDATA[Last van de overlast]]></title>
      <description><![CDATA[<p>Twaalf jaar geleden vertrokken wij uit de Amsterdamse buurt waar we 23 jaar met veel plezier met onze kinderen hebben gewoond. Toen zij weg waren was het huis te groot. Vorig jaar zijn we teruggekeerd. Oorzaak? Ouderwetse heimwee. We wonen nu aan een prettig speelpleintje in de door half Nederland intens gehate grachtengordel. Rond dat pleintje zit een aantal gemoedelijke kroegen. Als je ’s avonds laat je huis even beu bent kan je daar nog een prettig biertje drinken. Overdag schenken ze lekkere koffie en liggen er nog ouderwetse papieren kranten, die nog gelezen worden ook. Kortom: niks te klagen. Deze week zag ik op een avond wat krampachtige lijsttrekkers op tv die meelijwekkend op hun woorden zaten te letten. Elke verspreking kan hen een zeteltje kosten. Ondertussen vroeg ik me af of je als gewone Nederlander de vlag nog kan uithangen als je iets te vieren hebt zonder dat men denkt dat je zo’n xenofobe rechtse rukker bent. En al die NSB-vlaggen. Worden die ergens in elkaar gestikt of vonden veel van die zielenpoten zo’n schaamlap nog in een oude kist op zolder? Wie wat bewaart die heeft wat. Op dat moment ging de bel. Voor de deur stond een eenzame Jehovagetuige. Althans daar leek hij op. Een bang kijkend mannetje met een blocnote stijf onder zijn arm. Hij vertelde meteen waar hij precies woonde en dat de cafés rond zijn huis tot een uur ’s nachts open waren, dat daarna de terrassen nog opgeruimd werden en dat sommige kroegen ’s morgens vroeg de boel alweer gingen klaarzetten. U voelt hem al: hij wil daar iets aan doen. Hij had daar namelijk last van in zijn dure appartementje. Ik vertelde de man vriendelijk dat hij in dit geval aan het verkeerde adres was en wilde dus niet op zijn blocnootje. Waarna hij mijn buren ging lastigvallen met zijn geneuzel. Ik dacht: zal deze braaf ogende meneer niet naar buiten hebben gekeken toen hij zijn huis kocht? Je ziet toch meteen dat je een aantal zeer gezellige tenten tegenover je hebt. Kroegen die daar al honderd jaar zitten. Zaken waar trouwens nooit gevochten wordt, nimmer een volkszanger staat te lallen of lawaaierige Engelsen hun vrijgezellenfeestjes vieren. Waar kan je in godsnaam last van hebben? Opeens had ik spijt dat ik hem geen kopje koffie had aangeboden. Een bakje troost waaronder ik hem had kunnen uitleggen dat dit Amsterdam is en dat drinkende mensen daar nou eenmaal bij horen. Dat dat die stad zo gezellig en aantrekkelijk maakt. Dat het misschien beter voor hem is als hij zich gaat vestigen in een fijne doorzonwoning in een buitenwijk van Castricum of Heemstede. Gewoon een plek vol toekomstmuziek. Waar je tijdens je leven al de stilte van het kerkhof ervaart. Ik dacht aan mijn vader die in de binnenstad van Amsterdam opgroeide toen de koetsen over de keien ratelden, schepen dag en nacht hun ladingen op de kades losten en de stinkende stad nooit stil stond. Wat had ik die tijd graag meegemaakt. Draaiorgels, straatmuzikanten en verkopers met toeters die hard schreeuwend hun waren aanprezen omdat ze ook op driehoog-achter gehoord moesten worden. Hoe kan het toch dat allerhande provincialen het tegenwoordig leuk vinden om met veel tamtam in Amsterdam te komen wonen en dan, als ze er eenmaal gevestigd zijn, beginnen te tutmutsen over een in hun oren iets te gezellig terrasje tegenover hun huis? Want er zijn honderden van dit soort beroepszeikerds. Zijn dit niet gewoon types voor wie klagen een soort ademen is? Die ook wekelijks aan de lippen van De Rijdende Rechter hangen. Opeens ging er een felle scheut medelijden door me heen. Medelijden met de sneue lieverd met dat eenzame blocnootje die bij al die huizen gaat janken of ze ook zo’n last hebben van de overlast. Terug in de woonkamer vroeg mijn vrouw wie er aan de deur was. Ik keek haar triomfantelijk aan en zei: „Mijn nieuwe column.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/17/last-van-de-overlast-a4909566</guid>
      <pubDate>Fri, 17 Oct 2025 05:59:07 +0000</pubDate>
    </item>
    <item>
      <title><![CDATA[Omdat het moet]]></title>
      <description><![CDATA[<p>Zelden doe ik mee aan demonstraties of stille tochten. Dat is geen luiheid, maar meer een kwestie van realiteitszin. Ik schrijf liever een verontwaardigd stukje waarin men over mijn boosheid of verbazing kan lezen. Maar soms doe ik mee. Omdat het moet. Heel soms. Tot nu toe heb ik in mijn leven twee keer meegedaan en beide keren met succes. De eerste keer in 1981 met de kruisrakettendemonstratie. Toen was ik een van de 400.000 deelnemers op het Museumplein. Die bijeenkomst had absoluut nut want die krengen werden niet geplaatst. De tweede keer was afgelopen zondag op hetzelfde plein. Nu waren we met slechts 250.000 mensen die geen politieauto in de fik staken. En weer had het zin. Vier dagen later werd er in Egypte een voorlopig broos vredesakkoord getekend. Kortom: wilt u iets bereiken, vraag mij dan om even langs te komen. Maar weet: ik doe het maar eens in de vierenveertig jaar. Het leukste van die laatste voorlopige vrede in Palestina en Israël is dat een meelijwekkende Amerikaanse puber hoopte dat hij voor zijn bemoeienis met deze zaak in aanmerking zou komen voor de felbegeerde Nobelprijs voor de Vrede. Inmiddels is bekend geworden dat de Venezolaanse Maria Corina Machado die krijgt. Heerlijk nieuws. Ik kon een kleine glimlach niet onderdrukken. En velen met mij. Ik zag meteen een woedend kind stampend door het Witte Huis banjeren. Slaande deuren, glasgerinkel, schreeuwpartijen en angstig personeel dat eventjes heel ver bij de patiënt vandaan bleef. Tot hij afgekoeld was. Een huilende Repelsteeltje buiten zinnen die zijn dankspeech al klaar had. Daarin had hij alle veertig oorlogen die door hem persoonlijk beëindigd zijn willen noemen. Aan het eind van zijn dankwoord had hij als een volleerde Bokito een kwartiertje op zijn borst willen roffelen. En nu maar hopen dat hij niet zo boos is dat hij Netanyahu alsnog opdracht geeft om de laatste stukjes Gaza weg te bulldozeren. Ik kijk de komende dagen vol spanning naar het NOS Journaal. We kunnen niet anders doen dan duimen dat het in Israël goed afloopt. Ander vraagje: als de vrede inderdaad blijvend is en er geen bom meer valt, doen we dan wel mee aan het Eurovisie Songfestival? Misschien leuk als we dan Douwe Bob vragen om ons landje te vertegenwoordigen. Al is het maar om Leon de Winter en Wierd Duk te pesten. En dan vragen we Dilan Yesilgöz in het achtergrondballetje. Die is dan in between jobs en heeft dus alle tijd. Het NOS Journaal noem ik expres omdat dat binnenkort dreigt te verdwijnen. Tenminste als de PVV met steun van wat andere jojo’s na 29 oktober aan de macht komt. Deze week zag ik een discussie tussen Joop van den Ende en Fleur Agema, die haar ruzietje met Geert overduidelijk heeft bijgelegd. Ze valt weer ouderwets in katzwijm als ze de naam van de geblondeerde rattenvanger hoort. Maar uit dat gesprek met de oude wijze Joop bleek dat zij en haar partijtje de NPO zo snel mogelijk willen opheffen. Ze verkondigde dat in de inhoudelijk beste Nederlandse talkshow, die toevallig uitgezonden wordt bij de NPO. Ze had het ook bij het commerciële RTL Tonight kunnen vertellen, maar dan had deze boodschap alleen de moeder en de vriend van Peter van der Vorst bereikt. Hun enige kijkers. Joop vertelde hoeveel privé-geld hij in de loop van zijn lange leven in de cultuur gepompt heeft. Later bleek het 70 miljoen meer te zijn. Heerlijke vergissing op je ouwe dag. Maar als het aan Fleur en haar kompanen ligt, verdwijnt de NPO zo spoedig mogelijk. Ik vrees dat de musea, theaters, concertzalen en kunstsubsidies er dan ook snel aan moeten geloven. En in die lege gebouwen stoppen ze dan varkens, koeien en miljoenen kippen. Nee, geen asielzoekers. Die zoeken het maar uit. Ik denk dus dat ik eerder mee moet lopen met een broodnodige betoging. Eentje tegen de kaalslag van de cultuur. Ik doe zeker mee. Gelukkig heb ik tijd. Hoeveel tijd? Alle tijd! NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/10/omdat-het-moet-a4909151</guid>
      <pubDate>Fri, 10 Oct 2025 05:59:08 +0000</pubDate>
    </item>
    <item>
      <title><![CDATA[Lagereschoolmusical]]></title>
      <description><![CDATA[<p>Toen ik afgelopen woensdag psychiatrisch patiënte Marjolein Faber op de televisie bij Jeroen Pauw zag modderen, schoten er felle scheuten medelijden door me heen. Medelijden met Jeroen, maar ook met de arme asielzoekers, met het Nederlandse volk, met patiënte Faber zelf en met Peter Pannekoek, die dit jaar de oudejaarsconference mag verzorgen. Ik denk dat hij BNNVARA inmiddels gebeld heeft met de vraag of hij er een extra uurtje bij kan krijgen. Niet alleen voor Faber, maar ook voor de rest van het rechtse krapuul. Vooral voor voormalig buschauffeur Fredje Teeven, die op donderdag in hetzelfde programma tegenover Tim de Wit levensgevaarlijk zat te bazelen over doodzieke kinderen uit Gaza, die we volgens hem niet moeten gaan helpen. Ik weet niet of de man nog wel eens een bus bestuurt, maar ik zou niet instappen als ik u was. Hij is namelijk volledig de weg kwijt. Dat zie je trouwens ook al een beetje aan zijn brilmontuur dat volgens mij uit een Poolse feestartikelenwinkel komt en hem heeft veranderd in een stripfiguur uit een oude Donald Duck. Door zijn woorden was het in elk geval angstaanjagende televisie. Wat is er toch met ons land aan de hand dat we politici hebben die dit soort teksten publiekelijk durven uit te kotsen? Zonder enige schaamte. Te laf om genocide genocide te noemen, maar met veel gemak roepen ze dat we doodzieke kindjes niet gaan helpen. Ondanks dat we in de Nederlandse ziekenhuizen plek zat hebben en onze artsen bereidwillig klaar staan. Begrijp ik nou dat er misschien wel drie kinderen mogen komen? Volgens onze hakkelpremier Schoof is dat een grote stap. Ook lekker dat brilsmurf Teeven in dit geval de nareis-op-nareis-op-nareisleugen van Dilan nog even nieuw leven inblies. Gelukkig wordt hun partijtje binnenkort versplinterd. Het gezelligste nieuws deze week ging over de vallende bejaarden. Daar eindigen er namelijk elke dag dertig van op de spoedeisende hulp. Negen van die dertig kunnen daarna meteen gekist worden. Het scheelt een hoop verdrietig gehannes in bejaardenhuizen. De oudjes flikkeren massaal van laddertjes, struikelen over drempels, rollen van trappen en gaan kansloos onderuit op hun overmoedig gekozen racefietsen en fatbikes. Toen ik afgelopen maandag uitgelachen was over dit nieuwsbericht las ik meteen daarna dat de Nederlandse jeugd het leven mentaal niet meer aan kan. Geestelijke wrakken zonder enig motief om nog iets van hun leven te maken. De ene burn-out steekt de andere aan. Als de Russen nog plannen hebben om deze kant op te komen, raad ik ze aan om niet met een zwaarbewapend leger binnen te vallen. Gewoon twee roestige drones en een paar krachtige bladblazers zijn meer dan genoeg. Binnen een uur staan we met zijn allen braaf in een TikTok-rijtje te janken voor de ziekenhuizen. Ik heb zelf alvast een oorlogscoach in de arm genomen. En een labradoodle om niet te veel alleen te zijn. Het gesprek tussen Jeroen Pauw en patiënte Faber heb ik inmiddels drie keer teruggespoeld. Ik dacht steeds: dit zegt ze niet. Maar ze zei het wel. Zoals ze ook een paar keer op kinderlijke toon herhaalde dat ze toen de minister was. Ik keek naar een kinderklucht. Een lagereschoolmusical. Ondertussen windt het minder toerekeningsvatbare deel van Nederland zich serieus op over een twintigjarig meisje dat in de auto van een of andere zanger is gestapt. Dit deel van ons volk heeft een eigen clubblad en hun hoofdredacteur Evert Santegoeds is kraaiend blij dat hij daar een fotootje van heeft kunnen kopen. Alle talkshows hebben hier serieus aandacht aan besteed. Met deskundigen en al. Totaal in de war ga ik mijn weekend in. Wat ik ga doen? Met andere hooligans rellen op de golfbaan. Sinds de Ryder Cup vorige week is ook dat volstrekt normaal. Of zal ik naar de Rode-Lijndemonstratie gaan? Dat zijn wel veel vredelievende mensen bij elkaar. Kan ik dat nog aan? Italië is ook een mogelijkheid. Daar staakt driekwart van het land uit solidariteit met de Palestijnen. Daar kunnen wij als land iets van leren. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/03/lagere-schoolmusical-a4908399</guid>
      <pubDate>Fri, 3 Oct 2025 05:59:08 +0000</pubDate>
    </item>
    <item>
      <title><![CDATA[Eelcoot &amp; Bie]]></title>
      <description><![CDATA[<p>Het schijnt dus dat mensen die geestelijk in de war zijn in eerste instantie niet naar hun huisarts of een andere hulpjojo gaan, maar steun zoeken bij dokter ChatGPT. Het voordeel van deze hulppost is dat er geen vaste spreekuren zijn. De dokter is 24/7 bereikbaar en heeft regelmatig meer dan tienduizend patiënten tegelijk in de spreekkamer. Daarna komen ze bij hun eigen hulpverlener van vlees en bloed met de door de chatbot gestelde diagnose. Ze weten ook al welk medicijn ze moeten spuiten of slikken. Eigenlijk komen ze alleen maar het receptje scoren. Dat mag ChatGPT niet uitschrijven. Nog niet. Kwestie van tijd. Een nieuwe wereld waar de oudere dokters nog een beetje aan moeten wennen. Zo dacht ik bij mensen die openlijk in de war zijn aan psychiatrisch patiënt Eelco Heinen, demissionair minister van Financiën van beroep, die erachter is gekomen dat hij overduidelijke zaken niet meer al te helder ziet. Zal hij ook eerst met zijn laptop of mobieltje gepraat hebben voor hij naar de dokter ging? Hij zag onlangs in een gezapig rechts zondagochtendprogramma een grote roedel rellende neonazi’s aan voor een clubje baldadige misdienaars zonder politieke bedoelingen. Ondanks de NSB-vlaggen, de ongezellige Hitlergroetjes en het roepen van „Sieg Heil”. Deze bekentenis, die mij deed denken aan een stevige sketch van Koot &amp; Bie, is Heinen niet meteen aan te rekenen omdat hij lid is van de VVD. Daar hebben ze overduidelijk collectief last van dit soort oogproblemen. Ze moeten met de partijtop met spoed naar de dokter. De hele wereld ziet een land in het Midden-Oosten op gruwelijke wijze genocide plegen, maar deze VVD’ers willen het verwoesten van woonwijken en vluchtelingenkampen, het lafhartig afknallen van vrouwen en kinderen en het doelbewust uithongeren van een totaal volk zo niet noemen. Dan ben je stekeblind of er hapert iets essentieels tussen hart en hersenen. Geen idee of deze demissionaire meneer ChatGPT heeft geraadpleegd, maar ik zou het me zo kunnen voorstellen dat hij dat gedaan heeft. Zeker als je door alle satirici dagenlang keihard wordt uitgelachen. Zelfs door de programma’s zonder lachband. Het voordeel van het consulteren van een computerdokter is dat hij bij je ridicule klacht niet onherroepelijk in de lach schiet, terwijl een nuchtere huisarts na een tijdje toch zal mompelen: „Wees eens eerlijk lieve Eelco, dit is toch oliekoekendom? Je bent minister, oké demissionair, maar je moet de miljardenkas van een welvarende bananenmonarchie in de gaten houden en dit zie je niet.” Heinen zal dan antwoorden dat hij moet zien wat zijn stekeblinde bazin Dilan hem opdraagt te zien. Dat is nou eenmaal het politieke spel in Den Haag. Terwijl Eelco met zijn computermedicus zat te babbelen hing de voormalige Franse president Nicolas Sarkozy misschien wel met zijn digitale vervelingscoach aan de lijn. Hoe slijt je vijf eenzame jaren in een gevangenis? En zal de door Trump uitgekotste FBI-directeur James Comey ondertussen gechat hebben over hetzelfde onderwerp? Of zal hij rechtstreeks met Jimmy Kimmel hebben gebeld? Ik hoop het laatste. De mensheid is met zijn digitale dokters totaal in de war. Vooral omdat de ChatGPT-medicijnman ook behoorlijk van slag schijnt te zijn. Die verwijst patiënten die in de war zijn door een uitbundig bosje aambeien of een ingegroeide teennagel plompverloren naar de telefonische hulplijn 113. Die is bedoeld voor mensen met suïcidale gedachten. Dus daar hebben ze wel wat anders aan hun hoofd. 113 gaat nu met ChatGPT bellen of het medische probleemprogramma aangepast kan worden. Maar kun je ChatGPT bellen? Of moet je appen met een robot die eerst wil weten of jij geen robot bent? Somber stukje? Als u dat vindt moet u niet bij mij zijn, maar bij ChatGPT. Die heeft het namelijk in drie seconden geschreven. Zelf heb ik op dit moment belangrijker zaken aan mijn hoofd. Ik ben gevraagd voor de raad van commissarissen van Ajax en ik heb daar uiteraard „ja” op gezegd. Of ik verstand van voetbal heb? Nee, maar dat doet er absoluut niet toe. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/27/eelcoot-bie-a4907629</guid>
      <pubDate>Sat, 27 Sep 2025 05:59:09 +0000</pubDate>
    </item>
    <item>
      <title><![CDATA[Schaamrood]]></title>
      <description><![CDATA[<p>De Israëlische oorlogsmisdadiger Benjamin Netanyahu, die zoals wij allen weten bezig is met een onwaarschijnlijk bloedige massaslachting in de Gazastrook, loopt er meestal keurig bij. Jasje-dasje. De vraag is nu of iedereen die er in ons parlement ook zo uitziet solidair is met deze doodenge genocidepleger? Mag Kamervoorzitter Bosma de parlementariërs in dit opruiende uniform opdragen om zich te gaan omkleden? Dierendiva Esther Ouwehand kreeg dat verzoek omdat ze zich tijdens een debat in een Palestijnse vlag had gehuld. Het schijnt in dat gebouw afspraak te zijn dat je met je kleding geen politieke boodschappen overbrengt. Zo had het FvD-Kamerlid Gideon van Meijeren begin dit jaar tijdens een abortusdebat een T-shirt aan met daarop een 22 weken oude foetus. Dat lijkt me in zijn geval een gruwelijke combinatie. Maar dat komt vooral door het muizige voorkomen van dit Forumlid en zijn stemgeluid. Hij laat zijn woorden altijd als een zure urinestraal door de Kamer klateren. Ik ben blij dat ik dat tafereel toen gemist heb. Zelf hou ik wel van subtiele protestjes. Als ik nu Kamerlid was geweest dan had ik me achter het spreekgestoelte gemeld met een been in het gips, beide armen in een mitella, een bebloede tulband om mijn kale kop en verder totaal onder de pleisters. Uit solidariteit met de Palestijnse kinderen die kapotgeschoten worden met door ons geleverde munitie. En die door onze regering niet in een Nederlands ziekenhuis gerepareerd mogen worden. Dat kan namelijk makkelijk in een streekziekenhuis daar. Als die er nog staan. Tot diep in Qatar is alles daar door de boze Bibi kapotgebombardeerd. Ja, ik weet waarom. In alle klinieken, kleuterscholen, crèches en ballenbakken zitten Palestijnse terroristen verstopt. Dus mag je een volk massaal laten verhongeren en uitroeien. Geniepig protest. Ik hou ervan. De projectie van de beruchte foto van Donald Trump en zijn overleden pedopiemelmaatje Jeffrey Epstein op Windsor Castle had van mij de hele week op de kasteeltoren mogen blijven. Op wiens verzoek is dat onschuldige plaatje eigenlijk verwijderd? Prins Andrew? Het was natuurlijk sowieso een vrolijke ontmoeting tussen Charles en Donald, die het ongetwijfeld samen over Andrew hebben gehad. Misschien deed Charles hem wel de groeten. De mannen hadden in hun jonge jaren namelijk dezelfde gezellige jongenshobby. Nee, dat was lachen in die bakvissenkom op dat Maagdeneiland. Of is dit onderwerp gemeden aan het banket? Donald is vast ook nog wel even gecomplimenteerd omdat onder druk van zijn MAGA-clubje de komiek Jimmy Kimmel het zwijgen is opgelegd. Terwijl de man absoluut geen domme dingen zei. Wat dat betreft heeft Trump tijdens zijn telefonische onderonsjes goed naar zijn Russische collega geluisterd. Poetin heeft hem kort maar krachtig aangeraden: geen tegenspraak en zeker geen satire. Ik begrijp inmiddels dat het zijn bedoeling is om meer opruiende talkshows te skippen. Misschien donderen er binnenkort ook wat van zijn tegenstanders uit hotelkamerramen. Mij verbaast niets meer. Ik hoop dat ik van de komende premier Wilders dit wekelijkse hoekje in de krant mag houden. Het zijn wonderlijke weken. Op bijna alle fronten. In een ziekenhuis in Gouda gaan operaties niet door omdat er fruitvliegjes zitten te chillen op de narcoseapparatuur, de vlijmscherpe operatiemesjes en het naaigerei. Wat doen ze met dat ongedierte? Spuitbus? Of komt Esther Ouwehand dan in een insectenpak de Kamer binnen fladderen? Nog even en ze begint hees te blaffen in een wolvenpak. Over protestkledij gesproken: ik keek op Prinsjesdag met veel belangstelling naar het drone-bestendige hoofddeksel van onze kroonprinses. Dat zag er zeer verdedigend uit. En naar de hoedjes van die zielige uitzendkrachten, die de komende maanden heel even voor minister mogen spelen. Ze kunnen niks, mogen niks en durven niks, maar een gek hoedje was geen probleem. Stumperds. Ondertussen staar ik stil voor me uit. Nog steeds uit balans door de Nederlandse studenten die de moord op die rare Kirk afgelopen week niet veroordeelden. Ze vonden het wel goed zo. Daarom loop ik al dagen in het rood. In een schaamrood pak. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/20/schaamrood-a4906820</guid>
      <pubDate>Sat, 20 Sep 2025 05:59:09 +0000</pubDate>
    </item>
    <item>
      <title><![CDATA[Kogeldialoog]]></title>
      <description><![CDATA[<p>In de VS heeft de rechtse volksheld Charlie Kirk een fataal nekschot gekregen. Dit is in dat cowboyland een rijke traditie. Veel mensen gingen hem voor. John F Kennedy mocht bijna 62 jaar geleden op precies dezelfde manier afscheid van het leven nemen. Heerlijke natie. Allemaal een wapen om een beetje gezond van je af te kunnen blaffen. Ik begrijp dat het gelovige slachtoffer het zelf ook als een doordeweeks risico zag. Nu is hijzelf aan de beurt. In de Bijbel staat het al een tijdje: ‘wie met het zwaard omgaat zal met het zwaard vergaan’. Ware woorden van Jezus Christus zelf. Tegen zijn vriend Petrus die hem met een zwaard wilde verdedigen tegen de Romeinen. De aanhang van Kirk is momenteel massaal aan het bidden voor Charlie en zijn familie. God hoort het allemaal hoofdschuddend aan. Ondertussen is het moordwapen gevonden. De eigenaar had in de kogels wat teksten laten graveren. Dat lijkt me een raar bezoekje aan de plaatselijke juwelier. Dat je met een handjevol kogels die winkel binnenkomt met de vraag of daar wat woorden in gegraveerd kunnen worden. Ware woorden welteverstaan. Nou ja, voor de schutter zijn ze waar. Vroeger sprak je dat soort woorden uit. Gewoon met je mond. Dat heette een discussie. Maar dat is zo ouderwets en achterhaald. Maar inmiddels zit er bij ons ook iets in het drinkwater. Een of ander stofje dat ons agressief en hartstikke mesjogge maakt. Vrijdag waren in Beverwijk en Heemskerk bijna alle scholen dicht omdat men bang was voor het uitbreken van een heuse dorpsoorlog onder de plaatselijke jongeren. Op het internet zwerven in elkaar geflanste filmpjes waarin de beide pittoreske gemeenten onder de kankerverwekkende rook van Tata Steel in een soort gillend Gaza veranderen. Met behulp van AI uiteraard. Over Gaza gesproken: dat wanhopige hoekje Israël maakt een hoop los. Ook goede dingen. Zo dreigt ons land komend jaar niet mee te doen aan het Eurovisie Songfestival als Israël aan dat liedjesfestijn deelneemt. Dat vind ik persoonlijk een mooi vooruitzicht. Dan zijn die arme Gazanen niet voor niks gestorven. Nog even over bidden gesproken: ik zag onze koning afgelopen zondag in een synagoge zitten en daar baden ze voor het zegenen van het Israëlische leger. Wat ze precies aan Jahweh vroegen weet ik niet, maar ik hoop niet dat ze hun god om nog meer uitgehongerde Palestijnen hebben gevraagd. Onze koning hield tijdens dit schietgebed zijn koninklijke kaken stijf op elkaar. Slim van hem. Het is ondoenlijk voor die man om mee te moeten bidden voor een leger dat genocide pleegt. Waarschijnlijk is hij lekker aan andere dingen gaan denken. Luchtiger zaken. Zoals de broer van zijn Belgische collega die een paar dagen later een bastaardje mocht opbiechten. Verwekt bij Wendy van Wanten. Puur Eftelingnieuws. Een jongen die als twee druppels bier op zijn vader lijkt. Even wat lucht in de jungle vol moord en brand, waarin zelfs een golfbaan op het keurige landgoed Tespelduyn voorlopig dicht is omdat de grasmaaiers niet meer veilig waren. Die kregen klappen van gefrustreerde golfkakkers en werden op geaffecteerde toon uitgescholden door hun opgefokte botoxteefjes. Zo erg dat de tent een tijdje dicht is gegaan. Om iedereen te laten afkoelen. Net als die middelbare scholen in Beverwijk en Heemskerk. Nogmaals: er zit iets in ons drinkwater. Een goedje waar we agressief en knettergek van worden. Zo is er in ons land de kunstskibaan Snowworld, die wil uitbreiden met een zogenaamde zipline. Dan hangen zielige mensen aan een stalen waslijn en die zweven dan een paar honderd meter boven de grond. Iets voor krijsende vrijgezellenpartijtjes. Er is alleen één probleem: onder de joelende voormalige bierfietsers ligt een kerkhof waar verdrietige families een dooie onder de groene zoden proberen te moffelen. Dus je verlaat een wereld waarin mensen woorden in kogels graveren, openlijk genocide plegen, middelbare scholen en golfclubjes oorlog willen voeren en boven je hoofd zweeft een straalbezopen dikzak aan een touwtje. Dan wil je wel weg. Heel ver weg. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/13/kogeldialoog-a4906000</guid>
      <pubDate>Sat, 13 Sep 2025 05:59:10 +0000</pubDate>
    </item>
    <item>
      <title><![CDATA[Babbelboulevard]]></title>
      <description><![CDATA[<p>Die moet aan de vrouw van de voorzitter hebben gezeten, dacht ik toen ik las dat de ooit zeer befaamde kampioenscoach Erik ten Hag er na twee magere potjes voetbal uitgedonderd was bij Bayer Leverkusen. Hij schijnt wel zes miljoen mee te krijgen. Misschien is het leuk als hij de komende twee jaar gratis Vitesse gaat trainen. Best een avontuurlijk klusje omdat ze daar voorlopig bij gebrek aan spelers het kantoorpersoneel, de schoonmaakploeg en een paar manke stewards aan de selectie hebben toegevoegd. Zelfs de koffieautomaat traint mee. Als keeper. Gezien het niveau van de Keukenkastjesdivisie schijnt dat geen probleem te zijn. De automaat is op nog geen enkele training gepasseerd. Dat snelle ontslag van Erik en de voorlopige terugkeer van de Arnhemse geel-zwarten horen bij de voetbalwereld waarin iedereen al decennia hartstikke mesjogge is. Een jochie dat nog niet zo lang geleden voor niks bij het Tilburgse Willem II speelde, ging vorige week voor 144 miljoen euro over de toonbank. Zijn nieuwe eigenaar is Liverpool dat deze zomer 483 miljoen euro uitgaf aan transfers. Zo kan zelfs ik nog Engels kampioen worden. De surrealistische voetbalchaos waar ik me mijn leven lang al kostelijk mee vermaak. Net als de huidige puinhoop in politiek Den Haag waar mevrouw Arib de gemoederen deze week weer even lekker bezighield. Heerlijk om te ruiken hoe verschrikkelijk dit kleinburgerlijke schandaaltje meurt. Ik hoop zo op een diepgaand onderzoek en dat dan de volledige smurrie naar buiten golft. De lekkende Bergkamp, haar gluiperige ambtenaren met hun veilige lafbekken-anonimiteit en natuurlijk alle andere jokkende brokkenpiloten. Als zelfs die enge Bosma zegt dat het niet deugt dan moet het echt heel erg zijn. Kortom: op tafel met die handel. En dat ze daarna allemaal stotterend mogen stamelen dat het hen heel erg spijt. Of dat gaat gebeuren? Nee, natuurlijk niet. De doofpotten zijn al besteld. Sterker nog: die staan al klaar in de kelder van het Binnenhof waarvan de verbouwing een beetje duurder uitvalt. Twee miljard in plaats van de geplande 475 miljoen euro. Voor dit laatste bedrag mocht Arne Slot deze zomer van zijn clubje Liverpool spelers kopen. Het bij elkaar geraapte zootje dat op dit moment nog voor onze regering speelt wordt in de wandelgangen al ‘Vitesse’ genoemd. Verder is het niks anders dan radeloos gekrakeel. Niemand vertrouwt iemand. Afgelopen maandag zag ik onze Dilan, de partijleider van de aankomende splinter VVD, hopeloos stotteren bij RTL Tonight. Ze had geluk dat er echt helemaal niemand naar deze nieuwe talkshow kijkt. Alleen RTL-baas Peter van der Vorst en de vrouwen van Renze en Humberto zetten voor deze rommel hun tv aan. Verder echt niemand. En terecht. Nog nooit zoveel roestig oud ijzer bij elkaar gezien. Deze talkshow is maandenlang met onbedaarlijk veel bombarie aangekondigd. Pientere Petertje had een groter budget voor het aankopen van zogenaamde duiders dan Arne Slot aan voetballers mocht bestellen. Zelfs voor het rellende roddelkontje Albert Verlinde werd een recordbedrag neergeteld. En wat te denken van de aan volzinnen verslaafde zus van Willem Holleeder. Mocht u nog getuige willen zijn van deze historische televisie-zeperd dan moet u snel zijn. Komende week wordt de kansloze babbelboulevard namelijk van de buis gehaald. En dan? Dan niks. Zielig voor de families van de werkloze duiders. Die krijgen dat gelul dan thuis. Die babbelkousjes gaan dan aan hun familieleden zitten uitleggen dat er door Beijing wel heel veel militairen tegelijk marcheerden en dat we daar als Nederland niet veel tegenover kunnen zetten. De harde kern van Ajax, Feyenoord en PSV. En Vitesse natuurlijk. Maar meer soldaten hebben we voorlopig niet. Het zijn sombere tijden waar ik schaamteloos om lach. Sterker nog: dat houdt me op de been. Dit weekend is er een VVD-congres. Het gerucht gaat dat Yesilgöz vertegenwoordigd wordt door haar hond Moos. Dilan heeft met het beest afgesproken dat als hij terugkomt en stil in zijn mand kruipt dat ze dan is ontslagen. En als hij enthousiast blaft? Dan ook. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/06/babbelboulevard-a4905204</guid>
      <pubDate>Sat, 6 Sep 2025 05:59:11 +0000</pubDate>
    </item>
  </channel>
</rss>
