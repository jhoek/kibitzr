<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Oh when the Saints]]></title>
      <description><![CDATA[<p>De kisscam zag ik voor het eerst in New York tijdens een honkbalpotje van de Yankees en vond ik toen meteen tuttig, kinderachtig en superburgerlijk. Maar ik was duidelijk de enige. Het stadion genoot steeds met volle teugen als er twee obese Amerikanen in beeld kwamen die hun lippen onsmakelijk op die van de ander drukten. Je zag meteen dat het voor beiden lang geleden was. Ik dacht dat dit puberale kisscamgereutel bij de VS hoorde, maar na het Coldplay-incidentje las ik dat het bij de Toppers ook al jaren een groot succes is. Nog een reden om daar niet naartoe te gaan. Wel grappig dat het leven van dit duo Coldplay-fans in een seconde volkomen aan flarden is. Of juist niet. Misschien zijn ze wel opgelucht dat iedereen weet dat zij een setje zijn en kunnen ze thuis eindelijk opbreken. Daarbij zijn ze ook nog eens hun baan kwijt en dat lijkt me een opluchting. Als je bij een bedrijf werkt dat om deze reden niet verder met je wil dan mag je blij zijn dat je weg bent bij dit soort hypocriete fatsoensrakkers. Dus nu lekker op vakantie en vrolijk werken aan een nieuwe toekomst met wie en waar dan ook. Wel interessant dat dit onbenullige incidentje afgelopen week meer aandacht kreeg dan de actuele gruwelbeelden uit Gaza waar de Israëliërs al een tijdje bezig zijn met een meedogenloze genocide die je van veel mensen geen genocide mag noemen. Waarom dat niet mag? Geen idee. Hoe moet je het dan noemen? Iets met Weight Watchers of anorexia? De foto’s en de televisiebeelden spreken voor zich. Of is dit weer door Hamas verzonnen nepnieuws? Net als dat er Palestijnse jongetjes door soldaten dwars door hun testikels zijn geschoten. Een nieuwe manier van besnijden. Dit nieuws komt van artsen. Die verzinnen dat toch niet? Dokters die binnenkort ook van de honger zullen sterven. Zo knap dat onze regering hier geen uitspraak over deed en dat de Kamer geen zin heeft om voor dit saaie gedoe terug te komen van vakantie. Sta je net lekker in de rij voor een bordje verse inktvis in een of ander mediterraan all-inclusivereservaat en dan belt er een muffe Nederlandse linkspoot of je naar huis wil komen om Netanyahu tot de orde te roepen. Alsof die naar je luistert. Gelukkig is er inmiddels een spontaan lawaaiprotest vanuit de Nederlandse bevolking ontstaan. In de hal van het Amsterdamse CS. Rond etenstijd. Om het nog even extra duidelijk te maken. En als het een beetje meezit dan groeit deze club gestaag. Inmiddels is onze voortvarende premier Dickie Schoof zowaar wakker geschud. Volgens hem moet Netanyahu zijn koers wijzigen. Wijzigen? Stoppen met die oorlogsmisdaden en onmiddellijk die vrachtwagens met voedsel doorlaten. En die luidruchtige protesten. Worden die binnenkort strafbaar? Zou zomaar kunnen. Ik las dat alle conducteurs van de NS een gummiknuppel krijgen. Misschien wel om de stationshal schoon te kunnen vegen. Mij verbaast niets meer. Dit alles stond ik afgelopen week te bedenken in mijn dure Amsterdamse sportschool Saints &amp; Stars waar ik me lange tijd drie keer per week heerlijk thuis voelde tussen allerlei tweedehands influencers en collega-BN’ers. Het heerlijke botoxvolk dat zichzelf enthousiast uit de naad stond te springen, terwijl er in de coulissen Filippijnse en Indonesische slaafjes klaarstonden om na afloop hun peperdure zweetdruppels van de apparaten te vegen. Terwijl ik na afloop naar de ploeterende slaafjes keek stond ik met mijn grachtengordelcollega’s onder het genot van een havermelkcappuccino de sportschool te prijzen omdat die onderdak bood aan vluchtelingen. En niet alleen onderdak. Ook gezelligheid. De slaafjes sliepen namelijk met zijn allen in één bed. Maar nu de sportschool door Het Parool meedogenloos ontmaskerd is, neem ik net als de rest onmiddellijk afstand van deze feodale club. Ik ga weer lekker terug naar mijn oude vertrouwde stek waar ik jaren gelukkig was met de kunstzinnige linkse elite van de hoofdstad. Waar dat is? Het zwembad van het Amstel Hotel.</p>]]></description>
      <guid>https://nrc.nl/nieuws/2025/07/26/oh-when-the-saints-a4901341</guid>
      <pubDate>Sat, 26 Jul 2025 06:01:00 +0000</pubDate>
    </item>
    <item>
      <title><![CDATA[Droomvlucht]]></title>
      <description><![CDATA[<p>Hoor ik nou dat die Epstein-getuigenissen dus toch openbaar worden? Maar zijn dat dan de volledige pedorapporten of heeft Daddy Donald de tip van onze Mark opgevolgd en bijna alles zwart laten lakken? In elk geval zijn eigen naam en die van de door hem besnuffelde en besprongen bakvissen. Het zou mij niet verbazen als Rutte een setje zwarte viltstiften bij zich had toen hij deze week naar Washington vloog. Die lagen nog in de laadjes Toeslagen en Groningen in zijn oude vertrouwde Haagse Torentje. Veel inkt zat er na veertien jaar intensief lakken niet meer in. Het gaat niet lekker met de Amerikaanse president. Zijn populariteit daalt. Bijna met de snelheid waarmee die deze week verongelukte kamikaze Felix Baumgartner ooit uit de stratosfeer op aarde terugkeerde. Wat een geweldige idioot was dat. Hij ging van 38 kilometer hoogte als eerste mens door de geluidsbarrière. Dan ben je prettig gestoord en hou je van ongezonde spanning. Wel treurig dat je dan uiteindelijk suffer dan suf sterft tijdens een paraglidertochtje boven de Adriatische kust waar je kansloos in een zwembad kukelt. Maar we hadden het over Trump, die niet zijn leukste uurtjes beleeft. Zeker niet nu ook nog eens bekend is geworden dat hij tijdens zijn recente aanval op Iran alleen een krakkemikkige stoppenkast geraakt heeft. En meer niet. Al die bombarie voor niks. De ayatollahs zitten alweer lekker atoombommetjes te kneden. Je krijgt bijna medelijden met onze Donald. Vooral omdat hij vierkant wordt uitgelachen door Poetin, die niet eens meer opneemt als hij belt. Ook zijn eigen Republikeinse aanhang lacht hem vierkant uit. Misschien is het tijd voor een charmeoffensief en moet hij met zijn harde kern naar een of ander kinderachtig attractiepark. Zoals onze Geert dat binnenkort gaat doen in de Efteling. Die gaat daar een Droomvlucht maken. Normaal is dat een avontuur voor de allerkleinsten die langs elfjes en bosdieren zweven, maar het is Geert zijn favoriete onderdeel. Liefst tweeduizend PVV’ers wilden met hun geblondeerde messias mee zweven. Hij heeft er voorlopig tien uitgekozen. Misschien wel een deel van zijn fractie. Die klaplopers schijnen toch de hele dag niks te doen te hebben. Ik begrijp dat deze gelukzoekers zich zelden of nooit melden op hun werk en vooral een vet salaris plus allerhande nooit gemaakte onkosten opstrijken. De Efteling zelf twijfelt nog of het ultrarechtse bedrijfsuitje doorgaat. Domweg omdat ze niet aan politiek willen doen. Maar ik zou het als baas van dit park wel weten: op de middag dat Geert met zijn harde kern langskomt zou ik gewoon een lookalike van Marjolein Faber in het Sprookjesbos zetten. Als heks bij het knibbelknabbelhuisje van Hans &amp; Grietje. Die mag dan angstaanjagende oprotteksten briesen tegen alle mensen met een kleurtje. Verder mag een type Dion Graus bij Roodkapje de Boze Wolf coachen. Hoe je een Dion Graus creëert? Gewoon iemand die een paar weken zijn haar niet wast. En het lijkt me aardig als het voltallige Efteling-personeel die dag in een boerka loopt. Zoals Geert onlangs heeft laten zien in een of ander zielig AI-filmpje. Er zijn in Kaatsheuvel en omgeving genoeg carnavalsverenigingen met een vrolijke verkleedkist. Maar we hadden het over Trump, de president die voelt dat hij op alle fronten aan het verliezen is. Misschien bleef hij daarom zo gênant lang hangen op dat podium toen hij de voetbalclub Chelsea een of andere Mickey Mouse-prijs had uitgereikt. Hij was niet van dat podium te rammen en ging zelfs met de spelers mee staan hossen. De nog ijdelere FIFA-baas Gianni Infantino probeerde hem voorzichtig weg te duwen, maar ging uiteindelijk maar meedoen. Je zag meteen: van deze demente Donald zijn we voorlopig nog niet af. En nu moet ik weg. Of ik alles bij me heb? Boksbeugel, ploertendoder, twee grote vleesmessen en een doorgeladen pistool. Verder een kogelvrij vest en een snelle vluchtauto. Wat ik precies ga doen? Samen met mijn vrouw naar de eindmusical van groep acht van onze kleindochter. We hebben er zin in. Heel veel zin.</p>]]></description>
      <guid>https://nrc.nl/nieuws/2025/07/19/droomvlucht-a4900701</guid>
      <pubDate>Sat, 19 Jul 2025 06:01:01 +0000</pubDate>
    </item>
    <item>
      <title><![CDATA[Zomerse felicitaties]]></title>
      <description><![CDATA[<p>In dit zonnige zomerweekend deel ik graag felicitaties uit. Allereerst aan president Trump die door zijn vriend Netanyahu is voorgedragen voor de Nobelprijs voor de Vrede. De manier waarop Bibi dit grote geschenk aan Donald gaf was teder en oprecht. Wat mij vooral raakte was de ontroerende reactie van de onschuldige Donald, die door dit aanbod volledig overvallen werd en daardoor zeer spontaan en oprecht aangedaan reageerde. Toen ik dit zag dacht ik: de Derde Wereldoorlog is voorlopig nog ver weg. En ik feliciteer voormalig NSC-Kamerlid Jelle Soepboer die net op tijd van het zinkende partijschip is gesprongen, waardoor hij de totale ondergang van deze splinter eind oktober niet hoeft mee te maken. Ook proficiat voor de gemeente Coevorden die de komst van veertien minderjarige meisjes heeft weten tegen te houden met brandbommen en openlijke geweldpleging. Echt fantastisch. Zo doen we dat. Ik feliciteer ook de vluchtelingetjes dat hen een verblijf in deze ongeletterdenstam bespaard is gebleven. Verder feliciteer ik de Turkse president Erdogan, die het wederom gelukt is om in zijn land een aantal corrupte burgemeesters achter de tralies te krijgen zonder dat een westers land daar tegen protesteert. Echt heel knap. En natuurlijk gaan mijn felicitaties ook naar Vieze Jeroentje Rietbergen die definitief niet vervolgd gaat worden voor verkrachting van de toen negentienjarige Nienke Wijnhoven. Het met lenige pianovingers betasten van een minderjarig meisje door een vunzige muzikant op leeftijd is inderdaad iets heel anders dan verkrachten en daarom inderdaad niet strafbaar. Wie ik niet mag vergeten te feliciteren is de redactie van het NOS Journaal, die waren deze week zo vriendelijk om het wederom gênante nieuws over hun directeur Renate Eringa, de Geitenpaadjeskoningin des Vaderlands, niet uit te zenden en te gunnen aan hun collega’s van RTL. Echt een journalistiek hoogstandje. Ik denk dat jullie op opslag kunnen rekenen. En jullie weten: Renate is niet lullig met salarissen. Uiteraard feliciteer ik Renate zelf ook omdat ze ondanks alles schaamteloos aan het omroeppluche blijft plakken. Dat noem ik pas karakter lieverd. En ik feliciteer een straatje in Zwolle omdat het gelukt is om het studentenhuis van Noor Visser tegen te houden. Noor is een meisje dat niet zo lang geleden haar vader verloor en van de erfenis een huis kocht. Daar wilde ze met een paar vriendinnetjes in gaan wonen. De buren kregen daar lucht van en maakten bezwaar bij de gemeente. De argumenten waren uiteraard: overlast, lawaai, drukte, feestjes. Allemaal vrolijkheid waardoor de zure zulten in Noor haar straatje te veel herinnerd zouden worden aan hun eigen baldadige jeugd. Dit soort zit liever gezapig te dommelen in hun verantwoorde laadpalenjungle terwijl het denkt aan de hypotheekrenteaftrek, de zonnepanelenweelde, de elektrieke bakfietsen en het heerlijke verkeersdrempelsucces. Ze willen niet geconfronteerd worden met hun eigen vroeger. Toen hun leven nog leuk was en zin had. De gemeente verbood het studentenhuis, waarop Noor naar de rechter stapte. Dat leek mij een gelopen koers voor onze Noor. Wie bepaalt wie je in je eigen huis haalt? Zeker bij rechters die zelf ook gestudeerd hebben en daardoor alles weten van alcohol, grensoverschrijdend gedrag en nachtelijke lol. Dus die gaven Noor vast gelijk. Ik rekende op een studentikoos briefje van de president van de rechtbank aan de Zwolse reservaatbewoners waarin uitgelegd werd hoe gezond het is om wakker gehouden te worden door jong spul dat de nachten nog gebruikt voor vrijen en dromen. En niet door snurkende zoutzakken die over relatietherapie liggen na te denken. Maar helaas. De licht demente rechters zijn hun eigen jeugd vergeten. Dus Noor verloor. En daarom feliciteer ik ook Noor Visser. Al is het maar omdat ze op tijd gewaarschuwd is. Ik mag hopen dat ze het huis kan verkopen aan een of ander aanleunechtpaar dat in het zeikerige straatje zielsgelukkig gaat worden. En ik ga de jongens en meisjes van de studentenhuizen hier om mij heen feliciteren met de zomer waarin ze op afgetrapte bankstellen op de stoep bier kunnen drinken. Koud bier. Kortom: proost!</p>]]></description>
      <guid>https://nrc.nl/nieuws/2025/07/12/zomerse-felicitaties-a4900073</guid>
      <pubDate>Sat, 12 Jul 2025 06:01:01 +0000</pubDate>
    </item>
    <item>
      <title><![CDATA[Afschrikbewind]]></title>
      <description><![CDATA[<p>Terwijl ik nog steeds keihard moet lachen om het geestige sekspoppenmondje van onze koningin die de seniele Trump perfect nadeed, lees ik dat de kakelverse bruid van de miljardair Bezos thuiskwam met maar 26 trouwjurken. Terwijl ze er in Venetië 27 bij zich had. Sommige mensen hebben ook altijd pech. De dame, die van de diefstal verdacht wordt, zat als enige verstekeling in de zwaar beveiligde kerk toen het intens gelukkige stel elkaar het meedogenloze ja-woord gaf. Een roomse priester heeft het setje namens God gezegend en misschien ook nog even lekker in de wierook gezet. Grensoverschrijdend? Vind ik wel. Jezus had ze in zijn tijd principieel de tempel uit geranseld. Wel heerlijk nieuws zo’n partycrasher in die ongetwijfeld rijk versierde kerk. Misschien was ze wel een asielzoeker op de vlucht. Een eenzame vluchtelinge die veilig onderdak in een godshuis zocht. Omdat je daar niks te vrezen hebt van jagend rechts. Mooi sprookje: een door bijna de hele wereld gehate gelukzoeker die op het huwelijksfeestje van een der rijkste bewoners van onze planeet terechtkomt. Dat had ze niet kunnen bedenken toen ze in haar rubberbootje een gruwelijke oorlog ontvluchtte. Eén minpuntje: Jeff zijn feestje werd gesponsord. Het uitbundige weekend werd mede mogelijk gemaakt door Buienradar. En een chique trouwjurkenjojo. Toch een armoedig SBS-programma. Jammer. Op het moment dat de zielsgelukkige mevrouw Bezos haar jurk zocht zuchtte ons land onder het Nationaal Hitteplan en was onze toekomstige premier Yesilgöz een beetje oververhit. Ik denk dat onze Dilan met haar man en haar trouwe viervoeter iets te lang had liggen smeren &amp; keren op een of ander gloeiendheet strandbedje toen ze hoorde dat Douwe Bob had geweigerd om op een of ander Joods schnabbeltje aan de Amsterdamse Zuidas op te treden. Er lagen daar namelijk politiek geladen foldertjes die hem niet bevielen. Volgens Douwe waren over politieke en religieuze uitingen duidelijke afspraken gemaakt. Keppeltjes wel, foldertjes niet. Maar de organisatie van het kinderfeestje ontkent dat. Net zoals de zanger volgens hen na afloop niet geduwd is. Bob zegt dat dat wel gebeurd is. De naam ‘Douwe Bob’ is in dit geval dan wel weer grappig. Net zoals het geestig is dat de hond van Yesilgöz Moos heet. Maar dit terzijde. Volgens de organisatie verdween Bob na afloop gewoon op zijn brommer naar zijn gezinnetje. Bob zegt dat het hier om een motor gaat. Imago-technisch gezien begrijp ik dat wel. Een man met zijn uitstraling zit niet op een of andere elektrieke snorfiets. Maar terug naar die oliedomme tweet van die incompetente Dilan Yesilgöz, waarin ze een aantal zaken totaal door elkaar haalde. Of niet helemaal goed begrepen had. Dat kan in haar geval ook. Zij is toch ook dat tragische brekebeentje van die nareis-op-nareis-op-nareis-uitspraak waar achteraf niks van bleek te kloppen, maar waar wel een kabinet over struikelde? Nu had ze iets te snel getweet. Voortaan eerst denken lieverd. Ook al is dat een klusje. Ze heeft inmiddels in een filmpje geprobeerd uit te leggen dat Douwe geen Jodenhater is. Aan alles zag je dat een paar oude liberalen aan haar hebben uitgelegd dat ze het recht moet zetten tegenover de ook niet al te slimme zanger, die door een vriend van mij steevast ‘De Kwelende Inktlap’ wordt genoemd. Het leek trouwens of Dilan het uitlegde aan haar hond, de partijherder die bij het laatste VVD-congres ook even op het podium verscheen. Alles is zo langzamerhand niveautje Sesamstraat en Jeugdjournaal. Of ik bang ben voor de nieuwe, toch wel doodenge asielwetten? Ik word wat voorzichtiger met het uitdelen van mijn losse aalmoesjes aan daklozenkrantverkopers. Ik wil eerst weten of ze een verblijfsvergunning hebben. Anders neem ik ze mee naar de kerk. Daar zijn we allebei veilig. Ik vrees dat ik door het huidige politieke afschrikbewind steeds vaker in de kerk kom. En als de pastoor op een dag aan mij vraagt of ik weer geloof, zal ik fluisteren: „Nee, ik wacht op Yolanthe of Sylvie die hier misschien gaan trouwen met een seniele miljardair!”</p>]]></description>
      <guid>https://nrc.nl/nieuws/2025/07/05/afschrikbewind-a4899414</guid>
      <pubDate>Sat, 5 Jul 2025 06:01:01 +0000</pubDate>
    </item>
    <item>
      <title><![CDATA[Daddy Cool]]></title>
      <description><![CDATA[<p>Op het moment dat Ronaldo aan het slot van zijn carrière 493.000 euro per dag gaat verdienen, zit ik hier voor een paar slordige rotcenten te bikkelen aan een stukje voor de krant, terwijl ik onderhand ook nog voor vijf euro per uur op mijn jongste kleinkind moet passen. Het meisje is twee en sloopt vakkundig mijn werkkamer. Ze begon met het overhoophalen van mijn schnabbelbox. Dat is een wijnkistje waarin ik in de loop van mijn carrière een kleine vier ton aan contanten heb verzameld. Bij elkaar geharkt in de meest obscure zaaltjes in Nederland en Vlaanderen tijdens vage braderieën en bierfeesten. Ondertussen heeft de kleine schat ook het autodoosje gevonden. Daarin zat het geld dat ik onlangs voor mijn antieke MG heb gevangen. Die verkocht ik voor 40.000 euro aan mijn Veghelse neef, die mij driekwart contant betaalde. Meer had hij niet wit. Ik wilde de fiscus niet naaien. Ik noem dat in dit geval noodweer. Ook die biljetten slingeren hier nu over de grond. In een oude schoenendoos zat het geld van mijn sjoemel-cd’s, die ik dertig jaar lang na mijn voorstellingen in de hal van de theaters verkocht. Die waren illegaal in Albanië geperst. Net als dat ik van mijn boekjes er ook altijd 100.000 meer liet drukken en die buiten de uitgeverij om verkocht. Mijn in China geproduceerde sleutelhangers en koelkastmagneetjes met mijn beroemde brilletje gingen al die jaren als warme broodjes over de toonbank. Vijf euro per stuk. Inkoop twee kwartjes. Net als de door Aziatische kinderhandjes in elkaar geflanste T-shirts waar ik gemiddeld drie tientjes voor vroeg. Inkoop één euro! Al dit geld heb ik altijd netjes verdeeld over kastjes, laatjes, vriezers, gereedschapstassen en boeken. Tijdje geleden herlas ik Das Kapital van Karl Marx en daar bleken nog veertig briefjes van 500 euro in te zitten. Dat vonden wij thuis een grappige combinatie. Laatst ging het mis. Mijn zoon roosterde een boterham terwijl ik in de rooster 20.000 euro had opgeborgen. Toen stonk geld wel. Terwijl mijn kleinkind de biljetten in tweeën zit te scheuren zit ik te broeden op een column, maar door al dat rondfladderende geld kan ik mijn kop er niet goed bijhouden. Daarbij is alles wat ik wil schrijven al gezegd en gezien. Vooral dat we ons als landje deze week schaamteloos te kakken hebben gezet. Onze machteloze koning die onderdak moest bieden aan een man die berucht is om zijn meedogenloze deportaties. En ook nog om zijn steun aan een ooit heilig land dat uitgehongerde zielen bijeendrijft om ze op de plekken waar het voedsel uiteindelijk wordt uitgedeeld meedogenloos af te knallen. Zal Donald na het NAVO-dinertje met Willy nog even lekker zijn doorgezakt om over dit onderwerp gezellig bij te babbelen? Als koningen onder elkaar. Of heeft Alex hem lekker naar bed laten brengen? Ik hoop het laatste. Het zag er ernstig uit in ons dwergstaatje. De hielenlikkende ex-premier en zijn opvolger die in hun abominabele polderengels woorden tekortkwamen om Daddy zijn eigen heerlijke hemel in te prijzen. Beide heren hebben nog steeds een bruine tong van het likken. Over dat Engels gesproken: zijn de nonnen in Vught ermee gestopt? Verder was het aandoenlijk om te zien hoe het Nederlandse journaille zich gedroeg. De bibbertypes die de heilige Donald uit zijn vliegtuigje hadden zien komen en daar de rest van hun leven op gaan teren omdat ze er vlakbij stonden. Wel cool van die Trump dat al die andere Europese leiders in hun eigen land nu zwetend moeten uitleggen dat ze echt bij die belangrijke top zijn geweest. Kijk maar, ik sta op de groepsfoto. Zo direct, als mijn kleindochter is opgehaald, ga ik eerst mijn zwarte geld bij elkaar zoeken en me daarna goed verdiepen in Ronald Plasterk die zijn PvdA-lidmaatschap heeft opgezegd. Dat laatste verbaast me. Ik dacht namelijk dat deze Telegraaf-columnist en erkend sjoemelverdachte als VVD’er al jaren in Dubai woonde. U heeft gelijk: ik moet beter opletten.</p>]]></description>
      <guid>https://nrc.nl/nieuws/2025/06/28/daddy-cool-a4898628</guid>
      <pubDate>Sat, 28 Jun 2025 06:01:01 +0000</pubDate>
    </item>
    <item>
      <title><![CDATA[Oorlog &amp; Vrede]]></title>
      <description><![CDATA[<p>Het is oorlog. Dus Iran heeft een Israëlisch ziekenhuis gebombardeerd en daar zijn de Israëliërs furieus over. Het woord ‘oorlogsmisdaad’ is gevallen. Laat ik dat nou ook vinden. Een ziekenhuis val je niet aan. Zelden ben ik het zo met de club van Netanyahu eens geweest. Net als crèches, scholen en bejaardenhuizen. Daar blijf je met je bommen en granaten van af. Goed dat je dat gezegd hebt Benjamin. Het is vrede en 7.000 mensen waren in de nacht van vrijdag op zaterdag bezig om de snelweg rond Amsterdam panklaar te maken voor een feestje. 250.000 mensen gaan daar dit weekend dansen, drinken, eten, spuiten en slikken in de snikhitte. Of er ook gevochten gaat worden? Dat is niet de bedoeling, maar het is feest dus dat zit er dik in. Het weer zit in elk geval mee. Het is oorlog. En niet een beetje. Als geboren pacifist denk ik: wordt het geen tijd voor een vuurwerkverbod in dat heetgebakerde Midden-Oosten? Hoewel ik ook begrijp dat die gevechtspauze er binnenkort vanzelf komt. Beide partijen schijnen bijna door hun munitie heen te zijn. Of is dat ook weer nepnieuws? Het is vrede. Trump gaat bij Willy op bezoek en ik vrees dat onze zachtmoedige koning niet aan het woord komt. Donald zal ons staatshoofd uitleggen dat hij het helemaal verkeerd doet. Dat hij de macht moet grijpen, decreten moet tekenen, tegenstanders moet arresteren en een minister moet benoemen die het strengste asielbeleid ooit gaat uitvoeren. Misschien lukt het Willy om aan Trump uit te leggen dat we zo’n minister hadden. Eentje die dat in elk geval beloofd had, maar die nooit verder gekomen is dan het weigeren van een clubje jongeren in de Efteling. Het is vrede. Daarom is er een NAVO-top. Heerlijk idee dat de Haagse hoeren het volgende week hierdoor hartstikke druk hebben omdat allemaal hoge bobo’s een toetje na het eten willen. Op hun hotelkamer wel te verstaan. Volgens de duurdere bordelen zijn de Haagse maintenees de komende dagen niet aan te slepen. Dit vind ik altijd het leukste nieuws rond zo’n militair feestje. De bijzaken die voor de meeste mannen eigenlijk hoofdzaken zijn. Een van de hoerenmadammekes vertelde dat bijna alle meisjes al weken gereserveerd zijn. Maar hoe werkt dat dan? Ik bedoel: wie reserveert zo’n snol? Doet je secretaresse dat? Bel je in zo’n geval zelf? En hoe betaal je? Cash? Of moet je chauffeur na het bevrijdende wipje naar de hoek om te pinnen? Het is oorlog. Dus er valt ook een hoop te lachen. Zeker als Poetin aanbiedt om te bemiddelen tussen de vechtersbazen. Hilarisch toch? Ik noem dat gevoel voor humor. Maar stel dat onze Vladimir de uiteindelijke vredestichter in het Midden-Oosten wordt: wat gaat hij dan tegen Israël zeggen? Dat ze niet zomaar een ander land mogen aanvallen omdat dat echt tegen alle internationale regels is? Of zegt hij dat ze moeten kappen met knokken omdat hij het Iraanse wapentuig zelf keihard nodig heeft om de Oekraïners massaal uit te moorden? Het is vrede. Omdat ons land geteisterd wordt door een hittegolf zijn sommige politici totaal de weg kwijt. Nee, niet Nicolien van Vroonhoven die lekker op tijd haar biezen heeft gepakt bij de totaal failliete splinter NSC. Ik bedoel de immer blij kijkende minister Eddy van Hijum die zich kandidaat heeft gesteld om in oktober met dit partijtje in het zouteloze niets te verdwijnen. En Joost Eerdmans die het talent Ingrid Coenradie behendig van de transfermarkt geplukt heeft, maar zelf lijsttrekker wil blijven. Dat scheelt hem zeker twaalf zetels. Oh ja, de nieuwe fusie GroenLinks-PvdA met hun ridicule wetsvoorstel om Israël door een zootje ayatollahs van de kaart te laten vegen. Nou zaten ze een beetje in de lift… Oorlog en vrede. De wereld kookt. De spanning stijgt. Overal en ergens. Oorlogsschepen stomen richting de Derde Wereldoorlog. Wie kan dit tegenhouden? Niemand wil dit namelijk. We smachten naar een wijze man. Er is maar één oplossing: Klaas Dijkhoff bellen.</p>]]></description>
      <guid>https://nrc.nl/nieuws/2025/06/21/oorlog-vrede-a4897755</guid>
      <pubDate>Sat, 21 Jun 2025 06:01:02 +0000</pubDate>
    </item>
    <item>
      <title><![CDATA[Bergkramp]]></title>
      <description><![CDATA[<p>Nu de voorbereidingen voor de Derde Wereldoorlog in het Midden-Oosten in volle gang zijn, ben ik blij dat ik mijn wijnkelder onlangs heb omgebouwd tot schuilkelder. Of ik wijn verwijderd heb? Integendeel. Ik heb juist extra flessen in huis gehaald. En geen supermarktslobbertjes. Beneveld door de mooiste grand cru’s hoop ik de komende maanden samen met onze planeet lallend in het eeuwige niets te verdwijnen. Tegen idioten als Trump, Netanyahu, Poetin en een zootje door de profeet besnuffelde Iraanse ayatollahs kan ik toch niet op. Dus dan maar zo. Omdat er nog wel wat te lachen moet zijn heb ik een krachtige laptop gekocht die mij goed op de hoogte houdt over ons ondertussen nijver zwoegende landje. Vooral de hilarische gebeurtenissen in Den Haag wil ik absoluut niet missen. Zo zag ik deze week drie politieke tuthola’s op hun manier krachtig onderhandelen over de felbegeerde asielportefeuille, die ze uiteindelijk na een hoop gesteggel zusterlijk verdeeld hebben. Wie wat gaat doen? Dat komt later. Tot eind augustus gebeurt er niks in verband met het broodnodige zomerreces en daarna schuiven ze alles voor zich uit tot na de verkiezingen. Maar het idee dat ze het samen doen is goed voor de bühne. Ze doen het met z’n drieën sowieso beter dan dat verwarde peuzelheksje Faber, die deze week in de Efteling gezien is. Daar stond ze kraaiend van plezier duizenden niet behandelde dossiers in de grote bek van Holle Bolle Gijs te proppen, terwijl ze naar Langnek schreeuwde dat hij de omgeving goed in de gaten moest houden op asielzoekersreisjes. Daarna vertelde ze aan Radio Kaatsheuvel dat ze hierna met vakantie naar Ter Apel gaat. Daar gaat ze als vrijwilliger een weekje koffiezetten voor de nieuwe grenswachten die daar heel efficiënt Duitse politiebusjes van de weg plukken. Als Nicolien, Dilan en Caroline na alle Wilders-stampij welverdiend met vakantie naar het buitenland gaan, doen ze dat zeker via die Groningse grensovergang. Daar staat namelijk pers en je kan niet vaak genoeg in beeld zijn. Hoewel? Nicolien zal het allemaal jeuken. Die weet dat haar splinter niet meer terugkeert in Den Haag. Om de partij te pesten heeft ze nog wel een advertentie voor een nieuwe lijsttrekker opgesteld. Daarin vraagt ze om iemand die communicatief sterk en empathisch is, maar die ook onder druk stevig rechtop blijft staan. In eerste instantie had ze geschreven dat het geen kommaneuker moet zijn die bij het minste geringste akkefietje in janken uitbarst, maar deze studentikoze flauwiteit heeft het uiteindelijk niet gehaald. Haar collega Caroline gaat ongetwijfeld met de trekker op reis en steekt in elke Franse en Italiaanse kerk een kaarsje op in de hoop dat ze nog een zeteltje haalt. Geen twee. Want dan zit die platinablonde bejaardenhaatster Mona weer een paar jaar naast haar in de bankjes. Dilan mag na dit weekend hopen dat ze nog lijsttrekker is. Er is namelijk een VVD-congres en er zijn veel oude liberalen die Hans Wiegel en Frits Bolkestein nog persoonlijk gekend hebben. En met die twee in hun gedachten zijn ze volledig klaar met de onstuitbare Kruidvatcaissière Yesilgöz, die zo gauw ze een microfoon ziet dom begint te kwetteren alsof ze een bandje in haar buik heeft. Ik reken op een heftig congres met stevige bonje. Daar is dat muffe Binnenhof aan toe. Zo hoop ik ook dat er binnen die nieuwe fusie van PvdA en GroenLinks een meerderheid opstaat die ongegeneerd gaat schreeuwen om Marjolein Moorman. En dat zij het inderdaad gaat doen. Timmermans weet wat afvallen is, dus die redt zich wel. Maar het meest verheug ik me op de zaak-Vera Bergkamp, die die Arib op smerige wijze getackeld heeft. Met haar anonieme briefje, stiekeme telefoontjes en gewiste appjes. Wat een griezel. Lang geleden dat ik zo’n zin heb gehad in een schandaal als dit. De hele dag schalt die oude riedel van voetbalcommentator Jack van Gelder door mijn schuilkeldertje. 1998. Dat heerlijke doelpunt van Dennis tegen de Argentijnen. Bergkamp-Bergkamp-Bergkamp. Het worden heerlijke schuilkelderweken!</p>]]></description>
      <guid>https://nrc.nl/nieuws/2025/06/14/bergkramp-a4896875</guid>
      <pubDate>Sat, 14 Jun 2025 06:01:02 +0000</pubDate>
    </item>
    <item>
      <title><![CDATA[Wraaklustig bezuinigen]]></title>
      <description><![CDATA[<p>Niet onverwacht toch, dat viswijvenconflict tussen Trump en Musk? Ik vind het wel grappig. Ruzie op niveau. Elon wordt door Donald voor subsidieslurper uitgemaakt, waarna Musk gedreigd heeft om voor de president geen raketjes meer de ruimte in te blazen. Verder heeft de techmiljardair ook nog even laten weten dat het rapport over Epstein niet openbaar wordt gemaakt omdat daarin staat dat Donald ook regelmatig bij de pedofiele Jeffrey aan kwetsbare kleine meisjes lag te lebberen. Of dat waar is? Dat zouden we eens aan die uitgekotste zweetprins Andrew moeten vragen. Die weet of Bill Clinton, Leonardo DiCaprio, Michael Jackson, Bruce Willis en nog een stelletje andere ruige rukkers tijdens dampende rijke mensen-gangbangs bronstig hebben liggen rollebollen op dat mysterieuze Maagdeneiland. Ondertussen wordt er snoeihard beweerd dat Musk stevig aan de drugs is. Hij ontkent dat zoals elke tot verslaafde gemaakte dat doet. De helft van extreemrechts Amerika wil de briesende Elon het land uit flikkeren, maar ik smeek de Amerikanen om hem daar te houden. Voor je het weet komt hij hier naartoe omdat wij de grootste drugsproducent van Europa zijn. In bijna elke doorzonwoning worden er pillen en poeiers gedraaid. Dat klinkt onze Elon als muziek in de oren. Ondertussen probeer ik zelf bij te komen van de dreun dat in ons land het kabinet-Schoof deze week ontmanteld is. Door de grote Geert zelf nog wel. Toen ik afgelopen dinsdagochtend het woord ‘regering’ overal veelvuldig hoorde noemen, vond ik dat licht overdreven. Een regering regeert en daar kan je het clubje van Schoof na afloop niet van betichten. Het was meer wraaklustig bezuinigen. Maar dan ook op alles. Op kunst, onderwijs, omroep, bejaarden, gehandicapten, klimaat en milieu. Verder moest er vooral meer gevlogen en harder gereden geworden. Onlangs sprak ik een Hagenees, die als bode op het Catshuis werkt. Hij vertelde dat de kabinetsvergaderingen in de Trêveszaal het afgelopen jaar hilarisch waren. Terwijl ze zogenaamd vergaderden zat Geert in een klein bedompt kamertje fanatiek mee te luisteren. Ondertussen siste hij tegen zijn partijgenoten, die allemaal een oortje in hadden, hoe ze moesten reageren op de vurige woorden van de premier. Dickie droeg zelf een grote koptelefoon. In zijn ene oor tetterde Geert en in het andere het Haagse supertrio Dilan, Caroline en Nicolien. Die laatste was voor de premier een verademing na het wekenlange gesnotter van de Twentse kommaneuker Pieter. Caroline babbelde alleen wat over koetjes en kistkalfjes, terwijl hij van die Dilan doodmoe werd. Die lispelde onafgebroken: nareis op nareis op nareis op nareis. Geert klapte soms ritmisch mee op dit ronduit zielige mantra. Verder moest onze minister-president het bij elkaar geraapte zootje ministers een beetje in de gaten houden. Zoals de hallucinante Marjolein Faber die bijna manisch met een paar lullige lintjes zat te spelen terwijl ze doorlopend mompelde dat er in Denemarken wel degelijk borden staan die asielzoekers ontmoedigen. Borden die tot nu toe door niemand gezien zijn. In de psychiatrie is dit een veel voorkomend verschijnsel. Net als Halbe bij Poetin op de thee. Verder zat Reinette Klever met een meurende muil omdat uit die mond het voorstel was gekomen om alleen nog ontwikkelingshulp aan de allerarmsten te verstrekken als wij er als Nederland zelf ook beter van werden. Caroline raadde Klever aan om zich met mest in te smeren. Dan ruik je je eigen putlucht niet meer. Daarnaast zat Mona Keijzer te pochen dat ze als minister veel bereikt heeft. Zoals een nestplekkenverbod voor vogels en vleermuizen in de nieuwbouw. Hoewel er onder haar bewind nog geen steen gemetseld is zag ze dat toch als een hoogtepunt. En ze had de bouw van een Volendams hospice voorkomen omdat stervende bejaarden voor ongelooflijk veel overlast kunnen zorgen. De bode vertelde dat hij het clubje charlatans erg gaat missen. Vooral hun eigen inbreng, visie en politieke voortvarendheid. En hij vond het vooral grappig dat ze na de laatste ministerraad opeens allemaal het nummer van Timmermans wilden hebben. Frans is namelijk de absolute wachtgelddeskundige.</p>]]></description>
      <guid>https://nrc.nl/nieuws/2025/06/07/wraaklustig-bezuinigen-a4896143</guid>
      <pubDate>Sat, 7 Jun 2025 06:01:08 +0000</pubDate>
    </item>
    <item>
      <title><![CDATA[Over haar lijk]]></title>
      <description><![CDATA[<p>De aan zichzelf verslaafde Gordon ging onlangs met een karig, bij de benzinepomp gescoord bosje bloemen op zoek naar het graf van zijn grote idool Whitney Houston. Uiteraard was er een camera bij. Dit soort mensen doet niks voor niks. Hij kwam bij een bescheiden graf waarin de wereldster na een bewogen en dramatisch geëindigd leven dicht bij haar moeder en dochter rust. Die dochter had net als Whitney ook geen vredig sterfbed. De uitgezongen volkszanger dacht onmiddellijk: hier valt wat te halen en misschien kan ik hier internationaal ook een behoorlijk slaatje uit slaan. Inmiddels schijnt hij een stichting te hebben opgericht. Die gaat voor de zangeres alsnog een protserige tombe regelen. Of hij dit in overleg doet met de familie Houston is nog niet geheel duidelijk. Volgens Gordon hoeft dat ook niet. Zoals hij ook geen toestemming van de begraafplaats nodig schijnt te hebben. Of dat waar is? Volgens mij heeft Gordon dat na een paar lekkere lijntjes bedacht. Of is hij al met een begrafenisondernemer en een aannemer onderweg? Misschien is het een idee om het slopen door de Nederlandse Whitney Houston te laten doen? Glennis Grace heeft ervaring. Maar het is toch interessant dat een of andere doorgesnoven Amsterdamse idioot het in zijn vermolmde harses haalt om schaamteloos schennis te gaan plegen op het graf van een van de grootste wereldsterren van de vorige eeuw. En alleen maar omdat deze meneer, die ooit een redelijk moppie zong, naar aandacht snakt. De gevallen polderster die in zijn tragische nadagen als Blaricumse barista koffie moet leuten met Gooise vrouwen, die ik in mijn baldadige jaren strak getrokken botoxteefjes noemde. Natuurlijk weet ik ook wel dat het allemaal niet doorgaat en dat het een vloek en een zucht van een door coke beschadigd warhoofd is, maar gaat het niet net even te ver dat hij op het graf van de grote Whitney Houston danst? Bejaarde artiesten zijn zielig. Ik weet daar alles van, maar mijn advies is: word netjes oud. Zoals de grote schrijfster Heleen van Royen. Dit bestsellerkanon heeft ervoor gekozen om zich op haar oude dag voor een paar tientjes uit te kleden op een of andere zielige internetsite voor ongeletterde hoerenlopers. Daar ontdoet ze zich eerst van haar scootmobiel, daarna van haar rollator en als er dan nog klanten zijn trekt ze voor twee euro per persoon haar schoenen uit. Misschien zijn er wel lieve mensen die geld willen betalen als ze weer wat aantrekt. Uit meelij. Maar Heleen is zo netjes om zachtjes op haar eigen graf te dansen en dooien met rust te laten. Maar je zal toch als familie Houston, die godvergeten veel heeft meegemaakt met die arme Whitney, in gesprek moeten met een vals kwelende marktkoopman van de Albert Cuyp, die het graf te sober vindt. Maar misschien is die eenvoud van dat graf nou net de wijsheid van die familie. Dat we allemaal maar modderende stumperds waren en dat de een wat meer geld of geluk heeft gehad dan de ander. Dood is dood. Laat de overledenen met rust. Onlangs bezocht ik op Sicilië een prachtige begraafplaats waar de rijke families lagen te rusten in protserige paleizen en de gewone mensen in lieve, op elkaar gestapelde laatjes. En omdat het kerkhof vlak aan zee ligt is er ook een veld met verdronken vluchtelingen zonder naam. Houten kruizen met alleen een nummer. Omgekomen gelukzoekers. Even dacht ik: verdienen die mensen geen klein gedenkteken? Zou Marjolein Faber daar aan mee willen betalen omdat ze Ter Apel nooit gehaald hebben? Hoe worden de duizenden uitgehongerde Gazanen opgeborgen? Die gaan met ambulance en al een kuil in. En de vermoorde Oekraïners? Maar van ieders laatste rustplaats blijf je af. Tot nu toe had ik me voorgenomen om me na mijn dood te laten begraven, maar ik heb dat sinds gisteren veranderd in cremeren en daarna in een potje. De notaris vroeg of ik het zeker wist. Zolang Gordon hier nog ronddoolt neem ik geen enkel risico.</p>]]></description>
      <guid>https://nrc.nl/nieuws/2025/05/31/over-haar-lijk-a4895175</guid>
      <pubDate>Sat, 31 May 2025 06:01:08 +0000</pubDate>
    </item>
    <item>
      <title><![CDATA[Inktzwarte Cross]]></title>
      <description><![CDATA[<p>Jaap van Zweden belde. Of ik een goede advocaat wist. Hij zat in de problemen. Ik vroeg of hij misschien met een kokendheet dirigeerstokje muzikanten had gebrandmerkt omdat ze te snel of te langzaam speelden. Maar dit soort nazipraktijken laat hij graag aan de gezellige Groningse corpsballen van Vindicat over. Nee, hij werd beschuldigd van grensoverschrijdend gedrag. Hij had musici te hard en te streng toegesproken en was daarom op zoek naar een stevige advocaat. Ik dacht eerst aan Gerard Spong, die schaamteloos zou gaan uitleggen dat de mentaal gekneusde orkestleden er zelf om gevraagd hebben om zich door Jaap te laten uitkafferen. Domweg door niet weerbaar genoeg te zijn. Bij verkrachte vrouwen had dit motief van Gerard ook erg goed gewerkt. En ik dacht natuurlijk aan het curieuze echtpaar Knoops, maar realiseerde mij dat dit gerenommeerde advocatenduo op dit moment te druk is met het vrijpleiten van het in opspraak geraakte echtpaar Knoops. Want die twee hebben nogal wat uit te leggen. De klachten aan hun adres zijn niet mals. Gesjeesde mariniers op het balkon van hun kantoor waar ze jarenlang een Noord-Koreaans schrikbewind voerden. De immer wulps geklede mevrouw Knoops jammerde daar niet alleen over de hoerige outfit van de vrouwelijke werknemers, maar luisterde ook schaamteloos alle telefoons af. Nee, het was hartstikke gezellig in dit Buitenveldertse Kremlin. Een deel van hun personeel wordt op dit moment met chronische PTSS-symptomen verpleegd in de voor dit soort gevallen gespecialiseerde Matthijs van Nieuwkerk-kliniek in Hilversum, waar het gestichtsorkest elke zondagochtend huisconcertjes geeft. Dit alleen nog Josti-klanken uitstotende gezelschap bestaat uit muzikanten van door Van Zweden geterroriseerde internationale ensembles. Verder doolt er een snikkende voetbaltrainer rond. Hij heeft vlak voor de finish op kinderlijke wijze het landskampioenschap uit handen gegeven. Deze Italiaan wordt dagelijks bezocht door huilende spelers en radeloze supporters die maar niet snappen waarom de blinde Ajax-directie hun verlosser zo gemakkelijk laat gaan. De Amsterdamse clubleiding verzint nu allerlei slappe smoesjes dat de eisen van de sympathieke Toscaanse filosoof te hoog waren. Wie dit soort directiedrek van die ooit onaantastbare Amsterdamse voetbalclub lekt? Geen idee. Hoe alle roddelrommel in hun vaste clubblaadje De Telegraaf terechtkomt? Via die enge Vera Bergkamp? Haar integere woordvoerder Sonja K.? Dat kan natuurlijk ook. Hoewel die liever met deze krant dealt. Of komt alles gewoon van Gordon, die afgelopen jaar de huisbaas van Farioli was? Om de aanstaande leegloop bij Ajax wordt in Rotterdam en Eindhoven nu alvast vrolijk gegrinnikt. Het zijn ontluisterende dagen. Zo dacht ik jarenlang dat de Zwarte Cross in de Achterhoek een lokaal feestje was van een aantal vrolijke lokale boerenmafklappers, die opereren vanuit een zootje tweedehands caravans en wat rammelende pipowagens. Maar nu begrijp ik dat dit ooit als alternatief begonnen feestje inmiddels eigendom is van een of ander gewiekst private-equitybedrijf dat vuistdiep in de rechtsdraaiende kont van de democratisch gekozen dictator Donald Trump zit. Deze schimmige organisatie investeert in wapens, fossiele energieprojecten en helpt ook nog eens om kansloze Palestijnen op de Westelijke Jordaanoever uit hun huizen te treiteren. Toen de Zwarte Cross-jongens mij onlangs belden of ze mij tijdens hun festival mochten interviewen, zei ik onmiddellijk ja. Dat leek me nou leuk. Daarna polsten ze of ik de volgende dag ook nog wilde preken tijdens een alternatieve kerkdienst voor ongelovigen. Ook daar had ik zin in. Maar toen dacht ik nog dat ik te maken had met een stelletje vrolijke familieleden van Bennie Jolink. Ik wist niet dat er een discutabele roedel Amerikaanse geldwolven achter zat. Ik weet dat de organisatoren van het festival zich ook kapot schamen voor hun eigenaar die ze gekscherend hun ‘boze stiefmoeder’ noemen, maar toch heb ik vrijdagochtend afgebeld omdat ik er gewoon slecht van sliep. En nu? Nu ga ik gewoon slecht slapen terwijl ik over het uithongeren van Gaza denk. We staan erbij en we kijken ernaar. En ooit zeggen we met droge ogen: wir haben es nicht gewusst. Eigenlijk zoek ik als medeschuldige zelf ook een advocaat.</p>]]></description>
      <guid>https://nrc.nl/nieuws/2025/05/24/inktzwarte-cross-a4894470</guid>
      <pubDate>Sat, 24 May 2025 06:01:08 +0000</pubDate>
    </item>
  </channel>
</rss>
