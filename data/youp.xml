<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Glanzende uitvaartlelies]]></title>
      <description><![CDATA[<p>Als ik in de supermarkt een pak geitenyoghurt zie staan, hou ik altijd even mijn adem in uit angst dat ik binnen een week mijn longen uit mijn lijf lig te rochelen. Zo doe ik dat ook bij de lelies in de bloemenstal. Die stap ik alleen binnen nadat ik eerst bij good old Siewert een tweedehands mondkapje heb gescoord. Geen zin om binnen een paar jaar geduwd te moeten worden in een wagentje omdat ik niet meer kan lopen van de parkinson, MS of een ander neurologisch akkefietje. Daarbij is er tegen die tijd zo goed als zeker geen zorgpersoneel meer en word ik waarschijnlijk door de stad geloodst door een duwrobot. En dan maar hopen dat die op een gegeven moment niet op hol slaat, zoals de zevenduizend Chinese robotstofzuigers dat onlangs deden omdat een Spaanse programmeur ze per ongeluk wereldwijd in beweging had gezet. Hij was bezig om Odido te hacken, maar raakte met zijn dikke vingers de verkeerde toets. Sowieso heerlijk al dat gehack. Begrijp ik nou dat Willem Holleeder binnenkort met zijn smartwatch alle celdeuren van Nederland kan ontgrendelen? Mij lijkt het geweldig als volgend jaar alle robotmaaiers radeloos door Blaricum en Bloemendaal razen en niemand ze meer onder controle krijgt. Misschien een goede zet van Poetin om zo de Derde Wereldoorlog te beginnen. Maar terug naar de door de moderne land- en tuinbouw veroorzaakte longontstekingen en andere aandoeningen. Knap dat vooral de BBB deze kwalen altijd keihard ontkend heeft. Hun motto was: als je een paar duizend beesten bij elkaar in een stal propt, ben je niet meteen een dierenbeul. En van een stevige stoot landbouwgif gaan de lelies alleen maar meer glanzen. Dat zijn toch de mooiste uitvaartbloemen. Voormalig partijleider Caroline van der Plas kan je hier trouwens niet meer op aanspreken. Zij stuurt je namelijk meteen door naar haar charismatische opvolger Henk Vermeer. Maar blonde Mona zou de boerensplinter toch keizerlijk gaan leiden? Ja, maar zij zat volgens Caroline en Henk stiekem op Tinder met die PVV-dissident Gidi Markuszower en is daarom door het partijtopje op een doodlopend zijspoor gezet. Inmiddels heeft ze het keuterboerenpartijtje verlaten en zit ze als eenzame eenpitter te appen op een soort strafbankje. We horen binnenkort wel bij wie ze zich aansluit. Joost Eerdmans maakt een goede kans omdat hij als doorgewinterde partijhopper veel begrip heeft voor onze Volendamse Mona. Joost is met CDA, LPF, Eén NL, Leefbaar Capelle, Leefbaar Rotterdam, FVD en JA21 de absolute kampioen schotsjesspringen van Den Haag. Het kan natuurlijk ook dat Mona JA21 gaat leiden omdat Joost naar Gidi is overgestapt. Het was trouwens heerlijk om iedereen deze week weer bezig te zien in het Haagse. Er is geschud, gedeeld en gestoelendanst, waarna bijna alle vertrouwde gezichten op een ander stoeltje zitten. Iedereen lijkt blij met zijn nieuwe baantje. Behalve Brekelmans en Paternotte. Ruben moest zijn ministerschnabbeltje afstaan aan Yesilgöz omdat niemand haar in de VVD-fractie wil en arme Jantje is niet eens gevraagd voor een functie elders. Vooral hij staat met een mond vol openlijke tegenzin zuchtend zijn collega’s te woord. Zelf volg ik Den Haag maar met een half oog omdat ik vooral de grote wereld een beetje in de gaten moet houden. Ieder half uur een nieuwe Epstein-verdachte die al wriemelend een staatsgeheim gedeeld heeft met de opperpedo. Ook heerlijk om Bill Clinton weer eens verwikkeld te zien in een seksueel getint zaakje. En ik ben zielsgelukkig met de nieuwe oorlog tussen Pakistan en Afghanistan. Fijn klusje voor vredestichter Donald. En verder verdiep ik me dit weekend in een zaak rond een soort isolatieschuim dat in ons land in duizenden spouwmuren gespoten is. De giftige rommel zorgt voor knallende koppijn en volgens deskundigen klotst de kanker uit de plinten. Ik ga ervoor zorgen dat een werkgroep de zaak onderzoekt zodat de regering-Paternotte er in 2037 iets aan kan doen. Tot die tijd zit iedereen er warmpjes bij en de slachtoffers krijgen van de overheid prachtige lelies op hun kist.</p>]]></description>
      <guid>https://nrc.nl/nieuws/2026/02/27/glanzende-uitvaartlelies-a4921733</guid>
      <pubDate>Fri, 27 Feb 2026 06:01:20 +0000</pubDate>
    </item>
    <item>
      <title><![CDATA[Acht jaar mavo]]></title>
      <description><![CDATA[<p>Dus die bijna-staatssecretaris van Financiën Nathalie van Berkel blijkt buiten haar havo-papiertje alleen een zwem- en een veterstrikdiploma te hebben. Hoewel? Misschien zit er ook nog ergens een certificaat van Joris Driepinter in een verhuisdoos. Ooit gekregen omdat ze in haar lagereschooltijd drie bekers melk per dag dronk. Verder heeft ze na haar havo op een paar opleidingen wel eens een feestje bezocht, maar dat was het dan. Volgens mij zit ze nog behoorlijk boven het landelijk gemiddelde en is ze sowieso slimmer dan de schrijver van dit stukje, die zich met een achtjarige mavo door het leven heeft geworsteld. En nou maar hopen dat dat genoeg is om in de hemel te komen. Ik denk het wel. Gezien de toestand van onze planeet lijkt God zelf me ook geen hoogvlieger. Toen de Volkskrant ontdekt had dat de cv van Nathalie niet klopte kwam ze drie keer met een alternatief op de proppen. Maar die deugden ook niet. Ooit had ze die onzin opgeschreven om ergens binnen te komen en daarna is ze vergeten om het uit te gummen. In de week waarin Nederland de ene na de andere olympische gouden plak binnenharkte kwam zij thuis te zitten met de niet al te felbegeerde Charles Schwietert Trofee. Arme Nathalie. Diploma’s! Interessant onderwerp. Veel ouders jagen hun kinderen via universiteiten en hogescholen dat papiertjeswoud in en hopen dat ze eruitkomen met iets dat hun bestaan een soort basis geeft. Zekerheid. Kans op een baan. Vaak bij een of andere logge multinational of een overheidsstroopfabriek. Dat worden dan van die treurige vergadertijgers die met loodgieterstassen tegenover je in de trein iets te hard zitten te bellen. Wie doet eigenlijk dat waar hij of zij voor is opgeleid? Zelf trok ik meer dan vijftig jaar door Nederland en België langs theaters met muzikanten en technici die ik nooit naar hun cv gevraagd heb. Die tournees werden georganiseerd door een kantoor vol aardige mensen die toevallig dit vak ingerold waren. De muzikanten had ik ooit ergens horen spelen en op basis daarvan wilde ik ze graag bij mijn circusje hebben. Zo ging het ook met de anderen. Ik hoorde dat ze goed waren. Mijn criterium was vooral: kan ik met je lachen en heb je genoeg zelfspot om de weg naar je urn een beetje fluitend af te leggen? Soms had ik me vergist en kwam ik er na een paar maanden achter dat hun aangeboren karaktereigenschappen me niet bevielen. Dan vroeg ik ze vriendelijk om bij een ander bedrijfje te gaan zeiken. Maar met de rest had ik een meer dan vrolijk leven. En zij met mij. Natuurlijk weet ik dat er voor veel vakken wel een diploma nodig is. Ik wil een dokter die niet mijn been amputeert als ik mijn duim verstuikt heb. Natuurlijk zijn diploma’s soms essentieel. Tunnels en viaducten wil je niet op je kop krijgen. Maar de meeste topkoks hebben geen papiertje. Die hebben het vak in een goede keuken geleerd en de klanten komen naar hun restaurant omdat hun voedsel gewoon lekker is. Kjeld, Jutta en Femke kunnen gewoon heel goed schaatsen. Zonder opleiding. Ik vraag geen schrijver naar zijn diploma. Toneelspelers en kunstschilders ook niet. Donderdag zat ik in een klein theater bij de jonge cabaretier David Linszen. Hij is een zeer aangename mafkees met een ongebreidelde fantasie. Daarom had ik een geweldige avond. Ik durf te wedden dat deze David geen humorcertificaat aan de muur heeft hangen. Zal die voormalige Britse prins Andrew een diploma hebben? Hij is donderdag gearresteerd en inmiddels weer vrijgelaten. Misschien is hij zijn leven lang sowieso te veel vrijgelaten. Ik denk niet dat hij zijn heldendaden op dat Maagdeneilandje in zijn cv zet. En dat geldt voor de halve wereld. Iedereen zwijgt over zijn blunders en bluft over de welverdiende medailles. CV. Ik lees die letters nooit als Curriculum Vitae. Maar als Centrale Verwarming. En misschien is dat de enige juiste omschrijving. Een lekker warm kacheltje. Voor jouzelf en verder niemand anders.</p>]]></description>
      <guid>https://nrc.nl/nieuws/2026/02/20/acht-jaar-mavo-a4921048</guid>
      <pubDate>Fri, 20 Feb 2026 06:01:20 +0000</pubDate>
    </item>
    <item>
      <title><![CDATA[IJsbijzaken]]></title>
      <description><![CDATA[<p>Heerlijk al die sneeuw- en ijsbijzaken tijdens de Olympische Spelen. Dus dat wij televisiekijkers, op het moment dat de Nederlandse dames zich het schompes schaatsen om een of andere waanzinnige tijd neer te zetten, geconfronteerd worden met een gozer in een oranje-zwart honkbaljackie, die samen met zijn vrouw braaf op de tribune zit. Hoe weet de Italiaanse televisieregie trouwens dat deze baard onze koning is? Of zit er iemand van de NOS mee te loeren en is diegene zo oranjeblind dat hij Max &amp; Willy zo’n zeventien keer in beeld brengt? Ik ga me dan allerlei zaken zitten afvragen: of Max net als wat Europese collega’s van haar ook pikant heeft zitten mailen of appen met Epstein? Of is het Appstein? Want die jolige Jeffrey was niet alleen druk met zijn bakvissenballenbak, maar hij zocht ook voortdurend contact met allerhande aangeleund Europees blauw bloed. Waarom heeft hij onze leuke Max eigenlijk overgeslagen? Of is ze inmiddels zwartgelakt? De Zweedse en Noorse (kroon)prinsessen hebben in elk geval veel uit te leggen aan het Scandinavische klootjesvolk. Net als de ex en de kinderen van Andrew, die zelf binnenkort met een Daklozenkrant bij een Britse buurtsuper staat. Wie ons tijdens het schaatspotje op de 1.000 meter ook voortdurend werd opgedrongen was die verloofde van onze Jutta. Dat is die door een dronken amateur volgeschilderde Amerikaanse jankerd, die als een burgerlijk lulletje rozenwater braaf naast zijn schoonouders zijn meisje zat aan te moedigen. Aandoenlijk tafereeltje. Dat kwam ook door die tranen die voortdurend over zijn wangen biggelden. Die druppels waren niet van blijdschap, maar kwamen van de chronische pijn die hij heeft overgehouden aan zijn laatste bokswedstrijd tegen een zekere Anthony Joshua. Hij verdiende er niet alleen een slordige 45 miljoen mee, maar murmelt nu met zijn bijna tandenloze mondje ook allerhande rare rechtse prietpraatjes over zijn vriend Donald Trump en diens kordate ICE-vriendjes. De verwarde influencer wilde eerst ook dat de Amerikanen hun tv uit zouden zetten tijdens het optreden van Bad Bunny bij de Super Bowl. Ach ja, laten we voor de arme Fake Paul blij zijn dat zijn vrouw blond is. En krijgen we zondag bij de 500 meter ook de geliefde van Femke Kok in beeld? Of gaan we ons louter op het schaatsen richten? Zoals we ook afspreken dat de sporters zelf bepalen of ze wel of niet met de pers praten en dat niet een zootje kleinzielige sportjournalisten gaat staan drammen dat het de plicht van de sporters is om het zuigende gezever van Bert Maalderink en consorten aan te horen. Als Jutta zich wil richten op het schaatsen en even niks wil zeggen tegen het journaille dan heeft de pers dat te pikken. Zielenpoten. De laatste bijzaak is natuurlijk die rel rond de Oekraïense skeletonner Vladyslav Heraskevitsj, die foto’s van de in de oorlog met de Russen gesneuvelde collega-sporters en landgenoten niet op zijn helm mocht tonen. Dat beeld zou te politiek zijn. Het aardige is dat het de skeletonner alleen om de gezichten ging. Niet om de namen. Maar het IOC was niet te vermurwen. Regels zijn regels. Zelf vind ik het een prachtig, vreedzaam, bijna wanhopig protest. Even aandacht voor de bloedige zinloze strijd door alleen een paar onschuldige fotootjes van omgekomen jonge mensen te laten zien. Opeens dacht ik aan het beruchte Poetinpilsje in 2014 in het Russische Sotsji. Een vooraanstaand erelid van het IOC, tevens staatshoofd van een klein landje aan de Noordzee, dronk samen met de Russische dictator en homohater Vladimir Poetin, die toen al hectoliters bloed aan zijn handen had, een biertje. Een gemoedelijk glaasje. Hier moet bij dat het IOC-erelid door de enge Poetin werd overvallen. Maar toch. Ze proostten op … Ja, op wat zullen die twee geproost hebben? Dit was een puur politieke ontmoeting en het IOC-erelid is daarna niet geschorst of gediskwalificeerd. Sterker nog: hij vermaakt zich nog steeds prima tussen de olympische bobo’s. Afgelopen maandag kwam hij uitgebreid in beeld. Hoeveel keer? Zeventien keer!</p>]]></description>
      <guid>https://nrc.nl/nieuws/2026/02/14/ijsbijzaken-a4920394</guid>
      <pubDate>Sat, 14 Feb 2026 06:01:20 +0000</pubDate>
    </item>
    <item>
      <title><![CDATA[Onderkruipsels]]></title>
      <description><![CDATA[<p>De Italianen zijn wereldberoemd om hun ijs, maar als ik de Nederlandse schaatsers mag geloven gaan zij op de Olympische Spelen om de medailles strijden op een baan die gemaakt lijkt van vanille en citroen. Ik weet niet of dat erg is. Ja lullig als je iedere seconde van je jeugd in dat saaie Thialf hebt rondgehangen om in 2026 in Italië olympisch goud te halen, maar asbest in de zandbak van je kleuter lijkt me erger. Dat laatste las ik in een klein berichtje. En nu ben ik zo benieuwd naar de maffiose speelzandhandelaar die wist dat deze kankerverwekkende vezels in het door hem geleverde goedje zaten. Gooide deze oetlul deze rommel ook in de zandbak van zijn eigen kinderen? Heeft deze eikel uit een soort schuldgevoel een groot bedrag overgemaakt aan KiKa? Of ik van dit soort nieuws somber word? Ja, net als dat ik behoorlijk van slag raak als ik hoor dat er allerlei extreemrechtse jojo’s op de lijst van Forum voor Democratie staan. Types die in het verleden de meest verschrikkelijke dingen naar elkaar appten. Zoals de verheerlijking van de moordenaars Anders Breivik en Brenton Tarrant, die in die kringen ‘het goddelijke duo’ werden genoemd. Inmiddels zegt de woordvoerder van het FVD dat dit humor was. Ik vrees dat ze met zijn allen keihard gebulderd hebben. En u weet: lachen is gezond. Terwijl ik zelf ook wel weer een beetje moest lachen toen ik die Britse politicus Peter Mandelson op een foto in zijn boxer zag staan in het toenmalige pedowalhalla van de jolige Jeffrey. Nu weten we dat een kamertje verderop Andrew Mountbatten-Windsor, die toen nog als heuse prins door het leven ging, zich over een bange bakvis boog. Op de foto zat het onderkruipsel op zijn knokige knietjes, terwijl het bibberende meisje van zeventien op dat moment wist dat deze koninklijke hoogheid binnen de kortste keren op majesteitelijke wijze bij haar zou binnendringen. Ik vraag me af of hij op dat moment aan zijn oude moeder dacht. Ik bedoel die lieve, meestal wat preuts ogende koningin Elizabeth, die ik altijd verdacht heb van het consequent dragen van wollen kriebelondergoed. Of deed zijn moeder toen even niet ter zake? En zijn kinderen? Zijn ex scheen het daarentegen heerlijk voor hem te vinden. Terug naar Lord Peter Mandelson. Deze Britse socialist had zijn portemonnee, waar Epstein even daarvoor 75.000 dollar in gepropt had, hopelijk veilig opgeborgen in een kluisje. Misschien wel in hetzelfde kastje waar hij een paar uur eerder de geheime papieren bewaarde die voor de rijke en beroemde vrienden van Jeffrey miljarden waard waren. Aan de bar van het kinderbordeel, waar aan de muren foto’s van de Nederlandse schoonheden Yfke Sturm en Sylvia Geersen hingen, zat Bill Clinton misschien wel tegen Elon Musk te pochen over de vurige Monica Lewinsky. Dat heerlijke ding dat zich ooit onder Bill zijn bureau in het Witte Huis verstopt had om het de president een beetje naar de zin te maken. Twee deuren verder zat Jeffrey op dat moment misschien wel fanatiek met Poetin te bellen en probeerde hij de toen nog redelijk verse Kremlintsaar over te halen om ook een keer zijn gast te zijn in het pedoparadijs. Hij wilde hem desnoods graag met de Lolita-express persoonlijk komen ophalen. Een aantal bevriende oligarchen zal toch ook wel welkom zijn geweest bij de gastvrije zedendelinquent wiens ex de meisjes regelde? En begrijp ik nou dat Bill Gates een antibioticakuurtje nodig had voor zijn vrouw omdat hij haar misschien besmet had? Nee, niet met een computervirus. Of is dat allemaal fakenieuws? Ook interessant dat de Noorse kroonprinses lekker met Jeffrey zat te appen terwijl haar zoon zijn exen een voor een lag te verkrachten. Tja, soms ben je gewoon te druk om op te voeden. Ik ben een beetje stil door deze tsunami aan smerige bordeelberichten over al die chantabele klootzakken en weet ondertussen wat u denkt: de columnist wordt oud. Dat kankerverwekkende speelzand? Dat bestaat niet en heeft-ie gewoon verzonnen.</p>]]></description>
      <guid>https://nrc.nl/nieuws/2026/02/06/onderkruipsels-a4919683</guid>
      <pubDate>Fri, 6 Feb 2026 06:01:20 +0000</pubDate>
    </item>
    <item>
      <title><![CDATA[Laat ons bidden]]></title>
      <description><![CDATA[<p>Afgelopen donderdagavond werd ik vrolijk van het bericht van het OM dat ze gebedsgenezer Tom de Wal onlangs ten onrechte in Tilburg gearresteerd hadden terwijl hij op straat mensen stond te genezen. Terecht. Zelf heb ik 50 jaar mijn centen verdiend met het verkondigen van pure onzin, dus waarom zou deze Tom dat dan niet mogen? Daarbij hebben we deze Tommie de komende tijd keihard nodig. Het nieuwe kabinet gaat namelijk miljarden bezuinigen op de gezondheidszorg en dan is het handig als je als patiënt op de hoek van de straat bij gebedsgenezer De Wal kan aankloppen. Zover ik begrijp wordt hij indirect geholpen door de Here Jezus, maar dat kan mij als doorgewinterde atheïst niks schelen. Als ik maar van mijn lekke enkeltje en mijn pruttelprostaat verlost word. Daarvoor wil ik best een kwartiertje in iets onzinnigs geloven. Er is veel werk aan de winkel voor onze Tom. Zeker nu er op dit moment een gezellige schurftepidemie over ons land raast. Deze studentenhuiskwaal uit mijn jeugd tiert welig in verpleeghuizen en kinderdagverblijven. De peuters en bejaarden krabben zich niet alleen een slag in de rondte, maar worden dagelijks ook nog eens fanatiek ingesmeerd met de meest vieze zalfjes. Gisteren vroeg mijn vrouw of ik onze kleindochter van de crèche wilde halen, maar ik heb snel een smoes verzonnen dat ik niet kon. Daarop zei ze: „Dan doe ik het zelf wel.” Voorlopig lig ik uit voorzorg op de logeerkamer. Geen idee of Tom alleen mensen geneest. Anders kan hij namelijk ook nog wel even langs wat stallen vol gemarteld pluimvee. Onze kippetjes worden binnenkort zo goed als zeker massaal getroffen door de vogelgriep en misschien kan hij dat met een klein schietgebedje richting zijn vrolijke vader in de hemel voorkomen. En misschien heeft Tom tijd om voor onze extreemrechtse treurwilg Geert Wilders te bidden voor een nieuw repertoire in plaats van dat krakende cassettebandje. En de krankzinnig geworden Sepp Blatter kan ook wel wat goddelijke hulp gebruiken. Die wil namelijk dat we niet naar het WK gaan. Of was dat een met AI gemaakt filmpje? En Tom moet bidden voor de leden van het vertrekkende kabinet-Schoof om er zo voor te zorgen dat ze weer enigszins helder en democratisch gaan denken. Ik bedoel de engnekken die besloten hebben om gerechtelijke uitspraken over bijvoorbeeld het krimpen van Schiphol glashard te negeren. Allerlei BBB’ers en VVD’ers waren druk bezig om de door de rechter opgelegde stikstofuitstoot te omzeilen. Hoe? Geen idee, maar er zijn al F-35’s op onze nationale luchthaven geland. Dus ze hebben Trump als adviseur. Natuurlijk zijn we bijna van de enge bende van Caroline en consorten verlost, maar een aantal van de liberalen keert binnenkort met een stalen smoel terug in het minderheidsclubje van onze nieuwe enthousiaste premier. En zij regelen voor de afgehaakte boeren brave burgemeestersfuncties of andere smeuïge overheidsbaantjes. Zo werkt dat nou eenmaal bij uitgerangeerde politici. Misschien wil Tom ook nog een goed woordje bij zijn schepper doen voor Eddy van Hijum, die deze week als laatste het gezonken NSC-schip heeft verlaten. Ik raad hem niet aan om bij ASML te solliciteren. Die donderen er namelijk na een nettowinst van 9,6 miljard 1.700 man koelbloedig uit. Gezond bedrijfje. Geen idee of Tom voor elke genezing live bij zijn zieken aanwezig moet zijn, maar anders wil hij misschien op afstand de doodenge ayatollahs genezen en daardoor het Iraanse volk bevrijden dat uit naam van Allah niet alleen een verschrikkelijk middeleeuws leven moet lijden, maar ook ongenadig wordt afgeslacht. Meer dan dertigduizend doden in twee weken. En als Tom toch die kant uit bidt, dan wil hij misschien ook nog wel even langs Syrië, Soedan, Ethiopië, Haïti, Oekraïne, Myanmar en de door Israël bezette Palestijnse gebieden. Ach eigenlijk langs de gehele planeet. Natuurlijk lopen we wel kans dat deze goedgelovige Tom binnen een paar weken strandt met een ongeneeslijke burn-out. Maar dat zien we dan wel weer. Voorlopig is het nationale motto: aan de slag!</p>]]></description>
      <guid>https://nrc.nl/nieuws/2026/01/30/laat-ons-bidden-a4919103</guid>
      <pubDate>Fri, 30 Jan 2026 06:01:21 +0000</pubDate>
    </item>
    <item>
      <title><![CDATA[Zeven dwergen]]></title>
      <description><![CDATA[<p>Best moeilijk om deze week een actueel stukje te schrijven en daarin de namen van de bedreigde Deense ijsklomp, de knettergekke Amerikaanse megalomaan en zijn aandoenlijke Nederlandse gigolo niet te noemen. Domweg omdat ik niet wil verdwijnen in het grijze columnistenpeloton vol schrandere schrijvertjes die massaal dezelfde geopolitieke confectie-analyses spuien. Net als de deskundigen aan de talkshowtafels. Ik ga het proberen. Gelukkig word ik meteen gered door de verdrietige scheiding van prins Bernhard en zijn vrouw Annette. Zachtjes hoop ik dat een van de twee een beetje behoorlijk huis kan vinden op de huidige overspannen woningmarkt. Dat zal best ingewikkeld zijn. Zeker nu de Rabobank gestopt is met de aflossingsvrije hypotheken. Misschien kunnen ze binnen de familie wat lenen. Het gescheiden Oranjesetje doet een beroep op ieders begrip en respect voor hun privacy. Ik vrees dat dat niet gaat lukken omdat de roddelmaffia dit weekend inmiddels alle verloven heeft ingetrokken en de honderden voorradige telelenzen uit de mottenballen worden gehaald. Het stel zal eraan moeten geloven dat ze dat gajes maandenlang voor hun deuren hebben. Deze week stond de Britse prins Harry emotioneel voor een rechtbank omdat de levens van hem en zijn vrouw volstrekt onmogelijk zijn geworden door dit tuig. Daarbij heeft hij ook zijn moeder door deze jagende criminelen verloren. Op de televisie toonde achterklapgluiperd Albert Verlinde begrip voor de prins. Dat vond ik opmerkelijk, omdat hij in zijn RTL Boulevardtijd de meest ranzige en privacygevoelige filmpjes inkocht en vervolgens schaamteloos uitzond. Maar nu zat de glijer als een volleerde farizeeër te oreren dat het heel zielig is voor de prins en zijn vrouw. En geen van de andere gasten sprak de enge gladjakker hierop aan. Meneer mocht heerlijk uitpraten en krijgt daar ook nog een stevig gage voor. Je moet maar durven. Omdat ik verder niks wil zeggen over de gebeurtenissen in het Zwitserse wintersportplaatsje Davos ben ik zielsgelukkig met de zeven dwergen die deze week uit de PVV-fractie zijn gestapt. Een clubje muiters dat er na jaren achter kwam dat het er binnen de ledenloze partij ronduit feodaal aan toegaat. Geen snelle leerlingen dus. De rebellenleider Gidi Markuszower was ooit bijna onze vicepremier geweest, maar kwam niet door de screening van de AIVD. Als dat je overkomt dan moet je behoorlijk wat op je kerfstok hebben. Gidi liegt steevast dat hij niet weet wat het probleem precies zou kunnen zijn. Een besmettelijke partijkwaal. Zal hij meer of minder gefraudeerd hebben dan Gom van Strien? Of heeft hij net zulke losse handjes als Dion Graus? Dat is die Limburgse dierenvriend met dat ongewassen haar die deze week over ratten fulmineerde terwijl hij het clubje zetelrovers bedoelde. Twee leden van die club verschenen afgelopen woensdag bij Eva Jinek en dat was ronduit meelijwekkend. Naast ene René Claassen, die niet kon uitleggen waarom hij plotseling wel wat wilde zeggen binnen de rechtse rukkersfractie, zat een zekere Annelotte Lammers stotterend te stamelen dat zij ook van Geert niet mocht praten. Maar dat kon de lieverd ook niet. Net als denken. Er kwam geen zinnige lettergreep uit het arme meisje. Ik denk dat een debielenbusje haar na de uitzending terug naar het gesticht heeft gebracht. Gelukkig blijft de grote geest Marjolein Faber hem trouw. Over de nationale politiek gesproken: begrijp ik nou dat we Dilan Yesilgöz op Defensie krijgen? Kunnen we ons eindelijk weer veilig voelen. Alleen Poetin nog in die nieuwe vredesraad van de Amerikaanse gele haarmeneer en het komt helemaal goed met de wereld. Nu alleen nog hopen dat de komende WK Voetbal geboycot wordt omdat er in een van de organiserende landen iemand zonder een vorm van proces dwars door een autoruit doodgeknald kan worden. Ik zou zo’n boycot prachtig vinden. Als alle enigszins weldenkende democratieën niet meedoen krijgen we misschien de finale Senegal-Marokko. En dat belooft topamusement te worden. Met aan het eind de krankzinnige president met die uit te reiken beker. Leefde Hergé nog maar. Die zou van alles een prachtig stripboek hebben gemaakt.</p>]]></description>
      <guid>https://nrc.nl/nieuws/2026/01/23/zeven-dwergen-a4918504</guid>
      <pubDate>Fri, 23 Jan 2026 06:01:21 +0000</pubDate>
    </item>
    <item>
      <title><![CDATA[Koningshuizengeil]]></title>
      <description><![CDATA[<p>Dus als ik het goed begrijp had die Julio Iglesias ook op een van die draaikontstoelen van The Voice kunnen zitten. Voorlopig ontkent hij alles. Maar zuigen die twee vrouwen dat dan uit hun duim? Ik denk dat dat zuigen klopt, maar voor die duim kunnen we beter iets anders invullen. Ik heb daar in elk geval geen zin in. Zeker niet in de week waarin de misselijkmakende handelingen van de doodzieke Barendrechtse pedo Mels naar buiten kwamen. Met gedrogeerde kleine meisjes in een ranzig caravannetje. Waarom volg ik dit allemaal? Zoals de hooggeachte president van de VS die zijn middelvinger opsteekt naar een man die hem terecht uitschold voor ‘pedobeschermer’. Er zijn vrouwen die die ‘fuck you’-vinger van deze meneer goed kennen uit de tijd dat hij dik bevriend was met Jeffrey Epstein. Zij waren toen kansloze meisjes. Dat misbruik gebeurde toen niet in een luguber caravannetje, maar in mooie brede bedden op een prachtig Maagdeneiland. Ik volg al deze misdaden allemaal voor mijn werk, maar ik snak af en toe verschrikkelijk naar licht en lucht. En opeens werd ik afgelopen donderdag op mijn wenken bediend. Precies op het moment dat de stad Utrecht dacht dat de Derde Wereldoorlog was uitgebroken, las ik dat allerlei Europese landen troepen naar het bedreigde Groenland sturen en dat ons land daar één soldaat aan toevoegt. Hoeveel? Eén. Meteen wist ik het. Die ene soldaat? Dat moet Amalia worden. Die loopt stage bij Defensie en die doodenge Trump moet gepaaid worden. Wie kan dat beter doen dan een jong meisje. Of zal onze toekomstige koningin voor dit klusje inmiddels te oud zijn? Maar ik denk dat ze veel kan bereiken want Donald is koningshuizengeil. Vraag maar aan Charles en Camilla. Daarom mocht hij afgelopen juni tijdens de NAVO-top bij de ouders van Amalia slapen en hoefde hij niet in dat spuuglelijke Noordwijkse Huis ter Duin te tukken. Slimme zet van Schoof. Dat logeerpartijtje heeft deze kinderlijke gek absoluut geweldig gevonden en ik denk dat de families Van Oranje en Trump in december gezellig kerstkaartjes hebben uitgewisseld. Daarna noem je elkaar vrienden. Daarom moet Amalia dit klusje klaren. Die bereikt met haar charme meer dan honderdduizend opgepompte militairen. Mijn idee om Amalia te sturen had ook uit de koker van de gewiekste Mark Rutte kunnen komen. Opeens zie ik het voor me hoe Mark naar Max &amp; Willy belt met dit geniale voorstel. Voor de reputatie en het taalgebruik van de Amerikaanse viespeuk hoeft onze kroonprinses niet bang te zijn. Ze is lid van het Amsterdamsch Studenten Corps en als u weet wat je daar als meisje allemaal naar je kop geslingerd krijgt. Zeker als dat dronken rijkeluistuig ook nog eens de neuzen flink gepoederd heeft. Als je dat als jonge vrouw hebt doorstaan, dan kan je dat seniele presidentje makkelijk aan. Misschien ziet Máxima dit plan wel als een uitdaging voor haar dochter. Amalia heeft binnen het stijve protocol ook wel eens recht om even flink te lachen. Als iemand haar dat gunt dan is dat haar goedlachse moeder. Max zelf deed die geverfde kwal in juni nogal geestig na. Later moest ze jokken dat dat niet zo was, terwijl iedereen weet dat onze koningin natuurlijk gezonde schijt aan dit soort oorlogszuchtige idioten heeft die ze zogenaamd serieus moet nemen. Vrijdagochtend werd bekend dat we niet één, maar twee soldaten mogen sturen. Ik dacht toen meteen aan haar nichtje, de losgeslagen gravinfluencer Eloise. En dat zij ons via de social media op de hoogte houdt. Dat we dankzij haar Amalia woest op een tafel zien dansen met een bronstige Inuit. Amalia heeft daar vast wel zin in voordat ze binnenkort gekoppeld wordt aan een slap stuk Duitse adel. Amalia en Eloise: een dapper duo in die algeheel kinderachtige Groenlandsoap. Nederland mag in dit spelletje Stratego slechts twee verkenners leveren. Ik herhaal: twee. En die moeten ook nog eens hun eigen slee en honden meenemen. Aandoenlijk en diep tragisch volkje zijn we toch.</p>]]></description>
      <guid>https://nrc.nl/nieuws/2026/01/16/koningshuizengeil-a4917937</guid>
      <pubDate>Fri, 16 Jan 2026 06:01:21 +0000</pubDate>
    </item>
    <item>
      <title><![CDATA[Sneeuwpop-up]]></title>
      <description><![CDATA[<p>Het WK voetbal wordt komende zomer in drie landen gehouden. De Verenigde Staten, Canada en Mexico. Maar zijn die laatste twee tegen die tijd ook niet gewoon staten van Amerika? Dus dat er dan gewoon in één land gevoetbald wordt. Als dappere Donald een beetje in dit tempo doorstoomt dan is die kans groot. Hij staat op het punt om dit weekend Mexico binnen te vallen om daar met de drugskartels af te rekenen, waarna hij het net als Venezuela langere tijd wil gaan managen. En onderweg naar Groenland komt hij volgende maand met zijn leger door Canada, dus… U denkt dat hij dat niet doet omdat hij van de FIFA uit voorzorg een of andere belachelijke vredesprijs heeft gekregen, maar van dat soort carnavalsmedailles trekt hij zich niks aan. Hij is druk met het wieden van het onkruid in zijn achtertuintje en we weten: dat doet dit soort dictators niet zachtzinnig. Of de spelers van het Nederlands elftal nog zin hebben in dat toernooitje? Ik weet niet of u een beetje weet hoe zoet de wraak van een Mexicaans drugskartel kan zijn, maar neemt u van mij aan: onze jongens kunnen behoorlijk geblesseerd terugkomen. De plaatselijke maffia deinst er niet voor terug om een geheel nationaal team onthoofd in een spelershotel achter te laten. Of om een volle spelersbus in een ravijn te laten flikkeren. Als gekleurde supporter zou ik ook drie keer nadenken of ik die kant opga. De ICE is namelijk nogal op schot en ik begrijp dat dat geen jongens zijn die meedoen aan De Slimste Mens. Over die categorie medeplaneetgenoten gesproken: heeft u ook zo genoten toen u deze week de feestvierders rond Oud &amp; Nieuw met hun vuurwerkbazooka’s nog eens goed tekeer zag gaan? Vooral indrukwekkend hoe allerhande laffe gluiperds de hulpverleners met hun zware geschut in de rug aanvielen. Wat is er gebeurd dat we in dit vetgemeste landje zo geworden zijn? Wie is wie zo gaan haten? En waarom? Zelfs een pasgeborene werd gereanimeerd onder het genot van honderden strijkers. Willen we gewoon kapot? Zijn we het leven beu? Kunnen onze lifecoaches ons niet meer motiveren? Wordt het tijd voor een lekkere oorlog? Als we die willen dan is dat zo geregeld. De Russen komen graag en die hebben aan drie roestige sneeuwkanonnen meer dan genoeg. Een keer sneeuwschieten op Schiphol, een keer op Oudenrijn en een keer op Utrecht CS. Daarna ligt het gehele land tien dagen plat. Wat dat betreft was het genieten deze week. Vooral de journalistieke paniek was topamusement. Het NOS Journaal liet een dame uren langs een snelweg kleumen en die mocht ons voor een decor van braaf rijdende auto’s vertellen dat er vanmiddag een file stond en dat de kans groot was dat dat rijtje auto’s morgenochtend terugkeerde. Daarna gingen we naar een verdrietige reporter op een of ander Centraal Station waar voorlopig geen trein ging rijden. Daarna naar Schiphol waar geen vliegtuig vloog. Achter de informatiebalie van de KLM stond slechts één schele stagiair de driehonderdduizend wachtenden te woord. Later vertelde de ceo van onze nationale trots op tv dat ze heldhaftig langs de rijen was gelopen om iedereen moed in te spreken. Dit in plaats van de mouwtjes opstropen en die ene stagiair te gaan helpen. Later zag ik ook nog de hoogste Schipholbaas een gestrande non troosten. Hier was uiteraard een camera bij. Stukje gewiekste pr. Heerlijk landje zijn we toch. Maar de leukste sneeuwpop-up was deze week de tot prinses gemaakte Petra Brinkhorst die op tv in Indonesië het slavernijverleden van haar familie liep te ontdekken. Opeens begreep ze hoe het zat met het niet al te frisse koloniale verleden van haar familie en snapte ze het onrecht dat haarzelf in de Toeslagenaffaire was aangedaan. Lang geleden dat ik zo hard gelachen heb. Gelukkig kwam haar aandacht-orgelende dochter Eloise nog met het beetje ongelukkig gekozen woord ‘slavernij-watchparty’ op de proppen. Wat een zielig zootje is het toch. Gaan we toch nog lachend ten onder.</p>]]></description>
      <guid>https://nrc.nl/nieuws/2026/01/09/sneeuwpop-up-a4917317</guid>
      <pubDate>Fri, 9 Jan 2026 06:01:22 +0000</pubDate>
    </item>
    <item>
      <title><![CDATA[Vuurwerktoreador]]></title>
      <description><![CDATA[<p>Vorig jaar had mijn Amsterdamse vriend Boris zich tijdens de jaarwisseling voor de zoveelste keer laten aftroeven door zijn overbuurman, een vastgoedproleet met zijn SUV, zijn jonge botoxteefje met Donald Ducklippen en Pluto-wenkbrauwen en hun niet al te goed gelukte zoontjes. Deze buurman stak toen in het bijzijn van een stuk of vijftig bronstige lawaaivrienden veertig kilo Zweedse lawinepijlen, een dozijn tweedehands Servische strijkers en een kleine container Albanese oorlogscobra’s af. Dat deed hij op een manier die niet zuinig was. De ruiten trilden in de sponningen, angstige honden huilden zich schor en sommige buitenmuren vertoonden Groningse aardbevingsscheuren. Alle schade werd later door de overbuurman vergoed. De buurman had als huisjesmelker een Poolse beunhaas in dienst die alles netjes dichtsmeerde en van een nieuw verfje voorzag. Voor de hele straat was iedere jaarwisseling een win-winsituatie. Vijf jaar geleden was de overbuurman daar komen wonen en ieder jaar was zijn oud &amp; nieuwgedrag ordinairder geworden. Bij elke dreun van een krachtiger stuk buskruit begonnen de vader en zijn zoontjes overdreven te lachen. Ze genoten vooral van de opgeschoten buurtjochies die jaloers toekeken. Niet alleen de jochies, maar ook hun vaders loerden vol afgunst naar de ieder jaar harder klinkende ontploffingen. Vorig jaar op nieuwjaarsdag wist hij: het is genoeg geweest. De buurman had weer alle aandacht getrokken en gekregen terwijl hijzelf met zijn veiligheidsbril van de Action wat natte sterretjes en ander suf sierspul in de hens had staan steken. Dit jaar had Boris in augustus al een plan gemaakt. Via een Chinese zakenrelatie had hij zich laten voorlichten wat het beste spul was en waar hij dat kon bestellen. Van de Chinees kreeg hij obscure websites, mysterieuze adresjes in Belgische achterbuurten, een meneer met een bijnaam in een Brabants woonwagenkamp en het telefoonnummer van een bescheiden doorzonwoning in Weesp waar duizend kilo op hem lag te wachten. Het ging niet om mooi, maar om hard. Keihard. Donbas meets Gaza. Boris zou weer aanzien krijgen in de buurt. Als man. Niet meer die midlife-trut in die gewatteerde bodywarmer met dat kleine hondje. Afgelopen november stopten de eerste busjes voor zijn huis. Vooral als het donker was. Het was een geheime operatie. Niemand mocht dit weten. Zeker de overbuurman niet. Al gauw lagen zijn schuurtje, de kelder, de logeerkamer en de zolder vol feestmunitie. Hij zweeg tegen zijn vrouw over de uit de hand gelopen kosten, maar het saldo van hun spaarrekening was inmiddels ver beneden het vriespunt. Afgelopen woensdag was het zo ver. In de loop van de middag sjouwde hij alles doos voor doos naar de gang. Hij wilde iets voor twaalven beginnen. Voordat de buurman begon moest hij meteen de toon zetten. Hij zou in een uur zijn weggeëbde mannelijkheid terugkrijgen. De buurt zou zich ademloos aan zijn onuitputtelijke vuurwerkbron laven. Hij had zich er flamboyant voor gekleed. Hij stond daar als een vuurwerktoreador en werd bijna niet herkend. Zijn vrouw schaamde zich een beetje en zei dat ze binnen bleef. Hij ging zijn gang maar. Hij opende met de Magnum Triple X Limited. Dat is een heftige dubbele compound met diverse schietrichtingen die de straat in een keer feeëriek verlicht. Met een veilig lont stak hij hem aan. Het ding deed het fantastisch en ging zo tekeer dat hij ervan schrok. De pijlen spoten hoger dan de kerktoren. Dat zag hij niet omdat hij alweer met zijn volgende setje pijlen aan de gang ging. Ook die woeien richting het godshuis en zetten het in een sprookjesachtig licht. Hoe het afliep heeft u op het Journaal gezien. Boris stond verbijsterd aan de grond genageld en heeft geen sterretje meer durven aanraken. Voor hij het wist werd de straat op last van de brandweer ontruimd. De hele buurt stond sprakeloos te janken bij de brandende kerk die zo verschrikkelijk bij de buurt hoorde. Zijn dure vuurwerkvoorraad werd uit voorzorg natgespoten en is verder onbruikbaar. Pas gisteren hoorde hij dat de overbuurman dit jaar niet thuis was. Hij was skiën.</p>]]></description>
      <guid>https://nrc.nl/nieuws/2026/01/02/vuurwerktoreador-a4916673</guid>
      <pubDate>Fri, 2 Jan 2026 06:01:22 +0000</pubDate>
    </item>
    <item>
      <title><![CDATA[Fronsend kerstdiner]]></title>
      <description><![CDATA[<p>Een vriend van mij heeft sinds kort een jonge vriendin. Niet omdat hij knap of slim is, maar hij is gewoon rijk. En u weet: een bepaald soort vrouwen is daar gevoelig voor. Niet de slimste soort. Of misschien juist wel. Hoeveel jonger ze is? Bijna vijfenveertig jaar. Donderdag maakte hij op zijn 71ste zijn kerstdinerdebuut bij zijn nieuwe schoonouders, waar haar broertjes hem uit balorigheid aan de bejaardentafel hadden gezet. Zijn verse liefje zat met haar leeftijdgenoten aan de lactosevrije vegadis. En dan ook nog in het glutenallergiehoekje. Het gezelschap bestond uit bijna vijftig familieleden verdeeld over twee rijkversierde tafels in een groot familiehuis in de Achterhoek. Hij zat naast de opa van zijn nieuwe vriendin. Die is negenennegentig en liet hem onmiddellijk weten dat hij komend jaar de honderd gaat aantikken. En daarna gaat hij lekker dood. Euthanaspuitje. Afgesproken met de tehuisarts. Mooi geweest. Aftakelen in een pamper is alleen voor dombo’s. Toen vroeg hij aan mijn vriend wie hij was en wat hij daar precies kwam doen. Die vertelde dat hij de nieuwe liefde van zijn kleindochter Rosalie was. Waarop de oude baas onmiddellijk begon: „Oh dat ben jij. Jij bent die rijke viespeuk die aan ons jonge blaadje zit te knabbelen.” De broertjes van Rosalie hadden opa niet voor niks naast hun nieuwe zwager gezet. Er moest aan zo’n jaarlijks suf familiediner ook gelachen worden. Binnen de kortste keren vroeg opa zich schreeuwend af waarom hij in godsnaam naast deze vunzige prins Andrew moest zitten. En waar hij het met deze kinderlokker over moest hebben? Zijn teddyberenverzameling? Hij eiste direct een andere plek aan tafel. Het probleem was dat al jaren niemand naast opa wilde zitten. Mijn vriend bood voorzichtig aan om bij Rosalie aan te schuiven aan de jongerendis, maar aan die tafel had niemand trek in deze belegen carnivoor. Ook opa was daar fel tegen. Die enge Woody Allen moest zo ver mogelijk bij zijn kleindochter uit de buurt blijven. Nee dan maar naast hém. Dan kon hij deze pedo een beetje in de gaten houden. Daarna ging opa los. Vrolijk gekruide meningen over de Gaza-genocide, de geslepen Rutte die de geriatrische vredestichter Trump geleerd heeft hoe je de waarheid zwart moet lakken, over de Olympische Winterspelen zonder sneeuw, over Groenland dat binnenkort zonder bloedvergieten van eigenaar verandert, over Poetin die humor heeft omdat hij vindt dat de VS Venezuela niet mogen binnenvallen, over de slaafjes in de Amsterdamse sportschool Saint &amp; Stars die de rotzooi van de geëngageerde gordelkrengen moesten opruimen… Hierop riep een meisje vanaf de vegadis dat hij ‘tot slaaf gemaakten’ moest zeggen. Waarop opa riep dat hij schijt had aan hun wollige woke wauwelwoorden. Opeens begon hij zijn dure bourgogne door een rietje te drinken. Dat deed hij uit solidariteit met Jake Paul, die zich voor de ogen van tachtig miljoen kijkers onlangs had laten verbouwen door een échte bokser. Hij hield er veertig miljoen dollar aan over. Plus een kop die voorlopig met vier titaniumplaten bij elkaar wordt gehouden. Jake Paul was volgens hem een metafoor voor onze planeet. Tot slot bracht hij een toost uit op het laatste legale vuurwerkseizoen dat nu al een eclatant succes is. De zwaargewonden zijn niet meer op één hand te tellen. Als je die hand tenminste nog hebt. Hoewel hij de laatste tijd ook de indruk had dat veel vrouwen door een afgezwaaide vuurpijl hun wenkbrauwen waren kwijtgeraakt. Hij zag zoveel dames met tragische viltstiftstreepjes boven hun ogen. Terwijl we onze wenkbrauwen harder nodig hebben dan ooit. Er valt namelijk veel te fronsen. Heel veel zelfs. Hierna stond hij op, wenste de beide tafels een vrolijke voortzetting van de maaltijd. Zowel de groenvoerknagers als de bejaarde reerugbruten. Verder raadde hij Rosalie aan om snel in gemeenschap van goederen te trouwen. En daarna lekker scheiden. Mijn vriend kreeg tot slot een knipoog. Een hele vette knipoog. Hierna riep hij verre van dramatisch: „Lieve mensen, dit was mijn laatste rondje Kerst. Ik wens jullie het allerbeste.”</p>]]></description>
      <guid>https://nrc.nl/nieuws/2025/12/26/fronsend-kerstdiner-a4916252</guid>
      <pubDate>Fri, 26 Dec 2025 06:01:22 +0000</pubDate>
    </item>
  </channel>
</rss>
