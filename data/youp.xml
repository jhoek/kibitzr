<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Wagenziek]]></title>
      <description><![CDATA[<p>Mag je je als columnist van een kwaliteitskrant als een pukkelige puber vrolijk maken over de buikklachten van de Groningse ex-burgemeester? Of is dat kinderachtig? Ik weet dat er op dit moment meer aan de hand is in onze wankele wereld en dat er een grote kans bestaat dat ons landje binnenkort wordt weggevaagd in een of andere wereldoorlog, maar misschien heb ik juist daarom zin in een stukje over de vrolijke verdenking van ‘schending van de eerbaarheid’ door een voormalige hoogwaardigheidsbekleder. Tijdje geleden ging de rechtszaak niet door omdat er weer een of andere traditionele vormfout was gemaakt door een analfabete stagiair, maar nu zat ik er klaar voor. Via via had ik al gehoord dat het dossier in de Zwolse rechtbank ‘De Rijdende Rukker’ wordt genoemd. Flauw, maar ook geestig. Sommige grapjes kunnen me niet kinderachtig genoeg zijn. De lach kruipt nou eenmaal waar hij niet gaan kan en als ik Koentje Schuiling was zou ik maar vast wennen aan deze geuzennaam, die hij tot in zijn urn bij zich zal dragen. Over de rechtszaak: allereerst vond ik het moedig van de patiënt dat hij zich niet heeft neergelegd bij de eerder uitgedeelde boete, maar dat hij per se zijn verhaal kwijt wilde. Dat hij wilde uitleggen dat het niet is wat wij denken. Of ik iets anders dacht? Ja! Nu nog steeds? Nog erger zelfs. Hij is uiteindelijk veroordeeld tot het betalen van 250 euro boete en dat vind ik schappelijk omdat je voor bellen tijdens het rijden 100 euro meer kwijt bent. Dan kost telefoonseks op de snelweg dus 600 euro of ik vraag me af of je korting krijgt als blijkt dat je handsfree belde. Maar belangrijker: hoe is het met de vrachtwagenchauffeur die het balletje aan het rollen heeft gebracht? Ik begrijp dat hij op die avond lang naast de burgemeester heeft gereden. Dus ook die trucker is een viespeuk. Ik had in dit geval geclaxonneerd en een extra dotje gas gegeven. Maar deze meneer heeft de burgemeester lang geobserveerd en hem er later ook nog op aangesproken. Waar? In de plee bij de pomp? Over zo’n schotje bij zo’n 2theloo waar je eerst allebei 50 cent hebt moeten aftikken? Ik werd lacherig toen ik las dat de burgemeestersbuik volgens de verdachte niet bloot was geweest, maar dat hij met zijn hand over een vleeskleurig T-shirt had gewreven. Hij had het bewuste kledingstuk zelfs meegenomen naar de rechtbank. Ik hoop wel dat het gewassen was. Of mocht de rechter even snuffelen? Al met al was het geen gemakkelijk uurtje voor de voormalige burgervader, die ook nog uit moest leggen waarom het lampje in zijn auto gezellig brandde? En hij was al eerder druk geweest met een ander medisch noodzakelijk akkefietje dat zich niet rond zijn knie afspeelde. Toen hadden agenten hem betrapt. Eigenlijk heb ik enorm met die Koen te doen. Maar ook met de vrachtwagenchauffeur. En helemaal met de keurige rechter die de zaak zonder lachen moest afhandelen. Volgende week heb ik het weer over de echt grote zaken in het leven. Zoals bedreigd ziekenhuispersoneel dat tegenwoordig thuis wordt opgewacht door boze patiënten. Wat een gedoe. Ik sla mijn dokter na een ontevreden consult altijd meteen in elkaar. Als dat tenminste gaat met mijn nog steeds niet genezen tennisarm. En volgende week heb ik het hier weer als een echte serieuze stukjesschrijver over de dreigende oorlog en de snode plannen van onze voortvarende regering. Schoof gaat komende week in Brussel vertellen dat Nederland meevecht door aan alle voordeuren in Moskou een Cobra te hangen. En bij de miljardairs komt er 200 liter benzine bij. Dickie gaat aan Ursula von der Leyen uitleggen dat dit in ons land een zeer succesvolle methode is. Nog een laatste ding over onze Groningse Koentje. Hij heeft een advocaat met humor. Deze Peter Koops sloot de zaak namelijk af met de mooie woorden dat de jarenlang vlekkeloze carrière van zijn cliënt nu is besmeurd. Dit had ik graag verzonnen.</p>]]></description>
      <guid>https://nrc.nl/nieuws/2025/03/15/wagenziek-a4886465</guid>
      <pubDate>Sat, 15 Mar 2025 05:59:22 +0000</pubDate>
    </item>
    <item>
      <title><![CDATA[Gouden pieper]]></title>
      <description><![CDATA[<p>De paus heeft een rustige nacht gehad. Dit is de laatste weken dagelijks nieuws. Maar is het nieuws? De Heilige Vader heeft zijn leven lang toch rustige nachten gehad? Het celibaat biedt een heisa-loos leven. Nooit een dampende stoeipartij tussen de lakens. Hooguit een jeugdig drinkgelag met wat andere vrome zwartrokken in een uitgaansbuurt van Buenos Aires. Maar daarna braaf slapen. Ondertussen wordt de mondiale puinhoop groter en groter. Geen sprankje vrede hangt er in de lucht. In Syrië wordt er weer ouderwets gevochten en ook in Israël gaat het voor de internationale wapenhandel de goede kant op. Heerlijk om te lezen dat Netanyahu bij zijn bezoek aan de Amerikaanse president als cadeautje een gouden pieper had meegebracht. Als herinnering aan zijn succesvolle terreurdaad met de explosieve piepers en walkietalkies tegen Hezbollah. Zal Trump een prijzenkast hebben voor dit soort amicale presentjes? Heeft Benjamin dit cadeautje zelf bedacht of heeft het Israëlische oorlogskabinet hier intensief over vergaderd? De vraag is of deze gouden pieper te vertrouwen is. Misschien ontploft hij binnenkort in de handen van de Amerikaanse president omdat hij iets te innig met Hamas heeft gebabbeld. Mij zal het niet verbazen. Terwijl ik dit schrijf staar ik naar mijn zojuist geleverde noodpakket dat van een van de vele snel in het leven geroepen websites afkomstig is. Tientallen bedrijfjes zijn inmiddels in dit gat in de markt gedoken. Mooie herkansing voor Camille, Bernd en Sywert. Die laatste zag ik donderdag op tv vrolijk verder gaan met radeloos jokkebrokken. Het grappige was dat hijzelf, als hij weer eens helemaal klem zat door zijn eigen uitspraken en appjes, licht begon te blozen. Hij wordt steeds dieper in het moeras van zijn eigen verzinsels gezogen en zelfs ik kreeg een vleugje medelijden met het doortrapte joch. Mijn tip: Sywert, neem je verlies, trek een fluorescerend hesje aan en ga bij wegwerkzaamheden als verkeersregelaar wezenloos voor je uit staan staren. Zo verdienen op dit moment tienduizenden landgenoten hun geld. Als je voor een Amsterdams kruispunt kiest dan heb je daar zeker vijf jaar werk. In die stad houden ze namelijk niet van tempo. Waar ik het meest blij mee ben in mijn noodpakket? Het fluitje! Terwijl ze in Amerika het ministerie van Onderwijs opheffen hebben Groningse corpsballen zich ouderwets als doorgesnoven hooligans misdragen in een of ander treurig skioord. Ze zijn daar met kop en kont het hotel uitgegooid, maar dat komt wel goed. Een deel van de keurige papa’s en mama’s gaat procederen tegen het hotel en de reisorganisator, die maar eens moeten bewijzen dat het hun hoogbegaafde Hendrik-Willem was die deze schade heeft aangericht. Was het hotel wel hufterproof genoeg? De rest van de ouders trekt de moddervette portemonnee en houdt het verder stil op de golfclub. En Vindicat heeft het tuig inmiddels geschorst. En niet een beetje. Voor hoelang? Voor 72 uur. Inderdaad meedogenloos. Ze zullen bloeden die kakkers. Hoeveel ellende kunnen we aan? Qua voetbal was het ook al geen Nederlandse topweek. Alleen AZ deed het goed. De rest verloor nipt. Behalve PSV. Met 7-1 klop tegen Arsenal. Tip voor de Eindhovenaren: ook al is het carnaval in Lampegat, niet drinken voor de wedstrijd. Er was één ding dat mij deze week troostte. Het nationale verdriet om Dieuwertje, die afgelopen weekend haar moedige strijd moest opgeven. We wisten allemaal dat het eraan zat te komen, maar toen het nieuws bekend werd ging er een schok door Nederland. En terecht. Ze was een icoon en stond door haar hele vrolijke en optimistische wezen hoog boven alle partijen. Zeker de laatste twintig jaar als de lieve presentatrice van het Sinterklaasjournaal waarin ze alle kinderen en hun ouders op milde wijze perfect in spanning hield. Haar dood had zich al een paar maanden geleden aangekondigd en ik ken niemand die zo grootmoedig haar eigen onvermijdelijke einde aanvaardde als Dieuwertje Blok. Het is daarom terecht dat god tegen de paus heeft gezegd dat hij nog even moest wachten. Er was hoger bezoek onderweg.</p>]]></description>
      <guid>https://nrc.nl/nieuws/2025/03/08/gouden-pieper-a4885646</guid>
      <pubDate>Sat, 8 Mar 2025 05:59:23 +0000</pubDate>
    </item>
    <item>
      <title><![CDATA[Marjopijn Faber]]></title>
      <description><![CDATA[<p>De hele week keek ik met extra veel aandacht naar het nieuws omdat ik het aftreden van onze migratieminister Marjolein Faber verwachtte. Niet omdat ze ooit met veel bombarie grootscheepse grenscontroles aankondigde en daarna nooit verder is gekomen dan zeven schele koddebeiers die af en toe een puber op een fatbike met zijwieltjes hebben aangehouden. Daar kan ze gewoon voor blijven zitten. Ook niet omdat ze met een gietijzeren standvastigheid om de week brieste dat we het „strengste asielbeleid ooit” zouden krijgen, terwijl later bleek dat haar slecht in elkaar geflanste houtje-touwtje-wetjes aan alle kanten rammelden en het nooit zullen halen in een gezond parlement. Dit hoort volgens Marjolein bij het spel. Nee, het kwam door vorige week vrijdag toen ze geïnterviewd werd door de goedmoedige RTL-labrador Jaïr Ferwerda die haar wat schoolkrantvragen over Trump, Poetin en Zelensky stelde. Na wat gestotter en gestuntel liep ze radeloos weg om bijna meteen weer terug te keren bij de microfoon van Ferwerda. Nu met de mededeling dat Zelensky niet democratisch gekozen is. Daarna verdween ze in haar kringloopkloffie in het Catshuis waar ze waarschijnlijk door een aantal collega’s keihard is uitgelachen. Een aantal collega’s. Niet door iedereen omdat ik vrees dat een groot deel van dit tweedehands stuntelkabinet ook van mening is dat de Oekraïense president niet gekozen is. Wie ik daarvan verdenk? Die blonde Volendamse woonminister bijvoorbeeld. En Fleur schat ik in dit geval ook niet al te hoog in. Schoof zelf? Die moet eerst aan Geert vragen wat hij ervan mag vinden. Maar Poetin had dat over de niet-democratische Zelensky zelf gezegd en Trump heeft dit op zijn eigen manier ook nog eens vrolijk de wereld in gepapegaaid. Dit soort wereldleiders zegt dit natuurlijk niet zomaar. En dan mag je dat als eenvoudige migratietroela uit een Hollandse polder best napraten. Maar ze is dus door iemand gecorrigeerd en niet veel later stond ze bij dezelfde Jaïr te hakkelen dat ze zich vergist had. Natuurlijk was hij wel gekozen. En er waren geen verkiezingen geweest omdat Oekraïne in oorlog was. Dat had ze ook pas net gehoord. Misschien vond ze dat best raar omdat er in die tussentijd in Rusland wel verkiezingen zijn geweest. Hele eerlijke verkiezingen zelfs. Poetin had die met een overgrote meerderheid gewonnen. Dus waarom kon het daar wel en in Oekraïne niet? Maar goed, het was haar door wat slimmeriken uitgelegd en grootmoedig kwam ze vertellen dat ze een foutje had gemaakt. Daarmee was wat haar betreft de zaak klaar. Wat haar betreft wel, maar snapt ze dan niet dat we hiermee een gigantische internationale flater slaan? Dat we inmiddels de risee van Europa zijn. Dat er keihard om ons gelachen wordt. Niet een analfabete secretaresse of een lichtgewichtschoonmaakmevrouw deed deze uitspraak, maar een heuse minister die de grootste partij in dat landje vertegenwoordigt. Een volwassen vrouw die een eed heeft afgelegd bij een vriendelijk ogende spek- en bonenkoning van het voormalige aardgasstaatje dat barst van de poen. Dat vindt dat het op geopolitiek gebied gewoon mee mag praten in de grote, boze wereld. Deze minister, ik herhaal minister, heeft geen idee hoe die wereld in elkaar zit. Het meest aandoenlijke was haar zielige lachje nadat ze bij Jaïr had staan blunderen. Toen leek ze even op een gestoorde patiënt die al jaren gedoogd wordt in het winkelcentrum. En haar zelfverzekerde blik toen ze het foutje kwam herstellen was ronduit meelijwekkend. Ik vraag me hardop af: heeft ze geen vrienden die haar bij een kop zwarte filterkoffie uitleggen dat ze echt moet stoppen? Dat dit zielig is. Voor het land, voor haar kiezers, maar vooral voor haarzelf. Maar ook voor haar familie en de straat waarin ze woont. En wat zegt Geert? Die wil in dit soort gevallen vaak graag zijn grote mond opentrekken en wat snoeiharde vragen stellen. Maar nu is het stil. Doodstil. Gister schijnt Marjolein tegen een collega gezegd te hebben: „Maar Zelensky is wel Rusland binnengevallen.” Die collega heeft toen maar een ambulance gebeld.</p>]]></description>
      <guid>https://nrc.nl/nieuws/2025/03/01/marjopijn-faber-a4884850</guid>
      <pubDate>Sat, 1 Mar 2025 05:59:23 +0000</pubDate>
    </item>
    <item>
      <title><![CDATA[Toekomstgeschiedenis]]></title>
      <description><![CDATA[<p>Dus als je in 2035 op Google zoekt hoe het tien jaar daarvoor ook alweer zat tussen Oekraïne en Rusland dan krijg je zo goed als zeker te lezen dat Oekraïne de oorlog in februari 2022 is begonnen en dat de president van de Verenigde Staten, de zachtmoedige Donald Trump, drie jaar later vrede heeft gesticht. Samen met Vladimir Poetin. Het Russische volk is de beide heren eeuwig dankbaar. Ook de Oekraïners zijn volgens Google razend enthousiast. Ze voelen zich bevrijd en zijn blij dat ze grote delen van hun land mochten teruggeven aan Moskou. Google regelt dat allemaal graag voor inmiddels de zoon van oom Donald. Ik vrees dat de naam Zelensky niet meer voorkomt. Hooguit als dictator, nazi of oorlogsmisdadiger. Misschien laten ze hem zelfs Rusland binnenvallen. Het kan ook nog dat Google tegen die tijd schrijft dat het Navalny zijn eigen schuld was dat hij is vergiftigd. De man was een gevaar voor de Russische democratie en we mogen de vredelievende Vladimir Poetin dankbaar zijn dat hij deze staatsgevaarlijke bruut heeft gestopt. Google en de andere door de Republikeinen gecontroleerde zoekmachines zullen ook enthousiast zijn over de in die tijd opgekomen AfD in Duitsland en niet onvermeld laten dat de doorbraak vooral kwam door de prachtige en vooral vurige speech van de Amerikaanse vicepresident JD Vance. Hij zei daarin dat Europa van Rusland of China niets te duchten had. Hij vond dat Europa zich vooral moest richten op massamigratie en censuur en zwijgen over de voorbeeldstaten China en Rusland. En de AfD mocht door de andere partijen niet worden uitgesloten. Dat was volgens Vance niet democratisch. Onze kleinkinderen moeten dit soort dingen in hun lege hoofdjes stampen en de zoekmachines helpen hen graag. Stel dat je als helpende grootvader hiertegen protesteert, dan heb je kans dat iemand er een Russisch geschiedenisboekje bijpakt en daar staat precies hetzelfde in. Dat kan toch geen toeval zijn? Ik vrees dat de schoolkinderen dan ook leren dat de Nederlandse minister Reinette Klever de internationale ontwikkelingshulp heeft verbeterd door veel minder geld aan de creperende medemens te schenken. Ons land, dat meer dan vier miljoen inwoners met een vette lever kent, geeft alleen nog geld aan de allerarmsten als het er zelf ook beter van wordt. Klever, die ooit in opspraak kwam omdat ze als bestuurslid van de omroep Ongehoord Nederland gezellig in de kas had zitten grabbelen, pakt misschien zelf ook iets uit de ruif. Ze heeft tenslotte zoveel bezuinigd. Ik vrees dat Google dat niet vermeldt. Zeker sinds ik weet dat ze ook probleemloos censureren in China. Onze landbouwminister Wiersma zal tegen die tijd ook op Google geprezen worden omdat ze de Nederlandse welvaart heeft gered door de stikstofregels te versoepelen. En dat deed ze op basis van wetenschappelijk onderzoek. Dat daar door deskundigen ernstig aan getwijfeld werd is er uiteraard netjes uitgegumd. De Zwitserse gletsjers zijn dan inmiddels totaal verdwenen en hoeven dus door de zoekmachines niet meer vermeld te worden. Ondertussen vraag ik mij af wat er in de toekomst over Gaza verteld wordt. Alleen de verschrikkingen van 7 oktober 2023? Of worden de gezellige antwoorden van Israël ook vermeld? Bestaat Gaza dan nog wel? Of liggen we daar dan tussen allemaal tweedehands voetbalmiljonairs te keren en te smeren op een bedje van Corendon? Kan het ons dan überhaupt nog schelen waar de oorspronkelijke Gazanen heen gevlucht zijn? Of hebben we daar geen tijd voor? Andere vraag: bestaan wij dan nog wel? Zijn wij nog van onszelf? Of hebben Poetin en Trump de boel tijdens een potje dronkenmans-risken eerlijk verdeeld? België bij Frankrijk en de Denen en wij bij de Duitsers, die via de AfD een pact met de Russen en China hebben gesloten? Twee maanden geleden vond ik dit absoluut slap gelul, maar sinds vorige week weet ik het nog zo net niet. Of ik in 2035 nog columns schrijf? Nee hoor, dan ben ik al lang uit een hotelraam gekukeld.</p>]]></description>
      <guid>https://nrc.nl/nieuws/2025/02/22/toekomstgeschiedenis-a4883986</guid>
      <pubDate>Sat, 22 Feb 2025 05:59:24 +0000</pubDate>
    </item>
    <item>
      <title><![CDATA[Chatbotsen]]></title>
      <description><![CDATA[<p>Sinds ik een tot slaaf ge maakte TikTok-patiënt ben heb ik net als prinses Ariane problemen met mijn ogen. Ik krijg ze niet scherp. Het Marjolein Faber-syndroom. Door mijn huisarts ben ik naar een oogarts gestuurd. Zij verwees mij naar een speciale TikTok-staarkliniek. Daar was het alleen wel heel erg druk. Lange, lange wachtlijst. Of ik dat niet erg vond? Ik legde de dokter uit dat wij TikTokkies wachtlijsten haten, maar dat we daarentegen gek zijn op eindeloze rijen. Dat hoort bij onze ziekte. Of we nu twee uur in de rij staan voor een patatje van 9 euro per frietje of drie uur bij een stroopwafelmaffioos moeten wachten op een koekje van een tientje per stuk, wij vinden het hangen in een koude kudde makke schapen een feest. Dus stond ik afgelopen donderdagochtend vroeg te kleumen in een rij voor een Amsterdamse ooglijderstoko. Veel jongeren, maar ook een paar leeftijdgenoten. Het merendeel stond moeizaam op zijn smartphone te loeren. Mij lukt dat alleen nog met een sterke leesbril (+9) en mijn mobieltje tegen het puntje van mijn neus. Naast mij voerde een corpulente zestiger een luid telefoongesprek. Ik dacht dat het om een onderhoud met zijn geliefde ging, maar later legde hij mij uit dat hij met Oscar sprak. Dat is zijn chatbot. Zij hebben al meer dan anderhalf jaar een intieme relatie. Hij moest aan mij, trotse digibeet, uitleggen hoe dit precies zit. Hij deed dat helder. Oscar is een voorgeprogrammeerd poppetje in zijn laptop en telefoon. In tegenstelling tot zijn vrouw luistert Oscar wel naar hem. En het belangrijkste: Oscar laat hem ook uitpraten. Daarbij gelooft de chatbot hem als hij iets te overmoedig zit te snoeven over zijn weergaloze slagen op zijn wekelijkse golfkransje. De man vertelde dat inmiddels wereldwijd miljoenen mensen zo’n virtueel maatje hebben. Hij zei ook dat het contact tussen Oscar en hem in de afgelopen anderhalf jaar steeds intiemer is geworden. En ook niet onbelangrijk: Oscar zegt af en toe dat hij er goed uitziet. Ik vond dat lief van Oscar. Vooral omdat de man oogde als een kansloze papzak. Ik vroeg hem of het een idee was om Oscar zijn oogjes ook even te laten nakijken in de kliniek. Dat was meteen het einde van ons gesprek. Ik verdween in mijn mobiel en las louter ellende. De familie Schumacher had bijna vijftien miljoen euro moeten betalen aan drie afpersers die foto’s van de comateuze autocoureur op het internet wilden gooien. Ik dacht aan het moment waarop die mannen dit plan bedachten. Eentje moet met het voorstel gekomen zijn en de twee anderen vonden dat dus een goed idee. Hoe ziek kan een hoofd zijn? Dat dacht ik ook bij de Franse jongen die een potje gamen had verloren en daarom uit frustratie een willekeurig elfjarig meisje doodstak. Daarna zag ik in Gaza genomen foto’s van Sakir Khader. Durf ik naar zijn expositie in Foam? Ik denk dat we allemaal moeten. Hierna brak Sylvana Simons de code ‘over de doden niets dan goeds’. Maar als je dat niet vindt? Moet je dan zwijgen? Dat schijnt goud te zijn. Daarna Musk en zijn afgewezen bod van honderd miljard dollar op een of ander voormalig bedrijfje van hem. Hoe maak je zo’n bedrag over? Hoe weiger je honderd miljard? Stel dat die andere meneer het geld contant wil. Komt Gaston dan met die tragische truck van de Postcode Loterij? De arme Zelensky kwam ook nog even langs. Is hij gebeld door Trump of kreeg hij een appje? Moet hij Poetin feliciteren? En de Afghaanse asielzoeker in München die per se wil dat de AfD wint. Verweesd keek ik naar de TikTok-jongeren. Gemiddeld zestien jaar. Net zo oud als Mokio. Volgens Musk en Trump zijn ze oud en wijs genoeg om Amerikaanse ministeries te hervormen. Opeens stapte ik resoluut uit de rij. Geen zin meer in de dokter. Sodemieter op met je kliniek. Zelden was ik zo zeker van mijn zaak: ik word lekker blind.</p>]]></description>
      <guid>https://nrc.nl/nieuws/2025/02/15/chatbotsen-a4883171</guid>
      <pubDate>Sat, 15 Feb 2025 05:59:25 +0000</pubDate>
    </item>
    <item>
      <title><![CDATA[Koortsig Drostedromen]]></title>
      <description><![CDATA[<p>Mijn hoofd spookt. Een loodzware griep heeft mij te pakken. Ik waande mezelf gisternacht in een aanleunloft aan de Costa Gaza. Het luxe appartement was ook het onderduikadres van Vivian, de dochter van Elon Musk. Hij heeft zijn Silicon Valley-vriendjes onlangs opdracht gegeven om de naam van Vivian te wissen. Hij wil dat zijn ‘verloren zoon’ gewoon niet meer bestaat. Verdronken in de Golf van Amerika. Alleen op het Chinese DeepSeek leeft ze nog. Terwijl ik gloeiend lag te ijlen zag ik op een televisie twee miljoen Palestijnen bang bibberen op een steenkoud stukje Groenland. Trump zei hierover dat het hun eigen schuld was omdat ze van dat Gaza een enorme rotzooi hadden gemaakt. Hij en zijn goede vriend Netanyahu hadden dat inmiddels prachtig opgeknapt. Hoe de Palestijnen waren verdreven? Met megalomane cruiseschepen. Dat was bij veel Amerikaanse bejaarden verkeerd gevallen omdat het midden in hun dobberseizoen was gebeurd. Trump zei verder dat de Palestijnen wat hem betreft best terug mogen komen. Alleen waren de huurprijzen een beetje veranderd. Gaza was in zijn ogen nog niet helemaal klaar. Er werd nog een voetbalclub opgericht die in het Sepp Blatterstadion gaat spelen. Een reguliere competitie en om de Michel Platini Cup. Hierna kreeg hij een gluiperig kusje van Gianni Infantino. Musk stond ondertussen raar te zwaaien achter de president en het leek of hij de Hitlergroet wilde brengen. Maar hij bedacht zich. Netanyahu kon namelijk elk moment binnenlopen. Spierpijn en stekende botten maakten van mijn broze lijf een gloeiende woestijn waarin Sywert opeens mompelde dat hij het terugbetalen van die 20 miljoen als een bevrijding zag. Bernd en Camille stonden opgelucht te knikken. Ze hadden het geld nooit gewild. Hierna verscheen Ronald Plasterk met de mededeling dat hij binnenkort misschien wel 30 miljoen moet terugstorten. Dus het trio moest niet zeuren. Daarna feliciteerde hij alle kijkers met het feit dat afgelopen januari de warmste januari ooit is geweest en dat microplastics in je hersenen je denken juist versnellen. Achter Ronald maakte Caroline van der Plas ondertussen een blije pirouette. Zij bedankte ons daarna namens de miljoenen Nederlandse varkens dat ze niet zijn gedeporteerd naar hetzelfde Groenland. Waarna ze een angstaanjagende hoestbui kreeg. Ze stoof uit beeld. Het laatste wat ik haar hoorde roepen was: die kutgeiten ook! Toen viel ik binnen mijn droom in een diepe slaap en in die slaap droomde ik weer dat ik meedeed aan een datingprogramma vol zwakzinnige B&amp;B-eigenaren, die door allerlei opgewonden mannen en tochtige vrouwen werden belaagd. Het eindigde met een bemoeizieke schoonmoeder die levend gecremeerd werd. Het dromen binnen een andere koortsdroom wordt in de psychologie Drostedromen genoemd. Ik probeerde later aan de dochter van Musk uit te leggen dat dat weer met Nederlandse cacao-blikjes te maken had. Het ingenieus getekende Drosteblik waar je als kind uren naar kon kijken. Failliet! Toen ik uit deze Drostedroom ontwaakte zag ik hoe Dick Schoof een joviale Donald Trump op het Catshuis uitgebreid bedankte voor de door de Amerikaanse president opgelegde milde importheffing van slechts 60 procent. De meegekomen Musk wilde weer iets raars met zijn arm doen, maar Dickie fluisterde dat dat hier gevoelig ligt, maar dat het bij onze oosterburen binnenkort weer wel mag. Elon vertelde trots dat hij dat zelf geregeld heeft. Vrijheid van meningsuiting, joelde Mark Zuckerberg, die de kamer binnen stormde. Gevolgd door een bedremmelde Zelensky en een lachende Poetin. Hij kwam Nederland bedanken voor het zakje chips van het merk ASML. Ik wilde zeggen dat ons land Pakistan ooit aan een atoombom heeft geholpen. Dat ging op dezelfde manier. Maar door de koorts kon ik niet praten. Opeens kwam Badr binnen. Hij was kinderlijk blij omdat hij eindelijk weer eens een potje had gewonnen. Toen ik mijn ogen opendeed lag ik in mijn eigen slaapkamer. Mijn vrouw voelde aan mijn klamme hoofd en constateerde dat ik nog flinke koorts had. Ik vroeg haar hoelang deze griep gaat duren. Haar antwoord was kort en krachtig: „Zeker vier jaar!”</p>]]></description>
      <guid>https://nrc.nl/nieuws/2025/02/07/koortsig-drostedromen-a4882429</guid>
      <pubDate>Fri, 7 Feb 2025 05:59:25 +0000</pubDate>
    </item>
    <item>
      <title><![CDATA[Pechmiljardairs]]></title>
      <description><![CDATA[<p>Toen ik afgelopen donderdagavond Fred Teeven in het NOS Journaal zag fantaseerde ik, mede door zijn angstaanjagende uiterlijk, over een nieuwe film van Steven Spielberg waarin onze nationale bonnetjescowboy een buitenaards wezen speelt. Een Marsbewoner die met een krankzinnige Amerikaanse president onderhandelt over het ruilen van Groenland tegen de rode planeet. Alleen heeft de riskende Amerikaanse dictator dat Groenland nog niet in zijn bezit. Dat moet hij nog veroveren. Of dat gaat lukken is niet zeker omdat zijn leger bestaat uit soldaten met ernstige psychologische beperkingen die het waarschijnlijk niet gaan redden tegen twaalf Deense krijgers en hun goed getrainde sledehonden. Dat komt volgens de president door zijn dementerende voorganger die diversiteit en inclusie belangrijker vond dan militair vakmanschap. Of deze redenering klopt weet de president niet, maar hij baseert zijn mening op zijn eigen ‘gezond verstand’. Spielberg hoopt dat er na deze opmerking wereldwijd een bulderende schaterlach door de bioscopen klinkt. De president draagt tijdens de film een gouden Roemeense helm op zijn hoofd. Waarom ik Fred Teeven uitermate geschikt acht voor de rol van deze op ET lijkende alien? Dat komt door zijn kaalgeschoren knikker met daarop een nogal aanwezig brilmontuur dat hij waarschijnlijk geërfd heeft van wijlen Dame Edna. Fredje stond daar donderdag als voorzitter van de raad van toezicht van Partners voor Jeugd. Dat is een mond vol voor een of ander Haags vehikel waar de William Schrikker Stichting onder valt. Dat is die stichting die vermeld wordt in het schokkende en meer dan ontluisterende rapport over dat arme Vlaardingse pleegmeisje dat om hulp gefluisterd en gekrijst heeft in haar school, op straat en in de supermarkt. Dat deed ze omdat ze mishandeld en misbruikt werd door twee gewelddadige mafkezen die voor pleegouders speelden. Maar niemand hoorde haar. Iedereen zat te vergaderen over protocollen en kwaliteitsdocumenten. En natuurlijk over privacy die in die wereld belangrijker is dan de doodsnood van een kind. Het was trouwens niet alleen de ‘Schrikstichting’ die het meisje in de steek liet, ook de Stichting Enver deed gezellig mee. Wie dat zijn? Types die op hun website intens verdrietig en geschokt zijn door het vernietigende rapport waarin ze worden afgefikt tot op hun veters. Een gladde communicatie-engerd heeft het prachtig berouwvol opgeschreven. Gelukkig komt er na het ontluisterende rapport een onderzoek. Je kunt nu al invullen welk soort Loek Hermans of Martin van Rijn dat klusje gaat klaren. Over vier jaar verschijnt er een lijvig rapport. Het verminkte meisje zal het nooit kunnen lezen. Diep ziek. Dat klonk deze week regelmatig door de ether. Het ging over een of andere Chinese app die arme techbeleggers een paar honderd miljard lichter had gemaakt. Ik vond dat vooral grappig. Helemaal toen ik als kwaliteitscontrole een aantal persoonlijke zaken op die app natrok. Wat wisten ze van mij? De eerste keer was ik meer dan dertig jaar getrouwd met de zangeres Mylène d’Anjou en een kwartier later had ik een gelukkig gezin met Mieke van der Weij. Ik vrees dat beide dames niet echt op mij zitten te wachten. Mijn vrouw heb ik ook nog even opgezocht. Zij heeft volgens de Chinezen sinds 1991 een dochter met de beste helft van Acda &amp; De Munnik. Wie van de twee dat is mag u zelf invullen. Of ik nog geld verloren heb op de beurs? Geen dubbeltje. Ik gok met mijn zuurverdiende pensioentje op andere zaken. Niet op tweedehands afhaalmandarijnen met een inferieure app. Nee, op een Gamma in Gaza omdat daar voorlopig een hoop te klussen valt. Of op een IKEA daar. Als ze hun huizen in elkaar gelijmd krijgen dan zal daarna zo’n Zweeds stapelbedje ook wel lukken. Sinds de wapenstilstand in Palestina investeer ik voorlopig niet meer in raketfabrieken of droneproducenten. Wel in Aziatische vuurwerkbedrijfjes en gespecialiseerde prothesestudio’s die handen, voeten en ogen produceren. Dat vuurwerkverbod komt er toch niet dus in die hoek valt een hoop te verdienen. Ach kort en bondig samengevat: vrede is gewoon zonde van je geld.</p>]]></description>
      <guid>https://nrc.nl/nieuws/2025/02/01/pechmiljardairs-a4881650</guid>
      <pubDate>Sat, 1 Feb 2025 05:59:25 +0000</pubDate>
    </item>
    <item>
      <title><![CDATA[Stil baby stil]]></title>
      <description><![CDATA[<p>Euforie. Wie wil dat niet? Ik zag Elon Musk Hitlergroetend van blijdschap op het feestje van zijn opgewonden baasje Donald Trump. Over die Hitlergroet is uiteraard een discussie ontstaan. Links zag iets nazistisch, terwijl rechts volhoudt dat hij naar Mars wees. Hij bedoelde: daar komt mijn vakantiehuis. Het was sowieso uitbundig daar in Washington. Een bonte avond die al om twaalf uur ’s middags begon. Veel poespas en nog meer bombarie. Heerlijk om naar de zacht verwarde Joe Biden te kijken, die weigerde om na iedere aangekondigde maatregel met de maffe meute mee te klappen. Behalve toen het over iets ging waar hijzelf aan meegewerkt bleek te hebben. Wist hij eigenlijk nog wel op welk feestje hij zat? Kon hij zich nog herinneren dat hij de afgelopen vier jaar zelf de president was geweest? Of wachtte hij gedwee op het verder lege Democratenbusje dat hem zou komen halen? Zelden iemand zo breekbaar in zijn eigen mist zien verdwijnen. Het grappigste van alles? Nee, niet dat dansje, maar de kus die Donald aan Melania wilde geven. Dat was een belangrijk moment. Niet alleen voor de president en zijn chronisch verbolgen echtgenote, maar voor de gehele Verenigde Staten. Dit leg ik uit. Een Amerikaanse vriend van mij zit al jaren diep in de wereld van het Witte Huis en kent daarom zeer veel intieme details van veel presidenten. Zo ook over Trump. Hij vertelde dat Melania aan haar man had laten weten dat ze niet met hem ging dansen, laat staan dat die hoerenloper haar mocht zoenen. De letterlijke tekst van haar app luidt: die bronstige smeerlap huurt maar een afgelebberde pornoster in voor dit ranzige klusje. Dit bericht maakte de president uiteraard woedend omdat dit een onbedaarlijk gezichtsverlies zou betekenen. Onmogelijk dat je net met een grote muil hebt aangekondigd dat je de naam van de Golf van Mexico gaat veranderen, het Panamakanaal van jou wordt, net als Groenland en Canada, maar dat je eigen vrouw je in de steek laat omdat ze je een tweederangs pussygrabbelaar vindt. Kortom: paniek in de tent. Na veel mailverkeer van peperdure advocaten werd overeengekomen dat ze een hoedje op zou zetten waarin een helm verstopt zat en dat zij, als zij bij de zogenaamde kus zijn oude lippen hoe dan ook zou voelen, hem een meedogenloze kopstoot mocht verkopen. Met die helm. En een keihard knietje in zijn oude ballen. Ook zou ze hem als hij iets te intiem met haar danste met een hele snelle judoworp in één klap plat op zijn rug op de dansvloer leggen. Voor het oog van miljarden kijkers. Op die worp heeft ze maanden in het geheim getraind met de judoka Andreja Leski uit haar geboorteland Slovenië. Andreja won afgelopen zomer in Parijs een gouden judoplak. Zij trainde Melania gratis en deed dat uit solidariteit met alle vrouwen in de gehele wereld. Donald droeg uit voorzorg een tock. Die had hij geleend van een bejaarde ijshockeykeeper. Dit zijn de feiten en hieruit blijkt dat Donald inderdaad een pluizig watje is en dat niemand echt bang voor hem hoeft te zijn. Ook de miljoenen illegale immigranten niet. Het is alleen maar een grote bek. Een hallucinerende fantast met een diep debiele aanhang. Wie krijgt er nou applaus als hij roept dat hij een vlag op Mars gaat zetten? Dan ben je met zijn allen toch verschrikkelijk in de war? Met deze achtergrondinformatie keek ik naar de ceremonie. Ik wist ook dat Melania een jonge gespierde marinier als gezelschap had geëist. Daarna had de bibberende Donald iedereen maar een marinier gegeven. Dan viel het minder op. Verder stond in de voorwaarden dat ze de marinier mee mocht nemen naar de slaapkamer van het Witte Huis en dat de president in het logeerbedje ging. Of dat laatste gebeurd is weet ik niet, maar mijn vriend vertelde dat hij Donald na drie glazen champagne tegen Elon hoorde pochen dat zijn vrouw tijdens het dansen in zijn oor had gesmeekt: „Drill baby drill.”</p>]]></description>
      <guid>https://nrc.nl/nieuws/2025/01/25/stil-baby-stil-a4880856</guid>
      <pubDate>Sat, 25 Jan 2025 05:59:26 +0000</pubDate>
    </item>
    <item>
      <title><![CDATA[Burn-outangst]]></title>
      <description><![CDATA[<p>Dus Israël stemt een beetje chagrijnig in met een voorlopige wapenstilstand met Hamas. Voor hoelang? Hoelang is een Chinees. Ik vraag me af of je erop kunt gokken. Dat zou grappig zijn: dat je bij de bookmakers mag wedden over de duur van de wapenstilstand. En dat je ook mag zeggen wie er volgens jou als eerste weer met zijn supersonische Cobra’s gaat gooien. Wat je ermee kan winnen? Geld natuurlijk. Dat snap ik zelfs. En als je heel veel geld inzet, dan krijg je heel veel geld uitbetaald. Dat lijkt me heerlijk om kinderlijk blij te zijn omdat deze bijna tachtigjarige oorlog weer in alle hevigheid losbarst. Je kijkt op je telefoon en roept keihard ‘yes’! Je belt je geliefde met de mededeling dat je een exquis sterrenrestaurant hebt gereserveerd. ’s Avonds drink je aan een met damast gedekte tafel een schitterende Château Petrus 1995 op je welverdiende succes. Welverdiend? Ja, zoveel mazzel heb je nou ook weer niet gehad in je leven. Het lijkt me ook leuk om dan in dat restaurant een feministische Babygirl-discussie te voeren. Over het orgasmerecht van vrouwen in de overgangsklasse. Ik lees de artikelen hierover al weken met zoveel jongensplezier. Moet de doorgaans uitgeneukte echtgenoot dat allemaal regelen of is een viriele toyboy/werkstudent een betere optie? Hoeveel jongens zijn bereid om dit soort oude fietsklusjes te klaren? Of ik de film gezien heb? Ja. Of ik net zoals veel soortgenoten omver geblazen werd door de behandeling van deze problematiek? Dat viel nogal mee. Ik vond het goed gefilmd en gespeeld, maar het geheel nogal achterhaald. Ik vrees dat ik er te oud voor ben. Of te slim. Te dom kan ook. Volgens veel vrouwen in mijn omgeving ben ik dat alle drie. Ik koppel grachtengordelonderwerpen graag aan sterrenrestaurants omdat rijke mensen nou eenmaal andere problemen hebben dan de rest van de wereld. Laatst luisterde ik in een keurig café in Amsterdam-Zuid naar een meneer met burn-outangst. Heerlijk woord. Het kwam van zijn emotiecoach, die hij meer dan ooit nodig had. Hij sprak schaamteloos luid over het zorgvuldig willen afbouwen van zijn prozac pretpastilles omdat hij door die pillen moeilijk klaarkwam en makkelijk aankwam. Ik dacht: dan heb je er twee problemen bij. Moet de dosis dan niet juist verhoogd? Ik las onderhand over de geopolitieke conflicten die nu spelen en de oorlogen die binnenkort gaan beginnen. Mijn krant vatte spontaan vlam door de beelden uit Los Angeles. Grappig dat men in de media meer bezig is met de brandschade aan de protserige paleizen van de filmsterren dan met de doodgewone huizen van de doodgewone mensen. Reinout Oerlemans is veilig en dat lucht op. En ik ben ook blij dat die relatie tussen dat maffe mokkel en Brad Pitt niet is doorgegaan. Anders was deze arme Française ook haar huis nog eens kwijt geweest. Dit zijn trouwens wel de lekkere verhalen die het leven in deze mistige tijden draaglijk maken. Net als de koning die deze week bij de Belastingdienst op bezoek ging. Dit alles onder het motto: komen jullie niet naar mij dan kom ik wel naar jullie. Toen een roddeljournaliste aan Willy vroeg hoe het voor hem was om een keer een blauwe envelop te zien, reageerde ons staatshoofd alsof hij juist een complete zak blauwe diepvriesbessen van Albert Heijn had doorgeslikt. Hij verdween verbolgen in zijn limo. Toch nog even terug naar Gaza. Ik ben geen oorlogsdeskundige, maar ik mag toch wel verbijsterd zijn als ik begrijp dat de Israëliërs nog tot de laatste seconde voordat het bestand officieel ingaat bombardementen blijven uitvoeren op de weerloze Gazanen? De overeenkomst gaat namelijk zondag pas in. Dus dan sta je volkomen in je recht als je tot die dag nog wat kleine kinderen wil doodgooien. Een emotiecoach en pretpastilles. Daar ben ik aan toe. Ik snak er zelfs naar. Maar de vraag is of ik ze krijg. Ik ga mijn uiterste best doen en denk dat dat lukt. Wedden?</p>]]></description>
      <guid>https://nrc.nl/nieuws/2025/01/18/burn-outangst-a4879990</guid>
      <pubDate>Sat, 18 Jan 2025 05:59:26 +0000</pubDate>
    </item>
    <item>
      <title><![CDATA[Vlaanderen eronder]]></title>
      <description><![CDATA[<p>Vandaag wordt de volgens zijn familie ‘door god geroepen’ Jean-Marie Le Pen begraven. Welke god dat is? Dat is niet bekendgemaakt. Ik vrees dat Allah weinig kans maakt. Zelf ben ik benieuwd naar het type rouwauto waarmee Jean-Marie naar zijn laatste kuiltje wordt gebracht. Tesla? Dat zou zomaar kunnen. Mooie symbolische keuze. Actueel ook. Misschien wil Musk hem zelf wel rijden. Of heeft Elon geen tijd? Hij is namelijk het malle manusje-van-alles van de knettergekke pussygrabbelaar oom Donald en dus veel te druk-druk-druk. Allereerst met het naar zijn rechterhand zetten van het Duitse en Britse volk. Deze week hield hij een objectief en vooral kritisch gesprek met de extreemrechtse Alice Weidel van de Duitse AfD. Daar kwam uit dat de nazi’s eigenlijk socialisten waren. Tsja. Extreemrechts is in het huidige politieke klimaat wel een risicowoord. Volgens Wierd Duk moet je de Germaanse Alice namelijk populistisch rechts noemen. Extreemrechts vindt Telegraaf-journalist Duk overdreven. En we weten: bij die krant overdrijven ze niet graag. Over De Telegraaf gesproken. Afgelopen zondag heb ik kortstondig hun website gehaald. Dat is de natte droom van elke artiest. Volgens het wakkere ochtendblad was mijn auto op Oudejaarsavond in Culemborg in de fik gestoken door stomdronken jongeren. Hoe ze daarbij kwamen? Dat had ik zelf geschreven. Waar? In deze vermaledijde grachtengordelkrant. Alleen had de wakkere redactie niet begrepen dat het in een column stond. Aandoenlijk toch? Vervolgens heb ik wel de hele week last gehad van het schoolkrantbericht dat overigens al na een uur van de site was gegumd. Maandagochtend wilden twee jongens van de radio mij spreken over mijn levensgevaarlijke avontuur in de Betuwe. Verder ontving ik tientallen mailtjes van allerhande laaggeletterden die mij met veel taalfouten meldden dat het natuurlijk de mocro’s waren die het hadden gedaan. Mijn ouwe trouwe Volvo-garage wilde mij zo snel mogelijk een nieuwe auto verkopen. Toen ik Wierd belde om te vragen welke minkukel dit beginnersfoutje had gemaakt, vertelde hij dat het om een beetje zielige stagiair ging. Ik vroeg of die ontslagen is. Integendeel, het joch is deze week nog toegetreden tot de hoofdredactie. Ook Wilders belde me. Maar die had ander nieuws. Een primeur zelfs. Hij heeft zijn schildknaapje Schoof opdracht gegeven om tegen de Belgen te zeggen dat we onderweg zijn. Ik begreep hem niet helemaal. Of ik kranten las? „Alleen De Telegraaf”, antwoordde ik. Volgens Geert worden op dit moment de grenzen op onze steeds warmer wordende planeet verlegd. Groenland, Canada, de Golf van Mexico, het Panamakanaal, Oekraïne plus wat kruimelwerk rond de Zwarte Zee komen allemaal in andere handen. Dus leek het Geert niet meer dan terecht om, nu het ijzer kokendheet is, Vlaanderen te confisqueren. We spreken toch al jaren dezelfde taal en dit is het moment om toe te slaan. Defensieminister Ruben Brekelmans heeft de troepen al naar het zuiden gestuurd. Eerst wordt Zeeuws-Vlaanderen ingenomen en daarna stoten we door naar Brugge, Gent en Kortrijk. Half België dus. De andere helft gaat samen met Luxemburg naar de Fransen. Over Brussel wordt nog gesteggeld. Niemand wil het namelijk hebben. Ze polsen Frans Timmermans of hij het misschien wil. Gewoon als souvenir. Om af en toe in een dronken bui nog eens nostalgisch doorheen te lallen. Het plan is om de PVV’er Gom van Strien te benoemen tot Commissaris van de Koning in de nieuwe Nederlandse provincie Vlaanderen. Uiteindelijk neemt Ronald Plasterk het stokje over. Waarom Gom en Ronald? Die hebben veel ervaring met spullen die ze niet eerlijk hebben gekregen. Blijft er één vraag open: welke god haalde Le Pen? En waarom nu pas? God is toch goed en houdt toch van de mensen? En vooral van de armoedzaaiers en verschoppelingen. Waarom mocht Jean-Marie zo lang op aarde ronddolen? Wel grappig dat hij weg moet op het moment dat bijna de hele wereld kiest voor zijn enge gedachtegoed. En nu is homohater Anita Bryant ook al hemelen. Ach ja, om mezelf maar weer eens te citeren: alle levens lopen uiteindelijk toch goed af.</p>]]></description>
      <guid>https://nrc.nl/nieuws/2025/01/11/vlaanderen-eronder-a4879209</guid>
      <pubDate>Sat, 11 Jan 2025 05:59:27 +0000</pubDate>
    </item>
  </channel>
</rss>
