<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Rijenkorf]]></title>
      <description><![CDATA[<p>Donderdag liep ik de Bijenkorf in voor een nieuwe portefeuille omdat mijn vorige onlangs gerold is. Een zeer hippe verkoper met bijpassend tasje toonde mij een plastic prul dat hij voor drie duppies bij de Action gescoord leek te hebben. Hij reageerde ronduit onthutst toen ik zei dat ik geen plastic wilde. Het was namelijk kalfsleer met een beschermend laagje en kostte slechts 440 euro. Dat vond hij niet duur want het was een echte Prada.  Ik dacht: je hoeft in elk geval niet bang te zijn dat hij gejat wordt want daar is het ding echt veel te lelijk voor. Dat zei ik niet. Zo ben ik niet opgevoed.  Ik dankte vriendelijk voor de informatie, wenste de man en zijn bijpassende tasje succes en wandelde het warenhuis uit. In mijn hoofd gonsde: dagelijks door Japanse maagden gemasseerd scharrelkalfsleer! Dat mag wat kosten! Dit had de man met het bijpassende tasje niet gezegd, maar ik vond het gezellig om erbij te fantaseren. Zo maak ik mijn leven dagelijks een beetje draaglijker. Voor de stand van Louis Vuitton stond een stevige sliert shopvolk. Een wachtrij jong spul dat niet gelukkig keek. Maar als je de prijzen van Lowietje kent dan word je daar ook niet vrolijk van. Hun creditcards zuchtten.  Op de Dam probeerde een dame mij een geloof aan te praten. Iets met de Here Jezus omdat hij het beste met ons voorheeft. Ik zei dat ze in het centrum van Marioepol moest gaan preken. Als ze dat centrum tenminste nog kon vinden. Maar daar konden ze net als in Cherson wel wat geloof gebruiken. Volgens haar waren de verwoestingen daar allemaal het werk van de mensen. God deed alleen het goede.  Ik vroeg of ze afgelopen weekend naar dat christelijke festival in Biddinghuizen was geweest. Daar stond een nazorgtent met tachtig medewerkers. Dat vind ik veel nazorgmedewerkers voor een onschuldig geloof.  Ondanks al die nazorg was er ook nog een dooie gevallen. „Bezeten door de duivel”, sprak de vrouw. „Misschien wel paddo’s”, opperde ik, „die zijn ook door God geschapen!”  Twee minuten later sjouwde ik opgewekt door de Kalverstraat waar ik tussen alle toeristen de allerlaatste Amsterdammer was. Ik zag vooral veel felgekleurde snoepwinkels waar de obesitas spontaan naar buiten walmde. Gingen we dat ook niet minderen? Die suiker was toch een gevaarlijk dingetje?  Welke minister had dat ook alweer beloofd? Hugo toen hij nog alles van Volksgezondheid wist? Of was het ooit klaterende verkiezingstaal geweest van alle partijen? Ik heb geen idee. Door de vele proefballonnen zie ik zo af en toe de blauwe lucht niet meer.  Op het Spui las ik op mijn telefoon dat op een terrein in Amstelveen, waar geen vierduizend broodnodige studentenwoningen gebouwd mochten worden omdat ze onder een aanvliegroute van Schiphol lagen, nu toch huizen komen. Voor stokdove bejaarden? Nee hoor, voor vluchtelingen. Hun oren zitten na al die oorlogen met dat meedogenloze artillerievuur en raketlawaai dusdanig potdicht, dat die daar probleemloos kunnen wonen. Was minder vliegen geen optie? Studenten die prettig wonen zijn voor de toekomst van ons land toch belangrijker dan al die uitgebluste boomers die twee weken gaan liggen smeren en keren op een of ander subtropisch strand?  We gingen toch wat doen aan het milieu? Welke minister was dat ook alweer? En gingen we niet minder snoep verkopen op Schiphol? Was dat ook niet een van de ballonnetjes?  Wel leuk dat er weer een gezellige corona op komst is. Hoewel? Dan mogen die Schiphol-rijen niet meer zo dicht op elkaar en worden ze nog langer. Anderhalve meter tussen iedereen. Nu staan ze via Badhoevedorp tot diep in Aalsmeer.  Maar dan misschien wel tot Lelystad.  Daar kan je heel goed parkeren bij dat verlaten van het vliegveld. En leuk als ze daarna langs de Floriade lopen die bijna klaar is. Dan hebben die arme mensen daar ook nog een paar bezoekers. Want daar is nog echt niemand geweest. Kortom, ik had een heerlijke middag. Vol geloof, hoop en een nieuwe portefeuille. Hoewel? Die bleek bij thuiskomst gerold.  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/06/11/rijenkorf-a4133142</guid>
      <pubDate>Sat, 11 Jun 2022 00:00:00 +00:00</pubDate>
    </item>
    <item>
      <title><![CDATA[Jan de Wanhoop]]></title>
      <description><![CDATA[<p>Dus een pakje peuken gaat 40 euro kosten. Nou ja, over achttien jaar pas. Eerst moet een hele generatie verstokte rokers zich nog de longen uit hun leven hoesten. Waarom gaat, als de prijsverhoging de wetenschappelijk bewezen oplossing is, de maatregel dan niet morgen in? Of van mijn part volgende week.   Maar gaat die radicale prijsverhoging ooit door en gaat-ie helpen? Nee, natuurlijk niet. En als het wel lukt, staan er in 2040 lange rijen voor de Duitse grens omdat de longkanker daar dan nog betaalbaar is. En als het in Duitsland net zo duur als bij ons wordt dan ontstaat er spontaan een zwarte kankerhandel via de havens van Rotterdam en Antwerpen. Laatst sprak ik een meneer, die jaren in de sigarettenhandel had gezeten, en die wist niet dat de tabaksmaffiosi allerhande giftige troep in hun waar stoppen waardoor kinderen binnen de kortste keren verslaafd raken.  Dat wist hij echt niet. Als hij dat had geweten. Hij dacht dat het keurige lui waren. Beschaafd en gelovig.  Zoals Schipholbaas Dickie Benschop jarenlang niet wist dat er in de catacomben van zijn luchthaven hordes kofferslaven zich voor een schijtsalaris in het zweet liepen te beulen.  Da’s knap van een PvdA’er. Vooral omdat hij, als het druk is, regelmatig een geel hesje aantrekt en meehelpt in die ondergrondse bagagehel. Dat zei hij deze week op tv. Daar deed deze schutterende schertsfiguur een poging tot een charmeoffensief. Maar het was allemaal zo ongeloofwaardig wat die zalvend fluisterende ceo allemaal uitkraamde.  Die heeft nog geen lege beautycase verplaatst. Hoeft ook niet. Die gozer vangt drie ruggen per dag om grote problemen op te lossen.  Hij had slecht geslapen van al die rijen. Maar hij zei niet waar hij slecht geslapen had. Op een warm handdoekje op een Portugees strand. Toen hem dat onder zijn hypocriete kapelaansneus werd gewreven zei hij dat hij overal had doorgewerkt. Ja? Misschien heeft hij wel een waterdichte laptop waardoor hij in de zoute zee kan zoomen. Wat zijn liegende mensen toch leuk. Deze jokkebrok rest trouwens nog maar een ding: de vertrekhal.  Ik vrees dat Dickie geadviseerd wordt door een roedel gladjanussen uit de imago-industrie. Van die peperdure coaches die je als nationale pispaal voor een godsvermogen opkalefateren.  Dat is misschien ook iets voor de Westlandse tuinders die Oekraïense vluchtelingen via wurgcontracten middeleeuws uitbuiten en dreigen met deportatie als ze gaan praten. Mooie Nederlandse traditie. Vroeger was ons land fout in de oorlog, maar nu dus ook in andermans oorlog.  Ach ja, ons trotse land waar de premier alvast naar Groningen is afgereisd om de mensen voor te masseren omdat we binnenkort weer gas komen tappen. Maar nu ruimen we de rommel wel op. Echt waar. Heeft Mark beloofd. En alle eventuele schade wordt hersteld. Zo snel mogelijk. Voor 2040. En jullie delen ook mee in de winst. Soms ben ik stil. Lacherig stil. Vooral als ik zie dat de bijzaken hoofdzaken zijn geworden. Benschop kwam afgelopen week in de media helemaal niet het gezicht van Schiphol redden. Benschop kwam het gezicht van Benschop redden. En van niemand anders.  Bijzaken als hoofdzaken. Afgelopen woensdagavond openden alle journaals wereldwijd met de overwinning van Johnny Depp op Amber Heard. We hebben het hier over een vechtscheidingszaak van twee verwende krengen. Amber Heard gaat trouwens in beroep dus we zijn er nog wel even zoet mee. In 2040 is het pleit hopelijk beslecht. De winnaar kan blijven roken.  De verliezer neemt een imagocoach. Als dat maar niet de idioot is die onze koninklijke familie adviseert. Want welke gestoorde is dat? Wie heeft in godsnaam tegen Máxima gezegd dat ze best uit een vliegtuig kon vallen? Als Argentijnse, met een vader die een vriendje van Videla was. Ja, maar zij deed het met parachute en dat is toch anders. Het was een van de laatste nieuwsfeiten die de sympathieke ochtendnieuwslezer Jan de Hoop voorlas. Daarna schoot hij spontaan in de tranen. En ik snapte hem. Jan heeft gelijk. Het is niet meer te doen.</p>]]></description>
      <guid>https://www.nrc.nl/nieuws/2022/06/04/jan-de-wanhoop-a4132213</guid>
      <pubDate>Sat, 4 Jun 2022 00:00:00 +00:00</pubDate>
    </item>
    <item>
      <title><![CDATA[Benschophol]]></title>
      <description><![CDATA[<p>Terwijl op Schiphol de rijen tot op het Parijse Orly stonden, was de directeur van onze overvolle luchthaven naar een of ander belangrijk bla-blacongres in Davos. Daar had onder anderen koningin Máxima bilaterale gesprekken met vage regeringstypes uit allerlei obscure landen. Zo’n congres is gewoon één grote lulkoekbakkerij. En iedereen weet dat.  In Davos werd een serieuze poging gedaan om onze geplaagde planeet te redden. Een echte poging? Nee natuurlijk niet. Geen daden maar woorden. En onze Máxima was daar als financieel deskundige. Hoezo? Tsja, zo werkt dat nou eenmaal in een middeleeuwse monarchie. We verzinnen taakjes voor de familieleden van het sprookjesstaatshoofd. Zo deed de koning zelf als prinsje aan watermanagement en is zijn ome Pietje van Vollenhoven ooit officieel benoemd tot professor en wordt ook steevast met die titel aangesproken. Door wie? Door mensen die daar niet bij in de lach schieten.  Zijn die er? Ja en ze zijn met velen. De NVJEH, ofwel de Nederlandse Vereniging van Jaknikkers en Eigen Hachjeredders. En Dickie Benschop is een van de ereleden van deze club. Geen idee of hij in Davos zelf ook nog het woord gevoerd heeft, maar misschien wel. Dan heeft hij daar ongetwijfeld duidelijk uitgelegd waarom een schoon treinretourtje Amsterdam-Londen twee keer zo duur is als een smerig vliegticket met diezelfde bestemming. En waarom we, terwijl het qua einde van de wereld inmiddels kwart over twaalf is, nog gewoon een paar keer per dag van Amsterdam naar Brussel kunnen vliegen. Ik ben zo benieuwd naar de nobele motieven van onze nationale luchthavendeskundige.  Is hij dat? Nee, natuurlijk niet. Dickie was een zijspoorpoliticus die een tijdje Shelldirecteur is geweest. Niet omdat hij veel van olie en aardgas wist, maar omdat hij als oud-politicus het nummer van Mark in zijn Nokia had. En dan ben je al een heel eind. Toen hij na deze topfunctie nog een lucratief baantje nodig had, werd het Schiphol. Zoals Pechtold de rijbewijzenbaas werd en Mariëtte Hamer onze seksuele grenzen mag bewaken. Over dat baantje van Hamer krijg ik steeds de slappe lach. Waarom? Kan ik niet uitleggen.  Maar Dickie is dus onze Schipholbaas en ik begrijp inmiddels dat dat niet goed gaat. Meneer is vaak zoek. Vooral op het moment dat zijn zwaar onderbetaalde personeel begint te muiten, terwijl zijn radeloze klanten na acht uur wachten dreigen om met grof geweld door de poortjes heen te breken. Het was zelfs even zo erg dat werd overwogen om het leger in te zetten. Maar toen kwam iemand met het voorstel om de kofferslaven een normaal salaris te gaan betalen. Bijvoorbeeld het dubbele van een tientje bruto per uur.  Benschop zelf vindt de Schipholsalarissen helemaal niet zo slecht. Zo verdient hij persoonlijk bijna zes ton per jaar. Daarmee was hij trouwens wel het lachertje van Davos. Maar het is schitterend om te zien. De complete chaos op onze nationale luchthaven en ondertussen die schutterende Dickie in Davos. Moet hij als baas niet gewoon zo snel mogelijk een hesje aantrekken en tot diep in de nacht helpen bij de kofferband. Oftewel: gewoon een schop onder zijn Schiphol voor die zes ton.  Donderdag was het Hemelvaart en is beroepspuber Willibrord Frequin er tussenuit geknepen. Daarom kwamen ’s avonds veelvuldig de beelden langs van zijn beroemde interview uit 1976 met prins Bernhard. Willibrord had zich illegaal onder nette mensen in het Amsterdamse Amstel Hotel gemengd. Onder de naam Victor Baarn ontving de opa van onze huidige koning meer dan een miljoen dollar aan steekpenningen van vliegtuigfabriek Lockheed. Willibrord ging er volkomen terecht met gestrekt been in en werd door de lijfwachten efficiënt verwijderd. 46 jaar geleden. De types om Victor Baarn heen keken geschrokken. Allemaal leden van de NVJEH met een retourtje Davos in de binnenzak van hun smokingjasje. Kortom: we zijn geen millimeter opgeschoten.  Kleine samenvatting van het voorafgaande: Boris Johnson stond tijdens de lockdown meerdere malen lallend op tafel te zuipen, maar is voorlopig gered. Door wie? Door de oorlog in Oekraïne. Dan zijn die arme mensen daar toch niet voor niets gestorven.</p>]]></description>
      <guid>https://www.nrc.nl/nieuws/2022/05/28/benschophol-a4129449</guid>
      <pubDate>Sat, 28 May 2022 00:00:00 +00:00</pubDate>
    </item>
    <item>
      <title><![CDATA[Sussende Wiske]]></title>
      <description><![CDATA[<p>Wiske Rutte. Lieve stripfiguur. Met zijn Nokia zonder geheugen. Soort zoekt soort. Na drie lettergrepen moest hij zijn telefoon om het uur opschonen. Hoe? Schudden. Keihard schudden. Dan vielen de komma’s, punten en staatsgeheimen er vanzelf uit. Zelfs de postduiven kregen de slappe lach als ze Mark met zijn mobieltje zagen modderen.  Het heeft iets charmants, maar we kijken naar een krampachtig sprookje met een radeloze hoofdrolspeler, die het nog tweeënhalve maand moet volhouden en die dan zijn doel heeft bereikt. Dan kan hij de geschiedenisboekjes in als langstzittende premier van ons tobbende landje. Dat record is nog zijn enige politieke doel en het is hem zeer gegund. Maar het lijkt een beetje op het laatste kampioenschap van Ajax. Tandvleeswerk. De VAR en de scheids moeten wel wat oogjes dichtknijpen.  Zelfs de meest doorgewinterde VVD’ers hebben inmiddels medelijden met hem. Zeker toen hij zich donderdag serieus kwaad maakte.  Op de Kamer nog wel. De Kamer die gewoon zijn werk deed. Hij stond daar opeens zo verschrikkelijk alleen  en voelde in elke radeloze vezel van zijn vermoeide lijf dat hij fout zat. Hopeloos fout. De motie van wantrouwen haalde het gelukkig niet. Want dat heeft hij nou ook weer niet verdiend. Ik weet gewoon zeker dat Mark niet kwaadaardig is. Maar eigenaardig is hij wel. En gewiekst is hij zeker. Schrijven op een Nokia. Je moet drie keer op de a drukken om een c te krijgen. Hard werken dus. Maar het heeft ook wel weer iets ontroerends. Zo’n premier met eelt op zijn vingertoppen. En de Nokia lijkt mij een geniale afleidingsmanoeuvre richting de Russen. Want Poetin heeft inmiddels ook gehoord dat een van de leiders van de NAVO communiceert met een mobiel met verlengsnoer en draaischijf. Vladimir denkt nu dat ons leger er ook zo uitziet. Dat dat bestaat uit zeven roestige ridders op kreupele paarden zonder wagens. Dat denkt Poetin niet, dat weet hij zeker. Hij zit er trouwens niet eens zo heel ver naast. Ach ja, Nokia-gate. Een hobbeltje dat komende week nog een klein staartje krijgt en daarna in niet één Nederlands geheugen blijft hangen. Dus hoeft het nergens gewist. Maar het geeft zo mooi de stand van ons land aan. Dit zijn wij dus. Onze hoogste baas communiceert met rooksignalen en archiveert niks. En zijn ministerie van Algemene Zaken vond dat al die jaren prima. Niemand trok aan de bel of fluisterde hem in dat het 2022 is en dat hij ons meer transparantie heeft beloofd. En een andere bestuurscultuur. Dat heeft hij echt beloofd. Samen met Sigrid. Die van dat Van Drimmelenlaatje. De tankauto’s met zwarte lak zijn inderdaad verdwenen. Er loopt tegenwoordig een rechtstreekse pijpleiding vanuit de inktfabriek.  Ook nu moest hij weer via de rechtbank gedwongen worden om openheid van zaken te geven.  De Volkskrant  drong aan. Hij werd verdedigd door de landsadvocaat Pels Rijcken. Dat is dat keurige kantoor waar de hoogste baas ongemerkt meer dan elf miljoen achterover kon drukken. Dat verdedigt dus onze Wiske.  Wie neemt zichzelf in deze bordkartonnen poppenkast nog serieus? De oppositie? Heeft iemand het geestig bedoelde TikTok-dingetje van Jesse Klaver over deze zaak gezien? Ik denk niet dat Jesse het meesterwerkje zelf gemaakt heeft. Ik hoop voor hem dat zijn jongste zoon van drie zijn account gehackt had.  Nog twee van dit soort tragische fröbelproducties en ze kunnen de beoogde fusie tussen GroenLinks en de PvdA afgelasten. Domweg omdat beide partijen een natuurlijke dood gestorven zijn. Ach ja, als er maar gelachen wordt in het land met de politici die het verdient. Ook over de meest schrijnende zaken?  Juist daarover.  Deze week moesten oververmoeide asielzoekers uit Ter Apel met spoed naar Roosendaal omdat er in Ter Apel geen slaapplek was. Ze zouden vervoerd worden met een bus. Kwam die uit Ter Apel? Nee, die reed eerst leeg vanuit Roosendaal naar het noorden. Om precies te zijn 277 kilometer.   Gelukkig hoefden ze niet door de Ketheltunnel. Die was namelijk dicht. Waarom? Er was iemand verkouden.  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/05/21/sussende-wiske-a4125117</guid>
      <pubDate>Sat, 21 May 2022 00:00:00 +00:00</pubDate>
    </item>
    <item>
      <title><![CDATA[Drijgen]]></title>
      <description><![CDATA[<p>Dinsdagavond is  mijn vaste dreigavond. Dan kies ik mijn slachtoffers. Zoals deze week de Amsterdamse burgemeester die niet genoeg personeel had om het slopen van het Museumplein te voorkomen en die daarom geen toestemming gaf voor een kampioensfeestje van de plaatselijke voetbalclub. Ik doe dat altijd met zoveel mogelijk taalfouten zodat Femke zeker weet dat ik een heuse hooligan ben.   Daarnaast heb ik scheidsrechter Gözübüyük verrot gescholden en met een meedogenloze kogeldood gedreigd. In onvervalst Brabants. En in een beetje probeerturks:  Jü müder ies ün hüür ! Misschien kras ik dat ook nog in zijn auto. Of tatoeëer ik het op zijn hond.  Als Rotterdammer heb ik deze week mijn pijlen gericht op burgemeester Aboutaleb, die op voorhand een huldiging van Feyenoord verboden heeft. Hoewel? Die cup moet in Tirana eerst gewonnen worden. Tirana is als finalestad voor ons hooligans trouwens ronduit jammer. Daar valt namelijk niks te slopen. Alles is al stuk. De oplettende lezer denkt nu: het verbod werd door Aboutaleb toch pas op donderdag afgekondigd? Klopt. Maar omdat ik wist dat dit verbod zou komen had ik deze dreigtweets alvast op dinsdag geschreven. Ik hoefde donderdag alleen nog maar op ‘send’ te drukken. Ik heb Ahmed niet met de dood bedreigd, maar wel wat racistische verwensingen naar zijn kop geslingerd. Iets met schapen en neuken. Dat lucht altijd heerlijk op. Omdat ik toch in Rotterdam was heb ik de trainer van Sparta bedreigd, maar ik weet nog niet helemaal goed waarom. Iets met NAC en een zoon en een doelpunt en iets te baldadig juichen. Hoe het precies zit moet ik nog even uitzoeken, maar de bedreigingen zijn vast zijn kant uit. Ook naar zijn vrouw en kinderen. Het mailadres van zijn oude moeder kon ik niet vinden, maar die maak ik dit weekend bang.  Ook de nieuwe trainer van Ajax heb ik vast wat fysieke ellende in het vooruitzicht gesteld. Hijzelf en zijn familie. Namens de harde kernen van alle eredivisieclubs. Ook de nieuwkomers Emmen en Volendam. Namens het Belgische Brugge heb ik hem in sappig Vlaams allerlei lelijks toegewenst omdat hij hen in de steek laat. Zijn voorganger Erik ten Hag heb ik vast namens de aanhang van Manchester City en Liverpool laten weten dat hij van ons dood mag. Morsdood zelfs. Voor wie ik natuurlijk ook al wat dreigtweets klaar had staan was voor het joviale trio van  Vandaag Inside  dat maandag weer gaat beginnen op mijn gezellige stamzender SBS6. Die tweets had ik al gemaakt op de dag dat de heren met veel bombarie stopten. Toen wist ik namelijk al dat het maar voor even was. Voor heel even zelfs. Dat wisten zijzelf natuurlijk ook. Net als John de Mol dat wist. Plus hun kijkers natuurlijk. En de onvermijdelijke Angela de Jong. Iedereen wist het. Soms is het leven zo liederlijk voorspelbaar en daarom ook zo onontkoombaar saai. Voor het   Vandaag -trio heb ik twee soorten bedreigingen gemaakt. Vanuit de links-feministische hoek heb ik ze allerlei venerische schimmelinfecties gewenst. De zogenaamde druipkaars. En namens hun vaste kijkersschare bedank ik ze hartelijk omdat ze weer terug zijn. In die tweets zitten alleen maar taalfouten.  Verder had ik dinsdag al wat dreigementen voor Wopke klaargezet. In het Russisch. Over bevroren tegoeden. En dat bij een eventuele atoomaanval de Amsterdamse Zuidas als eerste aan de beurt is.  En aan Rutte heb ik namens Poetin gevraagd hoe het met de gedeporteerde toeslagkinderen gaat. Of hij ze misschien bij ons in Siberië verstopt heeft? Hoeveel het er zijn? En of hij nog genoeg gas heeft? En of die Groningse slachtoffers al betaald zijn? Ik heb hem niet gedreigd. Wel gezegd dat Vladimir weet waar hij woont.  En ik heb voor de zekerheid mezelf bedreigd. Waarom? Om alles. Mijn bril, mijn kop, mijn kleding, mijn mening, mijn leeftijd, mijn teksten. En omdat ik het belangrijk vind voor mijn aanzien. Ik was tot nu toe de enige cabaretier die niet bedreigd was. En het mag overduidelijk zijn: ik laat niet met me sollen.</p>]]></description>
      <guid>https://www.nrc.nl/nieuws/2022/05/14/drijgen-a4124400</guid>
      <pubDate>Sat, 14 May 2022 00:00:00 +00:00</pubDate>
    </item>
    <item>
      <title><![CDATA[Hou vol!]]></title>
      <description><![CDATA[<p>Door het lange wachten was zijn telefoon leeggeraakt, waardoor haar zoon bijna vier uur niet kon gamen. Els had nog aan haar man Roel gevraagd of de kleine Jasper even op zijn mobiel mocht, maar dat kon echt niet. Roel is als rouwcoach verbonden aan een middelgroot dierenhospice in de provincie Utrecht en moest bereikbaar zijn voor verdrietige baasjes. Het onvermijdelijke stukje nazorg. Els had zichzelf ook even op app-rantsoen gezet omdat ze niet wist hoe hard ze haar telefoon in de komende dagen nog nodig zou hebben. Daardoor reageerde ze niet op berichtjes van vriendinnen, die daar weer van schrokken. Normaal antwoordt Els namelijk altijd binnen de tien seconden. Vooral haar beste vriendin Ans was daardoor in de war geraakt. Ans was naar de vijfdaagse meditatiecursus  Thuiskomen bij jezelf  om van haar diepgewortelde stress af te komen en had af en toe even behoefte om Els te spreken. En als die dan niet reageert. Dit is een van de schrijnende verhalen uit de kilometerslange wachtrijen van afgelopen week op Schiphol. Het gaat hier om de familie Wildschut uit Breukelen. Hun vakantie ging uiteindelijk wel door, maar pas na drie dagen. De eerste nacht hadden ze doorgebracht tussen Vertrekhal 1 en 2 van onze nationale luchthaven en daar hadden ze gezien hoe een oude oma uiteindelijk overleed. Pure uitputting. En het ergste was: de familie liet het oudje gewoon liggen. Op de koude vloer van de hal. Iedereen schuifelde er gewoon langs. Niemand leek zich om haar te bekommeren. Hun motivatie? Anders waren ze hun plek in de rij kwijt. Els vindt het logisch. Na de pandemie en de geestelijke lockdownschade was iedereen duidelijk toe aan vakantie en dat laat je je niet afnemen. Ook niet door een dode oma. Vol lof is Els over de hulpdiensten. Het Rode Kruis reed in golfkarretjes met flesjes water, het Leger des Heils bracht soep en broodjes en Schiphol zelf had een aantal ervaren wachtrijcoaches ingezet. Deze mensen motiveerden de slachtoffers om niet op te geven. ‘Hou vol’ was het simpele, maar zeer duidelijke motto op hun T-shirt. En waarom het met die oma mis is gegaan? Waarschijnlijk te zwak om te roepen. Zij is helaas een van de zeven doden, die door Schiphol uiteraard zeer betreurd worden. Net als de negen labradors.  Els is overigens zeer enthousiast over Schiphol-directeur Dick Benschop, die echt aan iedereen zijn excuses heeft aangeboden. Gehuld in een purperen boetekleed en op juchtleren sandalen strooide hij voortdurend as op zijn hoofd terwijl hij tegen de menigte riep: „Sorry, sorry, sorry!”. Iedereen waardeerde het dat hij zo duidelijk was. Hij kon de koffergooiers, die de oorzaak van deze ellende waren, echt niet meer betalen dan het riante tientje per uur. Of zoals hij het duidelijk uitlegde: „We kunnen moeilijk alle vakanties een euro duurder maken en het zou heel onbeleefd zijn om geld terug te vragen aan Ben Smith, de topman van Air France-KLM. We kunnen hem met zijn karige 900.000 euro salaris echt niet vragen om zijn 1,1 miljoen euro bonus in te leveren”. De wachtrij begreep dit en knikte deemoedig. Ook was er in de wachtrijen niets anders dan diep respect voor het VVD-Kamerlid Daniël Koerhuis, die zijn eigen meivakantie had opgeofferd om te komen helpen in het rampgebied. Niets was hem te veel. Hij bood zowel medische ondersteuning als mentale hulp. De man heeft zichzelf een aantal dagen volledig weggecijferd. Plus dat hij ’s avonds in een van de talkshows een vurig pleidooi voor de getroffen globetrotters heeft gehouden. De avonturier die recht heeft op zijn vakantie! Het is dat de lintjes al zijn uitgereikt, maar volgend jaar is hij de eerste. Wat een man. Wat een held. Wat een winnaar. Een zware week voor een land dat ook al ernstig uit balans was door het vijftig jaar oude zedenincident  Kaars Inside . Maar we zetten als moedig volk de schouders eronder en vechten snoeihard terug.  Begrijpelijke conclusie van de getroffen Els: „Ik kan het woord Marioepol even niet meer horen!”</p>]]></description>
      <guid>https://www.nrc.nl/nieuws/2022/05/07/hou-vol-a4123665</guid>
      <pubDate>Sat, 7 May 2022 00:00:00 +00:00</pubDate>
    </item>
    <item>
      <title><![CDATA[John stopt definitief met zijn zielige zender]]></title>
      <description><![CDATA[<p>Het is slecht gesteld met onze bananenmonarchie. De koninklijke familie sliep in Maastricht in een Van der Valk. Is het geld op? Zijn hun Oekraïense vluchtelingen te duur? Of gingen ze niet in het mooie Kruisherenhotel tukken omdat de kans dan te groot was dat de prinsessen een nachtje zouden gaan slempen in de nabijgelegen Koestraat? Dan zouden ze de volgende dag met een moddervette kater broos en brak achter hun ouders aansjouwen. En dat kon even niet. Het moest allemaal zo fris en fruitig mogelijk. De koning worstelt namelijk met een zelfgeschapen imagoprobleem en moest even alle zeilen bijzetten. Alleen bejaarden geloven nog in hem. De leeftijdgenoten van Johan Derksen. De jeugd zal deze middeleeuwse poppenkast toch echt jeuken. En de jeugd heeft gelijk. Daarom lette ik tijdens de verplichte rondwandeling extra goed op de drie prinsessen. Hebben zij nog zin in deze onzin? De jongste is nog te klein om iets van dat gevoel aan te geven, maar Amalia heeft duidelijk humor. Die had expres haar gestreepte pyjama aangehouden. Als dat geen signaal was. Maar de middelste stal mijn hart. Alexia in haar groene jasje. Wat mij aan haar zo beviel was haar blik vol gezonde weerzin. Was ze voor deze onzin helemaal uit Wales gekomen? Voor een als een hark dansende vader? Plus een infantiel quizje op het niveau van groep 4? Toen ze haar vader ook nog arm in arm met de burgemeester heen en weer zag deinen op muziek van André Rieu, wist ze genoeg. Haar blikken spraken geen boekdelen, maar bibliotheken. Van deze onzin gaat zij zich binnenkort openlijk distantiëren.  Het imagoprobleem van onze koning. Peilingen zeggen hem niet zo veel, maar opbouwende kritiek wil hij wel. Anders zou hij een soort Poetin worden en dat wil niemand. Deze zeldzaam kromme vergelijking die niemand begreep kwam van hemzelf. Zelfs de voormalige presentator van het brave EO-programma  Blauw Bloed  klapperde met zijn oren en dan moet je het als koning bont gemaakt hebben.  Wat doe je aan een belabberd imago? Misschien moet hij eens met John de Mol bellen. Die zit ook stevig in de penarie. Wat zijn problemen zijn? Zijn zoon, zijn zus, zijn zwager, zijn zender. Plus nog een kast vol lijken die  The Voice  heet. Daar gebeurden smerige zaken die hij niet gezien heeft. De Mol is niet alleen zijn naam, maar inmiddels ook zijn bijnaam. En dan heeft hij nu ook nog eens de drie pubers van  Vandaag Inside  die iets te hard moesten lachen om een ranzig stapverhaal van de opa van het trio. Die had vijftig jaar geleden een vrouw letterlijk als kandelaar gebruikt. Een bewusteloze vrouw. Wel een bewusteloze vrouw met smaak. Want voor hij toesloeg had ze hem ondergekotst. Om het verhaal werd door de gehele tafel keihard gelachen. De tranen biggelden over de oude wangen. Zijn kompaan Gijp deed er nog een schepje bovenop. Goed dat er geen honkbalknuppel stond. Iedereen lachte zich een hernia. Zo dubbel lagen ze. Intussen is het lachen de heren vergaan. De sponsors trekken zich terug en Angela de Jong is boos. Zelfs zo boos dat ze donderdagavond in twee talkshows verscheen. Wat is er toch met die vrouw? Weet dit wandelende vinexgeweten dat ze niet het orakel is dat ze denkt te zijn? Opa Derksen heeft de smerige anekdote inmiddels wat afgezwakt. De kaars ging niet in, maar naast de kandelaar en als we nog een weekje wachten waren het twee verjaardagstaartkaarsjes die hij in het stopcontact naast de voordeur had gestoken. En nog even later horen we dat Veendam helemaal geen keeper had. Gezien het toenmalige doelsaldo zou dat best waar kunnen zijn.  Inmiddels is het programma verdwenen. Angela zal spreken van een nationale ramp en John gooit de handdoek in de ring. Hij stopt definitief met zijn zielige zender. Geen massa, geen kassa. Van de buis gescheurd door een simpele kaars. De kaars als lichtpunt. Maar er valt een nog mooier licht over dit weekend. Ons nationale oligarchje Sywert is een groot deel van zijn miljoenen voorlopig kwijt. Daar word ik nou blij van. Ik ga een kaarsje opsteken bij de heilige van het geld. En laat dat nou toevallig Sint-Corona zijn. Een naam die ik niet verzonnen heb. En het is een dame. Dus voor alle zekerheid: een kaarsje opsteken. Niet insteken.  		 Nieuwsbrief  		NRC Kijktips 	  		Wat moet je deze week kijken? Tips voor boeiende programma’s, series en films</p>]]></description>
      <guid>https://www.nrc.nl/nieuws/2022/04/30/misschien-moet-de-koning-eens-met-john-de-mol-bellen-a4119011</guid>
      <pubDate>Sat, 30 Apr 2022 00:00:00 +00:00</pubDate>
    </item>
    <item>
      <title><![CDATA[Spijten & Slikken]]></title>
      <description><![CDATA[<p>Den Haag rijmt op Kaag. Maar niet lang meer. Ik kan me niet voorstellen dat er nog één D66’er is die haar als partijleider wil. Ze is waarschijnlijk al weg als u dit stukje leest. Of gaat ze na het weekend? Na een goed gesprek met vrienden die van haar houden. Die aan haar uitleggen dat het klaar is. Dat anders alle leden en kiezers zeggen: „Hier scheiden onze wegen!” En die houden wel woord. Wel leuk als Sigrid na haar aftreden een zwanendansje op tafel maakt.  Ik heb wel gelachen. Vooral toen Sigrid zei dat ze een jetlag had. Ze had de afgelopen dagen maar drie uur geslapen. Nou en? Een beetje slaaptekort kan je toch wel hebben als je een vol jaar keihard hebt zitten tukken in deze uiterst pijnlijke zaak? Maar heeft ze zitten tukken?  Nee, natuurlijk niet. Ze had die bijlage van dat #MeToo-rapport gelezen en lekker gauw in een la gestopt. Want vieze Fransje van Drimmelen moest blijven. Hij is de man aan wie iedereen zijn baantje te danken heeft. En dat niet al te malse rapport ging over zijn smerige fratsen. Vooral de nagekomen bijlage. Maar nogmaals: de fenomenale partijstrateeg mocht niet weg. Hij hielp Kaag aan haar teksten. Dat iedereen veilig moet zijn binnen de partij. Dat vrouwen voor vrouwen moeten vechten. Frans weet wat werkt in deze nieuwe, open, transparante en inclusieve tijd. Zal hij ook die laatste pakkende verkiezingsslogan van D66 hebben bedacht? Hoe ging die ook alweer? Wij laten niemand vallen! Nou ja, alleen het slachtoffer dan.  In welke la dit rapport verdween? In de beroemde ‘tralala’ op het partijbureau. Daarin ligt ook de reservesleutel van dat Scheveningse flatje van Alexander Pechtold dat hij ooit zomaar voor nop kreeg en vergat op te geven. Per ongeluk uiteraard. En er liggen nog wat roestige kroonjuwelen. Zoals het gekozen burgemeesterschap en het bindend referendum.  De eerste vraag aan Sigrid was of ze het slachtoffer inmiddels had gesproken. Het antwoord was nee. Ik dacht: natuurlijk niet. Je haat dat mens en je hebt haar meermalen weggestuurd. Met kluitjes in het riet van de Haagse Hofvijver. Daarna kreeg Sigrid een vraag over appverkeer met het slachtoffer. Die berichtjes had ze achteraf gezien te zakelijk beantwoord. Dat speet haar. Ten diepste zelfs. Ten diepste en oprecht. En spijt is volgens mevrouw Kaag meer dan excuses. Excuses is meer iets voor Hugo.  En ze was één appje vergeten. Echt? Ja echt. Daar had ze geen actieve herinnering meer aan. Ik gok dat dit ‘vergeten’ een tip van haar baas was. Onze premier kent de glibberige route naar de nooduitgang als geen ander. Oh ja, er komt geen verder onderzoek. Niet naar deze zaak en ook niet naar de andere negentien #MeToo-gevallen. Waarom niet? Domme vraag. Omdat dat dan alle partijpus in een keer naar buiten golft. En we hebben geen tankwagens meer om die smurrie af te voeren. Die zitten namelijk allemaal overvol met zwarte lak voor andere Haagse zaken.  Volgens vieze Fransje was het vooral een hetze en volgens Sigrid leek de ophef belangrijker dan de zaak zelf. Ik vrees dat het slachtoffer daar anders over denkt. Het gaat hier over een godvergeten onder het tapijt geschoven misstand. Dat het slachtoffer tot donderdagmiddag nog niks van de partij had vernomen, vond ik verrassend. Want op televisie zag ik uitsluitend telefonerende D66’ers. Daarom konden ze de pers niet te woord staan. Maar niet een telefoontje aan degene om wie het uiteindelijk allemaal draait.  Sigrid had wel vieze Fransje gesproken. Zij raadde hem aan om zijn ontslag in te dienen. Zowel bij de partij als bij zijn kantoor. Hij deed nog een devoot politiek spijtje, maar tevergeefs. Mooie praatjes van een gewiekste leugenaar. Spijtjes die echt niemand slikt. Wegwezen engerd. Ondertussen boemelt Den Haag gestaag verder. Blok bevriest de Russische roebels en mevrouw Hamer is onze seksuele grenswacht. Zegt dit genoeg? Maar voortaan wel allemaal zonder Van Drimmelen. Daar rijmt trouwens niks op. Alleen schimmelen.   		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/04/23/spijten-slikken-a4117087</guid>
      <pubDate>Sat, 23 Apr 2022 00:00:00 +00:00</pubDate>
    </item>
    <item>
      <title><![CDATA[Winstton]]></title>
      <description><![CDATA[<p>Als je de wereld wilt redden dan ga je fietsen. En niet elektriek. Dat is namelijk voor bejaarde kneuzen en kost gas en kolen. Maar een treurige stekkerfiets is in elk geval beter dan een Porsche.   Ik kom hierop door een artikel in de  Quote , het clubblaadje van de Koninklijke Nederlandse Miljonairs Vereniging. Daarin werd de in mijn ogen criminele organisatie EarthToday afgelopen week vrolijk ontmaskerd en vakkundig gefileerd. Domweg omdat ze de boel hardhandig oplichten. Ze spelen goed doel, maar het zijn gewoon graaiende poenpatsers, die er ooit miljarden mee hopen te verdienen. Geen Sywerts, maar wel een schaamteloze variant. Hoe het werkt? Je geeft als bezorgde burger geld aan EarthToday en zij geven een groot deel daarvan aan brave kikkervisjesredders en andere clubjes. De rest is voor EarthToday. Waarom? Weet ik veel. Ik zou het volledige bedrag rechtstreeks aan de kikkervisjes schenken. Of aan vogelbeschermers, slootjesschoonmakers of onkruidbehoeders. Maar er hoeft toch niemand aan mijn gift te verdienen? Quote  legt het nogal duidelijk uit. De televisiepresentator Winston Gerschtanowitz, die we kennen van een infantiel programma met rollende knikkers, is een van de initiatiefnemers van deze groene strijkstok. Hij probeerde afgelopen donderdagavond aan Eva Jinek uit te leggen dat het verhaal van Quote niet klopt. De angst spatte tijdens zijn warrige betoog uit zijn ogen en hij ging eigenlijk meteen al onderuit door zichzelf ‘integer’ te noemen. Een magistrale schwalbe in de eerste minuut. Winston draaide zich tijdens zijn verdediging steeds dieper in de drek. Wat zijn fout was? Hij had tijdens de presentatie van zijn clubje vergeten te vertellen dat hij en zijn integere vriendjes er hun zakken mee hoopten te vullen. Ook bleek dat hij een jaar eerder ons nationale geweten Jan Terlouw magistraal misbruikt had. Hij had de oude schrijver meegetroond naar Beau om hem daar het verhaal te laten vertellen over de ondergang van de aarde. Maar ook toen was hij vergeten om het broze ‘oudjetouwtje’ uit te leggen dat hij en een roedel afgevulde founders meurend rijk zouden worden van deze ronduit smerige constructie. Tonnen? Nee. Miljoenen? Ook niet. Miljarden? Bijna goed. Winston probeerde bij Eva recht te breien wat een zekere Constance Scholten een avond eerder bij dezelfde Jinek hopeloos verknald had. Deze van een Goois schoolplein weggerukte overblijfmoeder noemt zichzelf heel aanstellerig  executive boardmember  van de weldoeners en zij deed een serieuze poging om hakkelaar van de week te worden. Ze verloor van Ruud de Wild, die zich volgens veel kijkers tijdens  The Passion  met overtuiging aan het lichtgevende kruis van deze kijkcijferkitsch had genageld. Constance strooide vooral met veel ingewikkelde Engelse termen, maar volgens mij dacht ze op een gegeven moment nog maar één ding: ik wil zwemmen in Bacardi-lemon. Even terug naar onze SBS-knikkerkoning Winston. Je kunt bij EarthToday zogenaamd vierkante meters aarde beschermen. Symbolisch uiteraard. Je stort geld en dan krijg je een heus certificaat thuisgestuurd. Een papiertje dat doet denken aan de verjaardagskaart die je als kleuter van Donald Duck kreeg. Maar mensen zijn daar blijkbaar blij mee. Het papiertje is een beetje geld waard en kan je ooit verkopen. Of ruilen met een andere weldoener. Maar wat blijkt? Winston en zijn vriendjes hebben die certificaten ook gekregen. Met nadruk op gekregen. Heel veel zelfs. Voor bijna nop. Via een ingewikkelde constructie waarmee Zuidas-advocaten normaal maffiose oligarchen aan hun superjachten helpen. Deze vodjes worden ooit miljarden waard.  Mag je somber worden van dit soort schaamteloze verdienmodellen? Ja, dat mag.  Zal ik de honger van de tientallen miljoenen Afrikaanse kinderen gaan stillen door twaalf euro per kind te vragen? Tientje voor de stumper en dat ik dan twee euro per kind zelf krijg? En dat ik dan met dat geld heerlijke vakanties vier? All inclusive in een Afrikaans luxe resort! Zoveel opscheppen als je maar wilt.  En terwijl ik daar in Gambia op mijn strandbedje lig zie ik Katja Schuurman de schoenen van Floris van Bommel showen. Tussen doodarme kinderen op blote voetjes. Prachtige foto’s. Ontroerend ook. Mooi contrast. Ik voel me zo heerlijk integer.</p>]]></description>
      <guid>https://www.nrc.nl/nieuws/2022/04/16/winstton-a4113875</guid>
      <pubDate>Sat, 16 Apr 2022 00:00:00 +00:00</pubDate>
    </item>
    <item>
      <title><![CDATA[Passievruchten]]></title>
      <description><![CDATA[<p>De mishandelde ex van Lil’ Kleine was op tv. Ze werd geïnterviewd door Khalid van Sophie. Ik vroeg me af of Johnny de Mol dat niet had moeten doen. Dat was pas spannende televisie geweest en dan hadden we als kijkers een beetje kunnen lachen. Want wat zou hij haar zoal gevraagd hebben? Leg je ijs op je kneuzingen? Gebruik je drukverband? Heb je altijd voorzorgzwachtels in je tas? Helpt coke tegen de pijn?  Omdat ik te weinig wist van deze mishandelde verloofde googelde ik haar even en las dat ze onlangs nieuwe billen heeft gekregen. Gesponsorde billen. Minder dan een week geleden deelde ze dat met haar volgers op Instagram. Dan zat ze er nog knap rustig bij op tv. Moet je nieuwe billen eigenlijk inzitten of zitten die meteen goed?  Nog even over Johnny: heeft u hem toevallig gezien met zijn twee vingers in de lucht? Het is op elke zender wel tien keer uitgezonden. In ieder praatprogramma ging het er over. Hij zwoer dat hij zijn ex niet geslagen, niet geschopt en niet gewurgd had. Zij heeft dat namelijk aan de politie verteld en iemand heeft dat politierapport weer laten lekken naar de pers. Dus Johnny voelde zich verplicht een verklaring af te leggen. Die twee zwerende vingers van Johnny vond ik grappig omdat het op de V van  The Voice  leek. Of dat in zijn geval handig was? Geen idee. Of ik hem geloof?  Ik moest steeds aan Hugo denken. Die stond deze week in de Tweede Kamer zijn politieke reet te redden. Gesponsorde reet? Misschien is zijn kont betaald door onze nationale oligarchische gluipkoppen Sywert, Camille en Bernd. Dat dat twee jaar geleden part of the deal was. Hugo hoefde trouwens niks te redden. Hij was binnen de coalitie al gered. De probleempuber van het kabinet zouden ze niet laten vallen. Dat hoort bij de nieuwe bestuurscultuur. Die is open, duidelijk en vooral transparant. Zo heerlijk dat dat nu zo goed werkt. Wat zal Sigrid Kaag trots zijn dat ze dit samen met Wopke en Mark toch maar bereikt heeft.  Het was een ontluisterend debat. Een radeloze minister Helder die de regels van de Kamer niet kende en er even uitgestuurd werd om door wat deskundigen bijgepraat te worden. Verder stond er op een gegeven moment een partijgenoot van Hugo glashard te liegen dat ze hem geloofde. Dit was zijn partijgenoot Joba van den Berg.  Zij komt net als Hugo uit Zeeland en wij weten allemaal: Zeeuwen geloven veel. En dan natuurlijk nog de excuses van Hugo zelf. Oprecht en welgemeend. Ik schoot vol. Komende week wordt bij de NPO  The Passion  uitgezonden. Het lijdensverhaal vol bekende liedjes in een eigentijds jasje. Ik vrees dat de rollen al bezet zijn, maar is het een idee om deze kijkcijferhit volgend jaar actueler te maken? Een mooie versie vol verrassingen. Clarence Seedorf en Ronald de Boer die over het romantische en zachtmoedige Qatar vertellen omdat het daar voor iedereen een humaan en financieel paradijs is. Ze zingen een stukje uit het Slavenkoor.  Verder Lil’ Kleine die spijt betuigt dat hij thuis iets te serieus heeft lopen freefighten.  Glennis Grace die een lied zingt over de gezelligheid van de supermarkt. Marc Overmars die met de supporters van Royal Antwerp een grote verlichte opblaaslul door de straten zeult. Het mondkapjestrio dat het gestolen geld aan de armen uitdeelt. Verder Hugo die door de straten Mea Culpa, mea maxima culpa schreeuwt en zichzelf tuchtigt met een venijnig zweepje. Thierry met een bebloede Russische vlag, terwijl Willem Engel een of ander wasmiddel aanprijst.  En we nemen het op in Roermond. Dat laten we regelen door de daar in het bestuur teruggekeerde gemeentemaffioos Jos van Rey, die de provincie door en door kent. Verder veel liedjes van Ali B. en zijn kompaan Marco Borsato, terwijl Jeroen Rietbergen het orkest leidt en de koning en koningin zichtbaar ontroerd zijn. En de opbrengst? Doe die maar naar Oekraïne. Wat was daar ook alweer aan de hand?</p>]]></description>
      <guid>https://www.nrc.nl/nieuws/2022/04/08/passievruchten-a4110292</guid>
      <pubDate>Fri, 8 Apr 2022 00:00:00 +00:00</pubDate>
    </item>
  </channel>
</rss>
