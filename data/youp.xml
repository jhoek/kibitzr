<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Hou vol!]]></title>
      <description><![CDATA[<p>Door het lange wachten was zijn telefoon leeggeraakt, waardoor haar zoon bijna vier uur niet kon gamen. Els had nog aan haar man Roel gevraagd of de kleine Jasper even op zijn mobiel mocht, maar dat kon echt niet. Roel is als rouwcoach verbonden aan een middelgroot dierenhospice in de provincie Utrecht en moest bereikbaar zijn voor verdrietige baasjes. Het onvermijdelijke stukje nazorg. Els had zichzelf ook even op app-rantsoen gezet omdat ze niet wist hoe hard ze haar telefoon in de komende dagen nog nodig zou hebben. Daardoor reageerde ze niet op berichtjes van vriendinnen, die daar weer van schrokken. Normaal antwoordt Els namelijk altijd binnen de tien seconden. Vooral haar beste vriendin Ans was daardoor in de war geraakt. Ans was naar de vijfdaagse meditatiecursus  Thuiskomen bij jezelf  om van haar diepgewortelde stress af te komen en had af en toe even behoefte om Els te spreken. En als die dan niet reageert. Dit is een van de schrijnende verhalen uit de kilometerslange wachtrijen van afgelopen week op Schiphol. Het gaat hier om de familie Wildschut uit Breukelen. Hun vakantie ging uiteindelijk wel door, maar pas na drie dagen. De eerste nacht hadden ze doorgebracht tussen Vertrekhal 1 en 2 van onze nationale luchthaven en daar hadden ze gezien hoe een oude oma uiteindelijk overleed. Pure uitputting. En het ergste was: de familie liet het oudje gewoon liggen. Op de koude vloer van de hal. Iedereen schuifelde er gewoon langs. Niemand leek zich om haar te bekommeren. Hun motivatie? Anders waren ze hun plek in de rij kwijt. Els vindt het logisch. Na de pandemie en de geestelijke lockdownschade was iedereen duidelijk toe aan vakantie en dat laat je je niet afnemen. Ook niet door een dode oma. Vol lof is Els over de hulpdiensten. Het Rode Kruis reed in golfkarretjes met flesjes water, het Leger des Heils bracht soep en broodjes en Schiphol zelf had een aantal ervaren wachtrijcoaches ingezet. Deze mensen motiveerden de slachtoffers om niet op te geven. ‘Hou vol’ was het simpele, maar zeer duidelijke motto op hun T-shirt. En waarom het met die oma mis is gegaan? Waarschijnlijk te zwak om te roepen. Zij is helaas een van de zeven doden, die door Schiphol uiteraard zeer betreurd worden. Net als de negen labradors.  Els is overigens zeer enthousiast over Schiphol-directeur Dick Benschop, die echt aan iedereen zijn excuses heeft aangeboden. Gehuld in een purperen boetekleed en op juchtleren sandalen strooide hij voortdurend as op zijn hoofd terwijl hij tegen de menigte riep: „Sorry, sorry, sorry!”. Iedereen waardeerde het dat hij zo duidelijk was. Hij kon de koffergooiers, die de oorzaak van deze ellende waren, echt niet meer betalen dan het riante tientje per uur. Of zoals hij het duidelijk uitlegde: „We kunnen moeilijk alle vakanties een euro duurder maken en het zou heel onbeleefd zijn om geld terug te vragen aan Ben Smith, de topman van Air France-KLM. We kunnen hem met zijn karige 900.000 euro salaris echt niet vragen om zijn 1,1 miljoen euro bonus in te leveren”. De wachtrij begreep dit en knikte deemoedig. Ook was er in de wachtrijen niets anders dan diep respect voor het VVD-Kamerlid Daniël Koerhuis, die zijn eigen meivakantie had opgeofferd om te komen helpen in het rampgebied. Niets was hem te veel. Hij bood zowel medische ondersteuning als mentale hulp. De man heeft zichzelf een aantal dagen volledig weggecijferd. Plus dat hij ’s avonds in een van de talkshows een vurig pleidooi voor de getroffen globetrotters heeft gehouden. De avonturier die recht heeft op zijn vakantie! Het is dat de lintjes al zijn uitgereikt, maar volgend jaar is hij de eerste. Wat een man. Wat een held. Wat een winnaar. Een zware week voor een land dat ook al ernstig uit balans was door het vijftig jaar oude zedenincident  Kaars Inside . Maar we zetten als moedig volk de schouders eronder en vechten snoeihard terug.  Begrijpelijke conclusie van de getroffen Els: „Ik kan het woord Marioepol even niet meer horen!”</p>]]></description>
      <guid>https://www.nrc.nl/nieuws/2022/05/07/hou-vol-a4123665</guid>
      <pubDate>Sat, 7 May 2022 00:00:00 +00:00</pubDate>
    </item>
    <item>
      <title><![CDATA[John stopt definitief met zijn zielige zender]]></title>
      <description><![CDATA[<p>Het is slecht gesteld met onze bananenmonarchie. De koninklijke familie sliep in Maastricht in een Van der Valk. Is het geld op? Zijn hun Oekraïense vluchtelingen te duur? Of gingen ze niet in het mooie Kruisherenhotel tukken omdat de kans dan te groot was dat de prinsessen een nachtje zouden gaan slempen in de nabijgelegen Koestraat? Dan zouden ze de volgende dag met een moddervette kater broos en brak achter hun ouders aansjouwen. En dat kon even niet. Het moest allemaal zo fris en fruitig mogelijk. De koning worstelt namelijk met een zelfgeschapen imagoprobleem en moest even alle zeilen bijzetten. Alleen bejaarden geloven nog in hem. De leeftijdgenoten van Johan Derksen. De jeugd zal deze middeleeuwse poppenkast toch echt jeuken. En de jeugd heeft gelijk. Daarom lette ik tijdens de verplichte rondwandeling extra goed op de drie prinsessen. Hebben zij nog zin in deze onzin? De jongste is nog te klein om iets van dat gevoel aan te geven, maar Amalia heeft duidelijk humor. Die had expres haar gestreepte pyjama aangehouden. Als dat geen signaal was. Maar de middelste stal mijn hart. Alexia in haar groene jasje. Wat mij aan haar zo beviel was haar blik vol gezonde weerzin. Was ze voor deze onzin helemaal uit Wales gekomen? Voor een als een hark dansende vader? Plus een infantiel quizje op het niveau van groep 4? Toen ze haar vader ook nog arm in arm met de burgemeester heen en weer zag deinen op muziek van André Rieu, wist ze genoeg. Haar blikken spraken geen boekdelen, maar bibliotheken. Van deze onzin gaat zij zich binnenkort openlijk distantiëren.  Het imagoprobleem van onze koning. Peilingen zeggen hem niet zo veel, maar opbouwende kritiek wil hij wel. Anders zou hij een soort Poetin worden en dat wil niemand. Deze zeldzaam kromme vergelijking die niemand begreep kwam van hemzelf. Zelfs de voormalige presentator van het brave EO-programma  Blauw Bloed  klapperde met zijn oren en dan moet je het als koning bont gemaakt hebben.  Wat doe je aan een belabberd imago? Misschien moet hij eens met John de Mol bellen. Die zit ook stevig in de penarie. Wat zijn problemen zijn? Zijn zoon, zijn zus, zijn zwager, zijn zender. Plus nog een kast vol lijken die  The Voice  heet. Daar gebeurden smerige zaken die hij niet gezien heeft. De Mol is niet alleen zijn naam, maar inmiddels ook zijn bijnaam. En dan heeft hij nu ook nog eens de drie pubers van  Vandaag Inside  die iets te hard moesten lachen om een ranzig stapverhaal van de opa van het trio. Die had vijftig jaar geleden een vrouw letterlijk als kandelaar gebruikt. Een bewusteloze vrouw. Wel een bewusteloze vrouw met smaak. Want voor hij toesloeg had ze hem ondergekotst. Om het verhaal werd door de gehele tafel keihard gelachen. De tranen biggelden over de oude wangen. Zijn kompaan Gijp deed er nog een schepje bovenop. Goed dat er geen honkbalknuppel stond. Iedereen lachte zich een hernia. Zo dubbel lagen ze. Intussen is het lachen de heren vergaan. De sponsors trekken zich terug en Angela de Jong is boos. Zelfs zo boos dat ze donderdagavond in twee talkshows verscheen. Wat is er toch met die vrouw? Weet dit wandelende vinexgeweten dat ze niet het orakel is dat ze denkt te zijn? Opa Derksen heeft de smerige anekdote inmiddels wat afgezwakt. De kaars ging niet in, maar naast de kandelaar en als we nog een weekje wachten waren het twee verjaardagstaartkaarsjes die hij in het stopcontact naast de voordeur had gestoken. En nog even later horen we dat Veendam helemaal geen keeper had. Gezien het toenmalige doelsaldo zou dat best waar kunnen zijn.  Inmiddels is het programma verdwenen. Angela zal spreken van een nationale ramp en John gooit de handdoek in de ring. Hij stopt definitief met zijn zielige zender. Geen massa, geen kassa. Van de buis gescheurd door een simpele kaars. De kaars als lichtpunt. Maar er valt een nog mooier licht over dit weekend. Ons nationale oligarchje Sywert is een groot deel van zijn miljoenen voorlopig kwijt. Daar word ik nou blij van. Ik ga een kaarsje opsteken bij de heilige van het geld. En laat dat nou toevallig Sint-Corona zijn. Een naam die ik niet verzonnen heb. En het is een dame. Dus voor alle zekerheid: een kaarsje opsteken. Niet insteken.  		 Nieuwsbrief  		NRC Kijktips 	  		Wat moet je deze week kijken? Tips voor boeiende programma’s, series en films</p>]]></description>
      <guid>https://www.nrc.nl/nieuws/2022/04/30/misschien-moet-de-koning-eens-met-john-de-mol-bellen-a4119011</guid>
      <pubDate>Sat, 30 Apr 2022 00:00:00 +00:00</pubDate>
    </item>
    <item>
      <title><![CDATA[Spijten & Slikken]]></title>
      <description><![CDATA[<p>Den Haag rijmt op Kaag. Maar niet lang meer. Ik kan me niet voorstellen dat er nog één D66’er is die haar als partijleider wil. Ze is waarschijnlijk al weg als u dit stukje leest. Of gaat ze na het weekend? Na een goed gesprek met vrienden die van haar houden. Die aan haar uitleggen dat het klaar is. Dat anders alle leden en kiezers zeggen: „Hier scheiden onze wegen!” En die houden wel woord. Wel leuk als Sigrid na haar aftreden een zwanendansje op tafel maakt.  Ik heb wel gelachen. Vooral toen Sigrid zei dat ze een jetlag had. Ze had de afgelopen dagen maar drie uur geslapen. Nou en? Een beetje slaaptekort kan je toch wel hebben als je een vol jaar keihard hebt zitten tukken in deze uiterst pijnlijke zaak? Maar heeft ze zitten tukken?  Nee, natuurlijk niet. Ze had die bijlage van dat #MeToo-rapport gelezen en lekker gauw in een la gestopt. Want vieze Fransje van Drimmelen moest blijven. Hij is de man aan wie iedereen zijn baantje te danken heeft. En dat niet al te malse rapport ging over zijn smerige fratsen. Vooral de nagekomen bijlage. Maar nogmaals: de fenomenale partijstrateeg mocht niet weg. Hij hielp Kaag aan haar teksten. Dat iedereen veilig moet zijn binnen de partij. Dat vrouwen voor vrouwen moeten vechten. Frans weet wat werkt in deze nieuwe, open, transparante en inclusieve tijd. Zal hij ook die laatste pakkende verkiezingsslogan van D66 hebben bedacht? Hoe ging die ook alweer? Wij laten niemand vallen! Nou ja, alleen het slachtoffer dan.  In welke la dit rapport verdween? In de beroemde ‘tralala’ op het partijbureau. Daarin ligt ook de reservesleutel van dat Scheveningse flatje van Alexander Pechtold dat hij ooit zomaar voor nop kreeg en vergat op te geven. Per ongeluk uiteraard. En er liggen nog wat roestige kroonjuwelen. Zoals het gekozen burgemeesterschap en het bindend referendum.  De eerste vraag aan Sigrid was of ze het slachtoffer inmiddels had gesproken. Het antwoord was nee. Ik dacht: natuurlijk niet. Je haat dat mens en je hebt haar meermalen weggestuurd. Met kluitjes in het riet van de Haagse Hofvijver. Daarna kreeg Sigrid een vraag over appverkeer met het slachtoffer. Die berichtjes had ze achteraf gezien te zakelijk beantwoord. Dat speet haar. Ten diepste zelfs. Ten diepste en oprecht. En spijt is volgens mevrouw Kaag meer dan excuses. Excuses is meer iets voor Hugo.  En ze was één appje vergeten. Echt? Ja echt. Daar had ze geen actieve herinnering meer aan. Ik gok dat dit ‘vergeten’ een tip van haar baas was. Onze premier kent de glibberige route naar de nooduitgang als geen ander. Oh ja, er komt geen verder onderzoek. Niet naar deze zaak en ook niet naar de andere negentien #MeToo-gevallen. Waarom niet? Domme vraag. Omdat dat dan alle partijpus in een keer naar buiten golft. En we hebben geen tankwagens meer om die smurrie af te voeren. Die zitten namelijk allemaal overvol met zwarte lak voor andere Haagse zaken.  Volgens vieze Fransje was het vooral een hetze en volgens Sigrid leek de ophef belangrijker dan de zaak zelf. Ik vrees dat het slachtoffer daar anders over denkt. Het gaat hier over een godvergeten onder het tapijt geschoven misstand. Dat het slachtoffer tot donderdagmiddag nog niks van de partij had vernomen, vond ik verrassend. Want op televisie zag ik uitsluitend telefonerende D66’ers. Daarom konden ze de pers niet te woord staan. Maar niet een telefoontje aan degene om wie het uiteindelijk allemaal draait.  Sigrid had wel vieze Fransje gesproken. Zij raadde hem aan om zijn ontslag in te dienen. Zowel bij de partij als bij zijn kantoor. Hij deed nog een devoot politiek spijtje, maar tevergeefs. Mooie praatjes van een gewiekste leugenaar. Spijtjes die echt niemand slikt. Wegwezen engerd. Ondertussen boemelt Den Haag gestaag verder. Blok bevriest de Russische roebels en mevrouw Hamer is onze seksuele grenswacht. Zegt dit genoeg? Maar voortaan wel allemaal zonder Van Drimmelen. Daar rijmt trouwens niks op. Alleen schimmelen.   		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/04/23/spijten-slikken-a4117087</guid>
      <pubDate>Sat, 23 Apr 2022 00:00:00 +00:00</pubDate>
    </item>
    <item>
      <title><![CDATA[Winstton]]></title>
      <description><![CDATA[<p>Als je de wereld wilt redden dan ga je fietsen. En niet elektriek. Dat is namelijk voor bejaarde kneuzen en kost gas en kolen. Maar een treurige stekkerfiets is in elk geval beter dan een Porsche.   Ik kom hierop door een artikel in de  Quote , het clubblaadje van de Koninklijke Nederlandse Miljonairs Vereniging. Daarin werd de in mijn ogen criminele organisatie EarthToday afgelopen week vrolijk ontmaskerd en vakkundig gefileerd. Domweg omdat ze de boel hardhandig oplichten. Ze spelen goed doel, maar het zijn gewoon graaiende poenpatsers, die er ooit miljarden mee hopen te verdienen. Geen Sywerts, maar wel een schaamteloze variant. Hoe het werkt? Je geeft als bezorgde burger geld aan EarthToday en zij geven een groot deel daarvan aan brave kikkervisjesredders en andere clubjes. De rest is voor EarthToday. Waarom? Weet ik veel. Ik zou het volledige bedrag rechtstreeks aan de kikkervisjes schenken. Of aan vogelbeschermers, slootjesschoonmakers of onkruidbehoeders. Maar er hoeft toch niemand aan mijn gift te verdienen? Quote  legt het nogal duidelijk uit. De televisiepresentator Winston Gerschtanowitz, die we kennen van een infantiel programma met rollende knikkers, is een van de initiatiefnemers van deze groene strijkstok. Hij probeerde afgelopen donderdagavond aan Eva Jinek uit te leggen dat het verhaal van Quote niet klopt. De angst spatte tijdens zijn warrige betoog uit zijn ogen en hij ging eigenlijk meteen al onderuit door zichzelf ‘integer’ te noemen. Een magistrale schwalbe in de eerste minuut. Winston draaide zich tijdens zijn verdediging steeds dieper in de drek. Wat zijn fout was? Hij had tijdens de presentatie van zijn clubje vergeten te vertellen dat hij en zijn integere vriendjes er hun zakken mee hoopten te vullen. Ook bleek dat hij een jaar eerder ons nationale geweten Jan Terlouw magistraal misbruikt had. Hij had de oude schrijver meegetroond naar Beau om hem daar het verhaal te laten vertellen over de ondergang van de aarde. Maar ook toen was hij vergeten om het broze ‘oudjetouwtje’ uit te leggen dat hij en een roedel afgevulde founders meurend rijk zouden worden van deze ronduit smerige constructie. Tonnen? Nee. Miljoenen? Ook niet. Miljarden? Bijna goed. Winston probeerde bij Eva recht te breien wat een zekere Constance Scholten een avond eerder bij dezelfde Jinek hopeloos verknald had. Deze van een Goois schoolplein weggerukte overblijfmoeder noemt zichzelf heel aanstellerig  executive boardmember  van de weldoeners en zij deed een serieuze poging om hakkelaar van de week te worden. Ze verloor van Ruud de Wild, die zich volgens veel kijkers tijdens  The Passion  met overtuiging aan het lichtgevende kruis van deze kijkcijferkitsch had genageld. Constance strooide vooral met veel ingewikkelde Engelse termen, maar volgens mij dacht ze op een gegeven moment nog maar één ding: ik wil zwemmen in Bacardi-lemon. Even terug naar onze SBS-knikkerkoning Winston. Je kunt bij EarthToday zogenaamd vierkante meters aarde beschermen. Symbolisch uiteraard. Je stort geld en dan krijg je een heus certificaat thuisgestuurd. Een papiertje dat doet denken aan de verjaardagskaart die je als kleuter van Donald Duck kreeg. Maar mensen zijn daar blijkbaar blij mee. Het papiertje is een beetje geld waard en kan je ooit verkopen. Of ruilen met een andere weldoener. Maar wat blijkt? Winston en zijn vriendjes hebben die certificaten ook gekregen. Met nadruk op gekregen. Heel veel zelfs. Voor bijna nop. Via een ingewikkelde constructie waarmee Zuidas-advocaten normaal maffiose oligarchen aan hun superjachten helpen. Deze vodjes worden ooit miljarden waard.  Mag je somber worden van dit soort schaamteloze verdienmodellen? Ja, dat mag.  Zal ik de honger van de tientallen miljoenen Afrikaanse kinderen gaan stillen door twaalf euro per kind te vragen? Tientje voor de stumper en dat ik dan twee euro per kind zelf krijg? En dat ik dan met dat geld heerlijke vakanties vier? All inclusive in een Afrikaans luxe resort! Zoveel opscheppen als je maar wilt.  En terwijl ik daar in Gambia op mijn strandbedje lig zie ik Katja Schuurman de schoenen van Floris van Bommel showen. Tussen doodarme kinderen op blote voetjes. Prachtige foto’s. Ontroerend ook. Mooi contrast. Ik voel me zo heerlijk integer.</p>]]></description>
      <guid>https://www.nrc.nl/nieuws/2022/04/16/winstton-a4113875</guid>
      <pubDate>Sat, 16 Apr 2022 00:00:00 +00:00</pubDate>
    </item>
    <item>
      <title><![CDATA[Passievruchten]]></title>
      <description><![CDATA[<p>De mishandelde ex van Lil’ Kleine was op tv. Ze werd geïnterviewd door Khalid van Sophie. Ik vroeg me af of Johnny de Mol dat niet had moeten doen. Dat was pas spannende televisie geweest en dan hadden we als kijkers een beetje kunnen lachen. Want wat zou hij haar zoal gevraagd hebben? Leg je ijs op je kneuzingen? Gebruik je drukverband? Heb je altijd voorzorgzwachtels in je tas? Helpt coke tegen de pijn?  Omdat ik te weinig wist van deze mishandelde verloofde googelde ik haar even en las dat ze onlangs nieuwe billen heeft gekregen. Gesponsorde billen. Minder dan een week geleden deelde ze dat met haar volgers op Instagram. Dan zat ze er nog knap rustig bij op tv. Moet je nieuwe billen eigenlijk inzitten of zitten die meteen goed?  Nog even over Johnny: heeft u hem toevallig gezien met zijn twee vingers in de lucht? Het is op elke zender wel tien keer uitgezonden. In ieder praatprogramma ging het er over. Hij zwoer dat hij zijn ex niet geslagen, niet geschopt en niet gewurgd had. Zij heeft dat namelijk aan de politie verteld en iemand heeft dat politierapport weer laten lekken naar de pers. Dus Johnny voelde zich verplicht een verklaring af te leggen. Die twee zwerende vingers van Johnny vond ik grappig omdat het op de V van  The Voice  leek. Of dat in zijn geval handig was? Geen idee. Of ik hem geloof?  Ik moest steeds aan Hugo denken. Die stond deze week in de Tweede Kamer zijn politieke reet te redden. Gesponsorde reet? Misschien is zijn kont betaald door onze nationale oligarchische gluipkoppen Sywert, Camille en Bernd. Dat dat twee jaar geleden part of the deal was. Hugo hoefde trouwens niks te redden. Hij was binnen de coalitie al gered. De probleempuber van het kabinet zouden ze niet laten vallen. Dat hoort bij de nieuwe bestuurscultuur. Die is open, duidelijk en vooral transparant. Zo heerlijk dat dat nu zo goed werkt. Wat zal Sigrid Kaag trots zijn dat ze dit samen met Wopke en Mark toch maar bereikt heeft.  Het was een ontluisterend debat. Een radeloze minister Helder die de regels van de Kamer niet kende en er even uitgestuurd werd om door wat deskundigen bijgepraat te worden. Verder stond er op een gegeven moment een partijgenoot van Hugo glashard te liegen dat ze hem geloofde. Dit was zijn partijgenoot Joba van den Berg.  Zij komt net als Hugo uit Zeeland en wij weten allemaal: Zeeuwen geloven veel. En dan natuurlijk nog de excuses van Hugo zelf. Oprecht en welgemeend. Ik schoot vol. Komende week wordt bij de NPO  The Passion  uitgezonden. Het lijdensverhaal vol bekende liedjes in een eigentijds jasje. Ik vrees dat de rollen al bezet zijn, maar is het een idee om deze kijkcijferhit volgend jaar actueler te maken? Een mooie versie vol verrassingen. Clarence Seedorf en Ronald de Boer die over het romantische en zachtmoedige Qatar vertellen omdat het daar voor iedereen een humaan en financieel paradijs is. Ze zingen een stukje uit het Slavenkoor.  Verder Lil’ Kleine die spijt betuigt dat hij thuis iets te serieus heeft lopen freefighten.  Glennis Grace die een lied zingt over de gezelligheid van de supermarkt. Marc Overmars die met de supporters van Royal Antwerp een grote verlichte opblaaslul door de straten zeult. Het mondkapjestrio dat het gestolen geld aan de armen uitdeelt. Verder Hugo die door de straten Mea Culpa, mea maxima culpa schreeuwt en zichzelf tuchtigt met een venijnig zweepje. Thierry met een bebloede Russische vlag, terwijl Willem Engel een of ander wasmiddel aanprijst.  En we nemen het op in Roermond. Dat laten we regelen door de daar in het bestuur teruggekeerde gemeentemaffioos Jos van Rey, die de provincie door en door kent. Verder veel liedjes van Ali B. en zijn kompaan Marco Borsato, terwijl Jeroen Rietbergen het orkest leidt en de koning en koningin zichtbaar ontroerd zijn. En de opbrengst? Doe die maar naar Oekraïne. Wat was daar ook alweer aan de hand?</p>]]></description>
      <guid>https://www.nrc.nl/nieuws/2022/04/08/passievruchten-a4110292</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[Imagopoetsbedrijf]]></title>
      <description><![CDATA[<p>Novovorontsovka is een dorp in Oekraïne en dat Novovorontsovka lijkt me een ingewikkelde naam. Zeker als je als inwoner van die plaats een goede slok op hebt en een Russische overheerser aan je vraagt waar je woont. Gelukkig is de gezellige gemeente aan de Dnjepr inmiddels weer in Oekraïense handen. Tenminste: wat er nog van over is.  Begrijp ik nou dat de Russen langzaam maar zeker terrein gaan verliezen omdat hun tanks kansloos staan weg te roesten in de modder bij Kiev, het eten en de benzine op zijn en ze niet één kruisraket meer hebben?   Dat komt niet door Wopke. Hij legt de Russische vrienden van Thierry namelijk geen strobreed in de weg. Heeft u onze minister van Buitenlandse Zaken donderdag in de Kamer zien schutteren? Het was ronduit meelijwekkend. Ze zouden die beelden eigenlijk naar Zelensky moeten sturen. Zodat deze heldhaftige president een goed beeld krijgt van zijn bondgenoten. Daar win je de oorlog niet mee. Wat we zijn? Een laf dwergstaatje aan de Noordzee waar in een buitenwijk van de hoofdstad het gesjacher en gesjoemel van de oligarchen wordt geregeld. Ik vrees dat de meeste Zuidasadvocaatjes jaarclubgenoten van corpsbal Wopke zijn en dat zij hem de afgelopen weken hebben gebeld met de discrete vraag of hij hen nog een maandje wilde geven zodat hun Oostblok-cliënten hun roebels netjes konden wegsluizen naar andere mondiale poenparadijzen.  En er moesten ook nog wat sloepjes versleept. Wopke zou dat regelen en belde twee dagen later Deloitte om te vragen of zij misschien een gedegen onderzoek in wilden stellen. Deloitte moest daar even over nadenken, maar belde twee weken later terug met de vraag waar het ook alweer precies over ging. Iemand had namelijk zijn aantekeningen in de metro laten liggen. Wopke zei dat het over de Russische tegoeden ging. Deloitte vroeg of dat niet meer een zaak voor Sigrid was. Financiën dus. Dat zou Wopke checken. En dan zou hij meteen kijken of het Russische onroerend goed niet onder Hugo viel. Vijf dagen later belde Wopke terug. De ruige roebels vielen inderdaad onder Kaag en die had hem meteen laten weten dat de Belastingdienst geen speciale lijst van verdachte Russen had. Die zijn namelijk allemaal wit en de Belastingdienst verdenkt traditiegetrouw uitsluitend mensen met een kleurtje. De naam Hugo kenden ze bij Deloitte wel. Die danst door een ander gezellig dossier. Een haastklus die in 2027 klaar is. Afgelopen donderdagavond zat Wopke radeloos thuis en snikte om hulp. Nationaal stond hij inderdaad voor lul, maar internationaal gezien was hij helemaal de luizige loser van de Europese Unie. Hij overwoog om Ronald de Boer te bellen. Die wilde misschien een goed woordje voor hem doen. Liefst bij schoolkrantjournalist Humberto, die alleen maar gezellige vragen stelt.  Ronald zou daar zomaar het aantal Oekraïense slachtoffers tot drie terug kunnen brengen en daarna misschien mogen uitleggen dat dat Marioepol gewoon niet zo goed gebouwd was. Vandaar die ruïnes.  Liselot heeft Wopke ’s nachts in zijn oor gefluisterd dat het misschien beter is als hij er sowieso mee stopt. En dat hij dan ook meteen maar het CDA opheft. Omdat dat beter is voor iedereen. Hoe? Hij moest van haar naar het recente Thaise spijtfilmpje van Lil Kleine kijken. Daarin belooft de rapper beterschap. Geen idee wie de adviseurs van deze vrouwenmepper zijn, maar ze zouden wel eens van hetzelfde imagopoetsbedrijf als dat van Marc Overmars kunnen komen. Maar volgens Liselot moet Wopke zo’n soort filmpje maken. Zittend op een brievenbus op de Maagdeneilanden.  Misschien moet dat poetsbedrijf ook eens met Will Smith gaan praten. Want die mag ook wel wat krachtiger overkomen. Dat slappe watje wordt in Hollywood voorlopig niet voor knokfilms gevraagd. Zo geef je toch geen klap? Maar neemt u van mij aan: Wopke werkt vanaf nu rustig aan zijn afscheid en krijgt waarschijnlijk een mooie baan bij Deloitte. En hij krijgt ongetwijfeld een ontroerend briefje van Vladimir Poetin. Bedankt voor de bewezen diensten. En of hij burgemeester wil worden van het inmiddels Russische Novovorontsovka.  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/04/02/imagopoetsbedrijf-a4106539</guid>
      <pubDate>Sat, 2 Apr 2022 00:00:00 +00:00</pubDate>
    </item>
    <item>
      <title><![CDATA[Vrouwstrueren]]></title>
      <description><![CDATA[<p>Heerlijke Sywert-week. De mondkapjesgluiperd blijft vol in de nationale spotlights. De man schijnt toch iets charismatisch gehad te hebben. Hij heeft ooit diepe indruk gemaakt. In elk geval op ijdele types als Barbara Baarsma en Hugo de Jonge. De ooit niet van de televisie te meppen Rabo-diva legde dus meer dan honderd miljoen opzij voor de gladde praatjesmaker en Hugo kronkelde zich bijna een hernia om de maskertjesdeal met de overheid rond te maken. Wel  aandoenlijk hoe hij alles nu weer glashard loopt te ontkennen.  Het zit echt heel anders. We moeten het diepgaande onderzoek van Deloitte afwachten. Dat is die accountant van dat zoekgeraakte notitieboekje. Dat onderzoek wordt trouwens inderdaad heel diepgaand en is waarschijnlijk in maart 2027 al klaar. Tenminste als alles meezit. Het is een monsterklus. Dus pin ze er niet op vast.  Daarna gaat het eerst naar de regering, waarna drie ministers er een jaar in gaan vlooien en klooien. Dan wordt het naar de Kamer gestuurd. Die benoemt na een stevig debat, waarin de oppositie fel van leer trekt, een externe commissie die moet voorkomen dat dit in de toekomst ooit nog eens gebeurt. Inmiddels is het CDA opgeheven, Hugo burgemeester van een middelgrote gemeente met duidelijke groeiambities en Barbara commissaris bij Shell, Ahold, Jumbo, ASML en KLM. Sywert is dan al een tijd de succesvolle commercieel directeur van de Belgische voetbalclub Royal Antwerp, die naar Qatar is verhuisd en meespeelt in de Russische competitie. Hij heeft wel voorkomen dat het logo van de club verplaatst werd van het shirt naar het voetbalbroekje. De nieuwe technisch directeur wilde het embleem midden op het kruis naaien zodat een speler daar na het maken van een doelpunt trots op zijn snikkel kon kloppen. Sywert vond dat te ver gaan. Beschaafde jongen van de Veluwe. Ik vind dat jammer. Ik ben gek op extreem juichen. Afgelopen zondag was ik naar Ajax-Feyenoord en zag daar een psychotische Tadic en zijn collega Antony, die na afloop beiden de indruk wekten dat ze het volledige medicijnkastje van mevrouw Onana geplunderd hadden. Ze maakten een blije indruk. Ze hadden gewonnen. Of ze waren gewoon opgelucht dat het stadion niet afgefikt was. Dat gebeurde namelijk bijna vlak voor de wedstrijd. In de hens gestoken door de harde kern? Nee hoor, door Ajax zelf. Dat heet: gecontroleerd vuurwerk. Waarschijnlijk geleverd door de firma die in Terneuzen die sluiswand subtiel gesloopt heeft. Dat was pas vrolijk nieuws. Zelfs Poetin schrok van de knal en neemt de NAVO inmiddels bloedserieus.  Over die oorlog gesproken: Onze koning gaat vluchtelingen in zijn jachtslot ontvangen. Thuis had hij helaas geen plek. Ik denk wel dat ie op dat slot een paar kamers goed moet afsluiten. Voor je het weet vinden ze geweren en gaan ze daarmee terug naar Kiev. En dat is natuurlijk niet de bedoeling. Die wapens zijn namelijk voor de zwijntjespopulatie.  Maar is het geen beter idee als hij wat Oekraïense vluchtelingen in zijn Griekse villa stopt? Ik begreep altijd dat Poetin daar zijn buurman is. Dat lijkt mij nou humor als daar die blauw-gele vlag in de koninklijke tuin wappert en Vladimir er vanaf zijn welverdiende vakantiebedje naar moet koekeloeren. Hoewel? De kans is groot dat hij dan even over het hek komt. Met kalasjnikovs. Hij gaat niet zachtzinnig met zijn buren om. En dan moeten Max & Lex onder een biertje uitleggen dat het maar een grapje was. Ondertussen is de wereld angstig op drift. De koude oorlog wordt steeds warmer. Miljoenen mensen komen onze kant op. Zullen ze inburgeren en meedoen aan onze Nederlandse discussies? Ik wil ze wel helpen. Waar ik mee begin? Dat actievoerders niet willen dat het in het universiteitsblad in Maastricht gaat over ‘vrouwen’ die menstrueren, maar dat ze het daar woke en waarachtig over ‘mensen die menstrueren’ moeten hebben. Ze hebben gelijk.  Anders was het wel vrouwstrueren geweest. Ik ga ze dit vertellen terwijl ik voor een gigantische foto van het verwoeste Marioepol sta. En dan zal ik vol schaamte fluisteren: ieder land zijn eigen problemen.  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/03/26/vrouwstrueren-a4105292</guid>
      <pubDate>Sat, 26 Mar 2022 00:00:00 +00:00</pubDate>
    </item>
    <item>
      <title><![CDATA[Hoognodige spoedseks]]></title>
      <description><![CDATA[<p>Willem Engel werd deze week door twee Rotterdamse koddebeiers geboeid afgevoerd en zijn liefje, die de arrestatie van de opperwappie filmde, vond dat een beetje agressief. Haar filmpje bewees echter het tegendeel. Het ongevaccineerde dansmarieke werd als een bejaard besje in de auto geholpen.  Willem kwam net uit het stemlokaal waar hij ongetwijfeld op Thierry had gestemd. Thierry sympathiseert net als Willem met de gezellige Russische dictator Vladimir Poetin, die de afgelopen weken bij zijn Oekraïense buren wat kraamklinieken en kleuterscholen heeft vernietigd. Ik weet niet of de verloofde van Engel wel eens een arrestatie in Rusland heeft gezien. Daar gaat het toch echt iets anders. Daar kiezen ze meer voor de methode Lil Kleine. Ook kan Engel daar niet zeggen wat hij hier de afgelopen tijd allemaal heeft geroeptoeterd en de kans dat je daar gearresteerd wordt bij een stemlokaal is ook miniem. Er zijn namelijk maar weinig stemlokalen.  Soms vallen dingen zoals een oorlog, een arrestatie en verkiezingen heerlijk samen. Wat zijn we toch een gezegend landje. Dat dacht ik ook toen ik woensdagavond uit Delfzijl naar huis reed en louter tevreden politici op de radio hoorde. Dan is Delfzijl-Amsterdam een lekker lang ritje om breeduit te genieten van onze politieke winnaars. Ploumen had overduidelijk de Champions League gewonnen, Kaag en Jetten overwogen een gelukzalig tafeldansje, Hoekstra had veel minder verloren dan hij verwacht had, een euforische Klaver barstte bijna uit elkaar van geluk, Gert-Jan had zijn god aan zijn zijde, Baudet was blij met in iedere gemeente, behalve Urk, één schamel zeteltje en ging nu bouwen aan een eigen staat vol tribunalen, onze premier was trots als altijd en eigenlijk was alleen Lillian Marijnissen zoek. Die zat in de bezemkast met haar oude vader te bellen.  Het leukste was natuurlijk die wonden likkende Dassen van het geïmplodeerde Volt. Die sprokkelde nog wat wanhopige woorden bij elkaar. Ik vroeg me ondertussen af of hij ook wel eens amicale billenkoek van die dronken Gündogan had gehad, terwijl ze hees in zijn oor lispelde dat ze hoognodige spoedseks met hem wilde. Gündogan ontkent dit uiteraard allemaal, maar op de een of andere manier geloof ik de fractie.  Wat ik wel weer leuk vind is dat deze erotische losbol verdedigd wordt door die braaf ogende Geert-Jan en Carry Knoops. Dat vind ik leuk door de ordinaire details. De drank en seks. Die twee zie je niet onmiddellijk in een rubberen toga thuis erotisch in de kroonluchter hangen. Waarom niet? Geen idee. Wie weet gaan ze ieder weekend als beesten tekeer in een parenclub. Misschien moet Eva Jinek ze dat eens vragen. Als ze tenminste de kans krijgt. Donderdagavond kwam ze er niet tussen bij mevrouw Gündogan en het breedsprakige advocatensetje. Dat werd trouwens wel een vrolijke heksenketel, maar voor een doordeweekse televisiekijker was er geen touw aan vast te knopen.  Ik hoop wel dat iemand maandag  de terugkeer van mevrouw Gündogan in de lege fractiekamer van Volt gaat filmen. De kamer is leeg omdat de rest zich ziekgemeld heeft. Dat lijkt mij nou prachtige televisie. De wraak van Gündogan. Liefst gefilmd door het liefje van Willem Engel. En dat zij er ook zacht commentaar bij geeft. Zij vindt iets al gauw agressief dus dat kan gezellig worden. Vooral als een aangeschoten Gündogan wild erotische graffiti op de muur spuit. Graffiti waarin ze meedogenloos afrekent met al haar politieke tegenstanders. Waarom ik daar zo naar verlang? Omdat dat Volt in mijn ogen veel te braaf is. Een te genuanceerd advocatenpartijtje vol relativerende geesten. Natuurlijk heeft dat volk schunnige kanten en die wil ik gewoon zien.  Duidelijkheid. Daar gaat het om. Geen laffe Nederlandse jokkebrokpolitici die hun verlies als overwinning zien. Nee, Biden die Poetin keihard een oorlogsmisdadiger noemt. Dat is klare taal. Zeker met het vernietigde Marioepol als decor. Dat is 2022. De wereld op de rand van de eeuwige afgrond. Dat is wat anders dan een lieflijk gearresteerde dansleraar met een tuttig staartje en een miepende verloofde die dat filmt. Kom op zeg.   		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/03/19/hoognodige-spoedseks-a4102901</guid>
      <pubDate>Sat, 19 Mar 2022 00:00:00 +00:00</pubDate>
    </item>
    <item>
      <title><![CDATA[Blond & blauw]]></title>
      <description><![CDATA[<p>Vorige week kreeg Wopke van de Russische ambassadeur op zijn falie omdat hij Poetin heel oneerbiedig Poetin had genoemd. Hij had vergeten om er ‘meneer de president’ bij te zeggen. En daar is Vladje gevoelig voor. Jongen van de etiketten. Tart de dictator niet. Voor je het weet jaagt hij een raket met atoomkop onze kant op. Eindbestemming Binnenhof.  Als Thierry ons maar op tijd waarschuwt.  Ik las gisteren in deze krant dat er een beetje lacherig wordt gedaan over het Russische leger. Ze scharrelen volkomen ongemotiveerd met rammelende rommel door het land van hun buren en zitten vooral muurvast in de modder. Veel verder dan een laffe aanval op een kinderziekenhuis zijn ze tot nu toe niet gekomen. Hoe reageer je daar trouwens als Russische generaal op als je zo’n kinderkliniek in een klap aan flarden hebt geschoten? Met trots? Wijs je je vrouw op de foto’s op de rondslingerende couveuses en brom je dan stoer dat jij dat hebt gedaan? Dat het jouw briljante idee was? Noem je het type raket erbij? En de verwoestende eigenschappen van dit meedogenloze wapen? Poch je tegen je vrienden over deze topprestatie? Bel je daarna de Amerikaanse wapenfabrikant om nog een dozijn te bestellen? Kenners weten: een oorlog kent alleen maar verliezers. Neem nou Abramovitsj, de eigenaar van de Engelse voetbalclub Chelsea die zich gedwongen voelt zijn Londense speeltje te verkopen en die er waarschijnlijk geen bitcoin voor vangt. Zo triest.  Of hebben ze op de Amsterdamse Zuidas al een geitenpaadje gevonden? Een route die ervoor zorgt dat de oligarch toch nog wat roestige roebels vangt? En hij kan ook al niet vrijelijk over zijn bootje beschikken. Nee, het valt niet mee om rijk te zijn. Maar wel goed dat hij voor Vladimir kiest. Dat is vriendschap met een grote V! Ons eigen Ajax heeft het ook niet gemakkelijk en is al met al ook een behoorlijke verliezer in dit Oost-Europese conflict dat we van Poetin geen oorlog mogen noemen. Sorry, president Poetin. Zijne koninklijke hoogheid! Marc Overmars had wat afgedankte vedetten die kant op gestuurd, maar het geld was nog niet binnen. Groot leed dus. We duimen en bidden. De kans dat Promes naar Nederland terugkeert is voorlopig vrij klein. Waarom? Het bevalt hem daar prima.  Over verliezers gesproken. Wat goed dat er wat mensen in ons land zich deze week serieus druk gemaakt hebben over de vrouwelijke presentatoren van de landelijke Giro 555-actie voor de Oekraïense oorlogsslachtoffers. De dames waren te blond en blauw. Haren te blond, ogen te blauw. Inderdaad een schande. Daarbij viel het mij sowieso op dat de dames veel te goed gekleed waren. De mooiste mode sierde hun ranke lijven. Dat had toch anders gekund? Veel hobbezakkeriger. En iets met steunkousen, blokhakken en een flitsend rugzakje. En waarom waren de dames allemaal zo mooi rank en slank? Zat geen gezellige moddervette obees tussen.  We kunnen toch wel iets meer een doorsnee van ons volk kiezen? Daarbij ook nog eens allemaal hopeloos ouderwets heteroseksueel. En niet omgebouwd. Dan kan de organisatie wel gaan miepen dat het een haastklus was, maar voortaan even iets verder kijken dan je oude witte neus lang is kan geen kwaad. De gebitten van de dames waren me ook te netjes. Zat geen fietsenstalling tussen. Echt een gemiste kans van de organisatie. Verder vond ik de vluchtelingen te wit. Waarom alleen maar verdrietig ogende stumperds? Somber kijkend wit grut. Daar had toch ook wel iemand met een kleurtje tussen gekund? En zo armoedig gekleed. Zoveel haveloze kinderen, terwijl er in Oekraïne redelijk veel westerse modeketens zijn. Zoals H&M bijvoorbeeld.  Bij een volgende ronde zou ik graag wat frisser geklede kinderen willen zien.  Stil scharrel ik door het oorlogsnieuws. Zie de woeste wanhoop en lach zacht om de westerse blik. Loerend vanuit ons perspectief: het brood wordt duurder en autorijden pure luxe. En als de voetbalindustrie het maar overleeft. Als ze in Oekraïne maar weten: wij hebben het ook niet makkelijk.   		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/03/11/blond-blauw-a4100654</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[Alleen Baudet houdt zijn rechtse rug recht]]></title>
      <description><![CDATA[<p>Gisteren werden de Paralympics geopend en Oekraïne weet nu al dat het over vier jaar in Milaan een twee keer zo grote delegatie heeft. Of de Russen dan weer meedoen? En de Belarussen? Meedoen is belangrijker dan winnen.  Bittere tijden. Zeker als je leest dat er een kerncentrale in de fik staat. In de hens geschoten door de Russen.  Oorlog op hoog niveau.  Was het nieuws nog maar onbekommerd. Een paar weken geleden hadden we het hier nog over gezellige dickpics en  seksueel grensoverschrijdende hobbyisten. Bij RTL waar ze normaal onschuldige quizjes met lieve BN’ers uitzenden. Dan roept zo’n presentator naar de kandidaten: „Handen aan de knop!” Inmiddels denken we hierbij aan iets heel anders.  Is er dan alleen maar slecht nieuws? Nee hoor. Max Verstappen gaat om en nabij de 45 miljoen per jaar verdienen. Hij krijgt hopelijk ook een auto van de zaak. Anders is het wel erg karig allemaal. Daar moeten zeer veel blikjes Red Bull voor worden gedronken. Wat is dat trouwens een intens smerig spul. Misschien moet Zelensky dat inzetten. Waterkanonnen met dat roze goedje. Heeft-ie die enge Russen zo op de vlucht gejaagd. Misschien kan Max van zijn riante uitkering een van de inmiddels ingepikte bootjes van die Russische oligarchen opkopen. Of de voetbalclubs Chelsea en Vitesse.  Staan allemaal in de uitverkoop. Op de Amsterdamse Zuidas regelen ze dat graag voor hem. En als Max nog een leuk tweedehands sportautootje voor mevrouw Verstappen zoekt: de cabrio van Sywert komt ook te koop. Want het OM is een onderzoek tegen hem gestart en ik vrees dat de zogenaamde plukze-wet op hem wordt toegepast. Dus dat alle gestolen goederen worden ingevorderd. Net als de boerderette van zijn kompaan Bernd Damme en het historische optrekje van Camille van Gestel. Leuke pandjes voor Max. Gezellig voor erbij. Dat Monaco gaat op den duur ook vervelen. Ondertussen lees ik overal dat Poetin de grote verliezer van deze Derde Wereldoorlog wordt. De wereld keert zich namelijk massaal tegen hem. Erdogan zelfs. Dan moet je het wel heel bont gemaakt hebben.  Thierry is de enige die nog in hem gelooft. Al zijn Europese collega-populisten stoppen hun foto’s waar ze met die engerd opstaan in de papierversnipperaar, maar Baudet houdt zijn rechtse rug recht. Ik ben zo benieuwd of het geknapte uiltje van Minerva bij de komende gemeenteraadsverkiezingen nog ergens een stem krijgt. Drie jaar geleden was hij heel even de grootste partij. Goed dat dat niet doorgezet is. Anders waren we nu een Russische provincie geweest.  Ik ga er trouwens van uit dat onze Thierry verkiezingen volstrekte onzin vindt. Waarom zou je een volk laten stemmen als je dat ook in kleine kring kan regelen? In Rusland gaat dat al jaren goed. Net als dat je daar geen last hebt van protesten en oppositie. Die druk je gewoon de kop in door ze gevangen te zetten in een Siberische vrieskist of om te leggen met een klein spuitje zenuwgas. Tegen deze laatste methode zal Thierry trouwens ageren omdat hij principieel tegen vaccineren is.  Inmiddels begrijp ik dat Rusland van een gecontroleerd autoritair land is omgetoverd tot een meedogenloze dictatuur zonder nog maar een millimeter denkruimte voor wie dan ook. Niemand komt er meer in en niemand mag er nog uit. Dus als Thierry nog naar zijn grote vriend Vladimir wil dan moet hij opschieten. Een beetje gezellig vakantiechartertje van TUI gaat die kant niet meer op. Via sluiproutes heeft onze Forumleider misschien nog een kansje.  Ik zwaai hem graag uit.  De sancties van het Westen zijn meedogenloos, maar soms ook aandoenlijk. Zo las ik dat een Haarlems zaaltje een concert met muziek van Stravinsky en Tsjaikovski gecanceld heeft. Toen ik dat las kreeg ik hoop. Vraag me niet waarom, maar het komt gewoon goed! Gister liep ik langs het huis van Thierry en hoorde loeihard Rachmaninov. Hij speelde het zelf. Later zal de held in zijn zoveelste boek ongetwijfeld schrijven: in de Derde Wereldoorlog heb ik in het verzet gezeten!  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/03/05/rechtse-rug-a4096862</guid>
      <pubDate>Sat, 5 Mar 2022 00:00:00 +00:00</pubDate>
    </item>
  </channel>
</rss>
