<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Lang zullen ze leven!]]></title>
      <description><![CDATA[<p>De kleinzoon van een vriend van mij had achter op de fatbike van zijn opa een bordje geschroefd met de tekst: Opzij, op weg naar de IC! Mijn vriend vertelde mij dit in het ziekenhuis waar hij op een speciaal bejaardenfietserszaaltje ligt. Op dat zaaltje kreunen de gebroken sleutelbeenderen, gescheurde hersenpannen en gekneusde ribben dag en nacht dat het absoluut niet hun schuld was. Vorige week is daar een bejaarde wielrenner overleden aan inwendige bloedingen. Een dag later bood zijn zoon de fatbike van zijn vader te koop aan. Prachtig op te voeren exemplaar met maar vier kilometer op de teller. Het was papa’s eerste ritje geweest. Ik stelde de oudjes voor om niet alleen een minimumleeftijd voor het berijden van die Gooise puberfietsen in te stellen, maar ook een maximumleeftijd. En niet alleen omdat ouderen minder adequaat reageren en niet meer zo wendbaar zijn, maar ook omdat het fietsende oudje er nogal treurig uitziet. Het is voor de familie en de buurt niet prettig om opa wiebelig te zien vertrekken. En helemaal niet als ze weten dat hij in bepaalde wijken vierkant wordt uitgejouwd in klinkklare straattaal. Een van de patiënten, die door een dubbele kaakbreuk niet kon praten, schreef op de achterkant van een beterschapskaart de vraag: wat moet volgens jou de maximumleeftijd dan zijn? 45! Dat was mijn korte en bondige antwoord. Na die leeftijd wordt het treurig. Ik zeg dit uit zelfbescherming. Omdat het er na je 45ste op zo’n fiets gewoon niet meer uitziet. Vijftigers en zestigers moeten wandelen met een droef rugzakje, een beetje seksloze partner in een niet al te uitbundig windjack en op praktische schoenen van de Bever. Maar niet meer op twee dikke banden door een of andere binnenstadjungle ploeteren. Dat is zielig. Althans zo oogt het. De volgende dag belde de vrouw van mijn vriend of ik niet meer langs wilde gaan. Mijn vriend vond het wel gezellig, maar de anderen stelden mijn aanwezigheid absoluut niet op prijs. Dit weekend heb ik een feest bij een vriend, die drie vrouwen geleden aan zijn toenmalige scharrel een Porsche schonk. Die kreeg ze in de tuin met een grote strik eromheen en vooral alle vrouwen gingen toen hard gillen en juichen. Dat zouden ze nu niet meer kunnen omdat dan hun lippen scheuren en er een botoxlek naast de rimpelloze onderkin kan ontstaan. Mijn plan is om nu ook zo’n grote doos met een strik in zijn tuin te laten afleveren. Daarna zal ik kort en liefdevol speechen en hem vertellen dat het moeilijk was om iets te vinden dat hij nog niet heeft. Dat soort teksten vindt hij heerlijk. Daarna mogen hij en de gasten raden wat er in dat pak zit. Misschien doe ik wel een quizje met de verveelde chardonnay-boomers. Uiteindelijk mag hij het openmaken en zal hij zien wat het is: de Zwitserse zelfmoordcapsule, die afgelopen week een Amerikaanse mevrouw met één druk op de knop naar het hiernamaals geholpen heeft. Door een overdosis stikstof. Ze had natuurlijk ook gewoon in een Barneveldse kippenstal kunnen gaan staan. Of tussen 20.000 varkens in De Peel. Ik vrees dat mijn vriend wel de humor van mijn dure grapje inziet, maar dat een deel van de beschaafde gasten verbolgen zal zijn. Dat is ook de bedoeling. Waarom ik dit smakeloze ding cadeau geef? Dat leg ik graag duidelijk uit: omdat ik de kreunende bejaardenberg best begrijp, maar dat ik een beetje moe ben van de zeurende en zeverende euthanasiediscussie van deze montere zeventigers. Je hebt de stichting Laatste Wil, ouderenvereniging Het euthanatuitje, het Pil van Drion-genootschap plus allerhande deskundige psychiaters met handige zelfmoordadviezen. Ik merk dat ik het beu ben. Uitgeluld over de dood. Leven moeten we. En wel zo lang mogelijk. En niet je laatste jaren bezig zijn met het opmaken van je sterfbed. Hoe je dan een beetje prettig doodgaat? Koop een tweedehands Chinese fatbike. Ik ken er een met maar vier kilometer op de teller.</p>]]></description>
      <guid>https://nrc.nl/nieuws/2024/09/28/lang-zullen-ze-leven-a4867477</guid>
      <pubDate>Sat, 28 Sep 2024 05:59:28 +0000</pubDate>
    </item>
    <item>
      <title><![CDATA[Beleefdheidshandrem]]></title>
      <description><![CDATA[<p>De goede oude prinses Beatrix zoekt al een tijdje iemand die af en toe voor een busje haarlak naar de buurtsuper wil en die in de bossen rond haar kasteeltje haar hondje wil uitlaten. Ik denk dat dat hondje geen pitbull is, dus ik durf het baantje wel aan. Of lopen er wolven rond Drakensteyn? Kortom: ze mag me bellen. Ik heb tijd. Wel op voorwaarde dat ik dan op Prinsjesdag met haar vanachter een of ander Haags venster naar de rijtoer mag koekeloeren en dat we dan allebei ongegeneerd commentaar mogen geven. Niet met de beleefdheidshandrem erop, maar gewoon in stevige straattaal. Daar houdt ze namelijk van. Ooit stond ik op een verjaardag van Paul van Vliet met Trix aan de witte wijn en toen merkte ik dat ze zeer geestig uit de hoek kon komen. Plus dat ze qua weerwoord ook wel tegen een stootje kan. Daarom vroeg ik me af hoe dat afgelopen dinsdag ging. Toen zat ze braaf koetsjes te kijken met de bejaarden Loek Hermans, Edje Nijpels en Sjakie Tichelaar. Alle drie ex-commissarissen van haar en we weten: dat zijn afbouwfuncties voor net niet gelukte politici. Zeker als je Friesland en Drenthe toebedeeld krijgt. Hugo de Jonge zit voorlopig in Zeeland. Dat zegt genoeg. Die Hermans en Nijpels hebben na hun pensioen meer banen dan Wimbledon en Roland Garros samen. Vaak baantjes met een luchtje. Zo zit Loek in de raad van toezicht van die frisse omroep WNL. Hij heeft er afgelopen week voor gezorgd dat een onderzoeksrapport over de in opspraak geraakte Bert Huisjes niet openbaar wordt. Daarna heeft hij de omstreden Bertje weer schaamteloos op het Gooise pluche geplakt. Of Bertje schuldig is? Jan Slagter staat vierkant achter hem en dan weet je eigenlijk al genoeg. Maar het had me heerlijk geleken als ik in de plaats van dit supertrio dinsdag naast Trix had gezeten. Dan had ik met onze voormalige vorstin de oude carnavals-hit van Wim Kersten ingezet toen de volstrekt gestoorde dictator Marjolein Faber in een smakeloos bloemetjesgordijn in beeld kwam. En ik had graag snedig commentaar van Trix gehoord op de Urker klederdracht van Caroline. Wat zag dat er tragisch uit. Wat is er toch met onze vrouwelijke politici aan de hand? Waarom hijsen ze zich de laatste jaren op Prinsjesdag allemaal in de meest wanstaltige vintage carnavalskleren? Vooral die droeve hoedjespolonaise van onze dames geeft het niveau van ons land zo overduidelijk weer. Alleen de familie van Trix zelf zag er goed uit. Is het een idee om de koning volgend jaar ook in een feestkostuum te proppen? Dan moet hij alleen niet in de verkleedkist van zijn opa Bernhard gaan struinen, want daar zitten nog een paar discutabele uniformen in. Of mogen we die niet meer noemen? Maar met Willy zijn moeder had ik graag keihard gelachen toen hij in de Troonrede over migratie begon. Zijn vader, zijn opa en zijn overgrootvader waren migranten en die vrouw die dinsdag naast hem zat komt ook niet uit Roelofarendsveen. En heeft ook niet lang in Ter Apel rondgehangen. Ook had ik graag aan Trix gevraagd of ze ook zo’n medelijden heeft met dappere Dickie Schoof. En of ze weet hoe die wekelijkse ontmoetingen tussen haar zoon en deze charlatan verlopen? Krijgt hij een boodschappenlijstje van Geertje mee? Is het een idee als Willy hem binnenkort uitlegt wat democratie inhoudt? En wat de functie van de Tweede Kamer is? En wanneer we een crisis een crisis noemen? Ook had ik haar meteen mijn briljante idee kunnen toelichten over het verkleinen van de veestapel. Zou het niet aardig zijn als haar zonen en hun montere neven een paar keer per jaar in plaats van op de Hoge Veluwe arme zwijntjes af te knallen, een varkensstal binnenstappen om daar met hun jachtgeweren een paar duizend biggen uit hun lijden te verlossen? Dat lest hun bloeddorst en is meteen goed voor het mestoverschot. Kortom: Trix bel me. Je hebt me nodig. En ik jou.</p>]]></description>
      <guid>https://nrc.nl/nieuws/2024/09/21/beleefdheidshandrem-a4866637</guid>
      <pubDate>Sat, 21 Sep 2024 05:59:28 +0000</pubDate>
    </item>
    <item>
      <title><![CDATA[Fietsen Pietje!]]></title>
      <description><![CDATA[<p>Zal er bij de politie een hardcore Ajax-fan zitten? Iemand die denkt: laten we zondag nog maar even staken want dat FC Utrecht is op dit moment nog veel te sterk voor de Amsterdammers. Dan kunnen ze nog even doortrainen en heeft die beroepstwijfelaar Francesco Farioli, die voorlopig de noodcoach in de ArenA is, wat extra tijd om eindelijk de goede opstelling in elkaar te puzzelen. Ondertussen gaan de supporters zondagmiddag protesteren op het Leidseplein. Ik hoop dat ze het een beetje zachtjes doen want in de Stadsschouwburg zijn ze nog in diepe rouw na het vertrek van de artistieke Messias Ivo van Hove bij de plaatselijke toneelvereniging ITA. Ik las een interview met de directeur van dit clubje en begrijp dat ze tegenwoordig repeteren met een chef d’acteur, die voor de toneelspelers als aanspreekpunt fungeert en die ervoor zorgt dat het allemaal veilig en inclusief verloopt. We hebben het hier over volwassen mensen die een toneelstukje instuderen. Daar moet dus een soort coach bij. Anders redden ze het niet. Ik hoop dat deze gek een fluorescerend hesje draagt. Dan kunnen ze hem in het donker herkennen als er iets te mekkeren valt. Wie zal deze chef d’acteur zijn? Arnold Karskens? Bert Huisjes? Als voormalig theaterdeskundige heb ik nog wel een geheel andere vraag: hoe repeteer je inclusief? Mag ik hier keihard om lachen? Terwijl dat natuurlijk niet de bedoeling is. Dit is namelijk kunst met een immens grote K. De K van koekenbakkers. Over toneelspelen gesproken: ook zo genoten van Donald Trump die als ‘winnaar’ van het eerste debat geen tweede gesprek met Kamala Harris wil? En van Memphis Depay, die door het dolle is omdat hij bij het Helmond Sport van Brazilië mag gaan voetballen? Hoop wel dat hij zijn haarband blijft dragen. En bent u ook zo godvergeten blij dat Katja Schuurman terugkeert in GTST? Zo jammer dat het nieuws uitgelekt is. Nu worden we als natie niet sensationeel verrast in januari. En hoopt u ook dat Kylian Mbappé alsnog 55 miljoen van zijn oude Parijse club krijgt? De goede man heeft ook een gezinnetje en die mondjes moeten gevoed. Maar het meest ontroerd raakte ik door de techmiljardair die afgelopen dagen in de ruimte zweefde. Wat heerlijk voor die meneer. Je zal aan het komende kerstdiner naast hem zitten en naar zijn gelul in de ruimte moeten luisteren. En ik ben superblij met de 13.000 bijna bedorven apenpokkenvaccins die wij aan Afrika gaan schenken. Ze zijn nog uit de tijd van mevrouw Borst. We schijnen ook nog wat troebel schuimende spuiten uit de tijd van De Quay en Colijn die kant uit te willen sturen. Donderdagavond zag ik onze minister Agema op mijn televisie, die ik daarna meteen voor reparatie heb weggebracht omdat hij de kleur schaamrood niet meer weergeeft. Zonder blikken of blozen zat onze Purmerendse te kwaken over de vaccinaties die wereldwijd nodig zijn en welke druppel wij op deze gloeiende plaat laten sissen. Daarna ging het er over hoe erg het voor collegaatje Caroline is dat we minder kippen en varkens gaan martelen. Dus niet over de verlossing van deze in het donker gemartelde dieren, maar over het gezichtsverlies van deze integere BBB-politica, die beloofd heeft terug te treden als Kamerlid. Gaan we haar missen? En dan hebben we natuurlijk nog die arme Pieter Omtzigt, die op zijn fatbike eenzaam tussen de Twentse weilanden crosst. Dat moet van zijn inmiddels vaste burn-outcoach, die hem een grote boerenzakdoek voor zijn tranen heeft meegegeven. We zagen de patiënt al een tijdje openlijk stamelen in de Haagse wandelgangen, maar nu is hij vertrokken. Of hij nog terugkomt? Ik vrees dat hij, als hij onze regering nog een keer op een rijtje zet en inzoomt op het open en vooral humane gezicht van mevrouw Faber, de eer aan zichzelf houdt. Kortom: lekker fietsen Pietje, maar wel je paspoort mee. Want er komt grenscontrole bij jou in de buurt. Voor je het weet, kom je er nooit meer in.</p>]]></description>
      <guid>https://nrc.nl/nieuws/2024/09/14/fietsen-pietje-a4865683</guid>
      <pubDate>Sat, 14 Sep 2024 05:59:29 +0000</pubDate>
    </item>
    <item>
      <title><![CDATA[Realistisch ritje]]></title>
      <description><![CDATA[<p>Rare droom: ik zat in Amsterdam in een busje naar de dagopvang en Max Verstappen was de chauffeur. Hij vond die verplichte 30 kilometer per uur wel lekker. „Maar je voelt je toch een bejaarde zondagsrijder als je tegenwoordig door onze hoofdstad rijdt?”, vroeg ik hem enigszins bezorgd. Max vond het sinds een aantal weken een weldadig tempo. Hij was veranderd. Altijd winnen werd eentonig. Of ik gezien had hoe zijn publiek er de laatste jaren uit was gaan zien? Allemaal zielige midlife-mannen met veel te dikke vinexbuiken in strak gespannen oranje T-shirts. Volk waar je niks mee te maken wilt hebben. Niet veel later stapte een zacht verwarde meneer in. Hij vertelde dat hij zojuist een seizoenkaart bij Al-Ittihad had aangeschaft. Hoezo? „Omdat Steven Bergwijn daar gaat spelen en waar Steven speelt daar ben ik”, sprak de man trots. Hij had de laatste seizoenkaart bij de populaire zandbakclub kunnen bemachtigen. Elke thuiswedstrijd vliegen ze met een harde kern van Amsterdamse Bergwijn-aanhangers naar Saoedi-Arabië om Steven toe te juichen. Ik vroeg naar zijn vliegschaamte, maar die had hij niet. Zeker niet nu de nieuwe regering de stikstofproblemen deze week heeft opgelost en alles weer mag. Bouwen, vliegen en het vee mag weer zoveel schijten als het maar wil. Heerlijk! Max stopte opeens voor een man die voor de auto op een zebrapad op zijn knieën zat en duidelijk iets zocht. Ik vroeg vanuit het open raampje of ik kon helpen. Wat hij kwijt was? Geen antwoord. Ik vroeg nogmaals wat hij precies zocht. Zijn antwoord was kort en krachtig. Hij zocht ruzie. Toen zag ik dat het Gordon was. Max besloot snel door te rijden. We moesten Erik ophalen in het Hilton. Erik? Erik? „Ten Hag”, zei Max, „die komt zo voorin zitten en gaat mij de weg wijzen. In Amsterdam kende hij de hoofdroutes. En nu is het voor hem therapie. Als het hier lukt dan gaat het misschien in Manchester ook weer lukken.” „Misschien moet hij wat spelers kopen”, opperde ik, maar mijn grapje werd overduidelijk niet begrepen. Misschien was ik daarom onderweg naar de dagopvang. Naar de onbegrepen komiekenochtend. We stonden stil voor een stoplicht. Een jolige groep meiden begon onze ramen te zemen. Zingend. Het bleek een ontgroeningstafereel van Amsterdamse corpsballerina’s. En verdomd: Amalia deed gezellig mee. Ze zag me en kreeg een aandoenlijk rood hoofd. „Ik moet toch wat”, lachte ze verlegen. Ik gaf haar een begrijpende knipoog. Ze knipoogde terug. Al gauw slakten we met het busje verder door de stad en werden we ingehaald door zwermen opgefokte fatbikes waar telefonerende en vapende pubers op zaten te schelden. Opzij, opzij, opzij. „Hun grootste probleem is de erfbelasting”, zei ik hardop, maar wederom reageerde niemand. Opeens zag ik een kleine zwelling op mijn pols. Een muggenbultje. Apenpok? Ik werd absoluut niet nerveus. Genoeg vaccins. Zo lekker dat we nu een minister hebben die die medicijnen niet aan arme Afrikaantjes gegund heeft. Eigen apenpokken eerst! Heerlijk: politici met een rood-wit-blauw hart. Er stapte een priester in. Meneer pastoor noemde hij zichzelf. Hij ging bij de laatste Amsterdamse gelovigen langs om ze aan te moedigen om kindjes te maken. Witte kindjes waren goed voor de economie. Ik vroeg hoe hij heette. Omtzigt was zijn antwoord. Pieter Omtzigt. Of zijn boordje niet knelde? Hij begon onmiddellijk te bidden. Voor de wereld? „Nee, voor mezelf”, antwoordde hij realistisch. Ik pakte mijn telefoon en verdween in het nieuws. Eerst de details over het gemartelde Vlaardingse weesmeisje in een kooi die onder stroom stond. Niemand had dit gezien. Daarna over de Franse meneer die zijn vrouw jarenlang in coma bracht waarna het hele dorp er overheen mocht. Alle mannen deden uitbundig mee. Toen schrok ik wakker. Ik vertelde mijn vrouw verward wat ik gedroomd had. Vooral de laatste twee voorvallen konden niet echt gebeurd zijn toch? Toch? Toch? Toen pakte ze haar telefoon. Ik vroeg wie ze ging bellen. Ze keek me vol medelijden aan en zei zacht: „De dagopvang.”</p>]]></description>
      <guid>https://nrc.nl/nieuws/2024/09/07/realistisch-ritje-a4864864</guid>
      <pubDate>Sat, 7 Sep 2024 05:59:29 +0000</pubDate>
    </item>
    <item>
      <title><![CDATA[Speechverbod]]></title>
      <description><![CDATA[<p>Heerlijk om te lezen dat er op het afscheidsfeestje van Mark Rutte niet gespeecht is. Dat wilde Mark niet. En hij wilde ook geen cadeautjes. Als je iets wilde geven dan deed je dat maar aan een goed doel. De stichting van Laurentien, de Groningse aardbevingsslachtoffers of de Limburgse watersnoodpineuten. Prikten deze Rutte-gedupeerden in Scheveningen trouwens ook een vorkje mee? Verder had hij niet alleen politieke hotemetoten uitgenodigd, maar ook alle mensen die achter de schermen voor hem hebben gewerkt. Klinkt lekker allemaal. Net als dat hij zogenaamd ouderwets op zijn fietsje kwam. Kleine tip: zou ik bij de NAVO niet doen. Pak daar die tank maar. Ook geen tweedehands F-16. Ik zag een kleine reportage van het partijtje op tv en daarin kwamen helaas alleen de politieke bobo’s aan het woord. Bobo’s? Nou ja, Jesse, Caroline en Sybrand. Dat niveau. Plaatselijke sterren uit de Haagse keukenkastjesdivisie. Maar dat juist zij geïnterviewd werden vond ik ronduit jammer. Waarom nou niet de chauffeur, de werkster, de secretaris, de koffiemevrouw, de theemeneer en andere onmisbare krachten? Hoe was Mark als baas? Speelde hij dat of was hij juist een van hen? Hielp hij na de lunch met afruimen? Ik denk dat ze leuk over onze ex-premier hadden kunnen vertellen. Leuker dan die partijgebonden praatjes van zijn collega’s voor een of andere oververmoeide NPO-camera. Maar het slimste van het feestje leek me toch wel het speechverbod. Misschien heeft hij dat wel van mij afgekeken. In mei stopte ik met optreden en dat heb ik met mijn medewerkers en ex-medewerkers ergens in Italië gevierd. Een weekend lang gelachen en ook een beetje gehuild. De meeste gasten hadden het best lang bij me uitgehouden. Sommigen meer dan 40 jaar. Dus er viel genoeg te mijmeren. Maar dat gebeurde niet. In elk geval niet hardop. Ik had namelijk een officieel speechverbod ingesteld. Niemand mocht iets zeggen. Ook ikzelf niet. En daardoor zat het tempo er lekker in. Geen zenuwachtig gestotter van iemand die niet zo goed kan lullen in het openbaar, geen opsomming van dingen die iedereen toch al jaren weet en ook geen gedraai om potjes hete brij. Gewoon niks. Is het een idee om vanaf nu alle afscheidsspeeches sowieso te skippen? Altijd. Overal. Op afscheidsrecepties, maar ook op begrafenissen en crematies. Gewoon verzamelen rond de kist, beetje lekkere muziek draaien, elkaar snotterend of vol binnenpret aankijken, eventueel nog de favoriete mop van de dooie herhalen en daarna lekker richting kuil of voorverwarmde oven. Hoorde laatst van een overleden meneer op wiens afscheid van deze planeet zestien mensen spraken. Zestien. Dat lijkt mij een lange zit. Dus wat mij betreft geen toespraken. Of de speech moet spontaan en gloedvol zijn. Zoals ik ooit meemaakte bij een oude muzikant, die behoorlijk fanatiek gedronken had, maar daarmee was gestopt toen hij 25 jaar eerder tijdens een eenzame Kerst zijn vriendin had ontmoet. Zij had hem uit de Amsterdamse goot gevist en ze hadden samen 25 prachtige jaren gehad. Op zijn begrafenis zetten wat sullige collega’s een aantal wikipediafeitjes op een rij. Toen vertrok de stoet richting het vers gedolven graf. De grote deuren van de smakeloze afscheidsruimte zwaaiden open en net voor de kist over de drempel ging riep zijn vriendin: „Stop! Er is niet gezegd wat er gezegd moest worden!” Vervolgens snotterde zij in een oceaan van tranen, leunend en steunend op de kist, het leven van haar grote liefde onhandig en aangrijpend bij elkaar. Zonder microfoon. Drie keer sloeg ze met haar vlakke hand keihard op de kist. Niet geregisseerd, maar de mooiste dialoog ooit. Hier kon Shakespeare een puntje aan zuigen. Dagelijks gaan haar woorden door mijn hoofd. Soms zomaar terwijl ik weemoedig langs het strand loop. Ze eindigde met het simpele zinnetje: „En nu mag je weg!” Twee jaar later overleed ze zelf van verdriet. Dat zijn de speeches die ik wil horen. Of gewoon niks. Daarom had onze Mark dat slim bekeken. Heel slim zelfs. Het scheelde in elk geval veel jokkebrokken.</p>]]></description>
      <guid>https://nrc.nl/nieuws/2024/08/31/speechverbod-a4864233</guid>
      <pubDate>Sat, 31 Aug 2024 05:59:30 +0000</pubDate>
    </item>
    <item>
      <title><![CDATA[Kafka aan de Waal]]></title>
      <description><![CDATA[<p>Dat bootje dat vergaan is voor de kust van Sicilië had interessant volk aan boord. Financieel omstreden types die een of andere wereldwijde computerboer voor een paar miljard zouden hebben genaaid, maar daar uiteindelijk van werden vrijgesproken. Dat gingen ze vieren op dit ordinaire zeilschip dat in een soort windhoos verging. Straf van God? Of heeft de boze computerboer een Oekraïense parelduiker met een kurkentrekker op het bootje afgestuurd? Waarom ik aan een aanslag denk? Omdat medeverdachte en kompaan Stephen Chamberlain afgelopen weekend in Engeland omkwam bij een auto-ongeluk. Ik ruik een toneelstuk en nu Ivo van Hove alle tijd heeft lijkt het mij leuk als hij daar een gezellig stukje theater van maakt. Ik zal hem eens bellen, maar wil wel weten wanneer deze Vlaamse Repelsteeltje raar gaat doen. Hoe wordt hij grensoverschrijdend? Gaat hij schreeuwen? Stampvoeten? Huilen? Grappig dat de onderzoekster van deze zaak bij Nieuwsuur uitleg kwam geven en ondertussen niks mocht zeggen. Alles was namelijk ‘privacygevoelig’. Nee, helaas. De rommel blijft binnen de benauwd meurende achterkamertjes van de transparante Amsterdamse Stadsschouwburg, waar deze Ivo anderhalve ton per jaar ving voor wat adviesjes. Is ex-Ajax-directeur Sven Mislintat daar soms zakelijk leider? Komen we ooit te weten wat daar nou precies gebeurd is? Ik denk het wel. Naast de schouwburg zit namelijk een aantal kroegen en na twee witte wijn lopen al die acteurs en actreutels daar juichend leeg. Dan hoor je alles onder het motto: je hebt het niet van mij. Ik weet inmiddels al het een en ander en ik kan u verzekeren: ook daar is een vrolijk toneelstukje van te maken. Een larmoyante musical zelfs. Met veel hielenlikkende vazallen en gefrustreerde klokkenluiders. Waar trouwens ook wel een kort stukje theater in zit is de burgemeester van het Zeeuwse Veere, die aan de boeren rond Serooskerke had gevraagd of ze dinsdag aanstaande geen mest wilden uitrijden omdat Willy en Max dan op bezoek komen. En u weet: die twee houden niet van kaklucht. De koning en zijn vrouw schijten zelf al jaren geurneutraal. Inmiddels is de burgermoeder van de middeleeuwse vraag teruggekomen en mogen de boeren zoveel stront spuien als ze maar willen. Een paar republikeinse agrariërs in die buurt gaan dinsdag hun gehele gierput legen. Je verzint toch niet dat we in een land leven waar in 2024 dit soort brieven nog rondgaan. Maar het schokkendste is toch wel ‘Kafka aan de Waal’. Oftewel de zaak van de ontslagen rector magnificus Han van Krieken van de Nijmeegse Radboud Universiteit die in 2017 een dom grapje maakte tegen een sadistische muts op een fröbelmarkt. Waarom ze sadistisch is? Deze engnek maakte tasjes van koeien- en konijnenhuid. Han keek naar het prutswerkje, dacht aan de rare kunstenares Tinkebell, die ooit van haar depressieve kat een tas had gemaakt, en vroeg aan deze zielige dame of dit tasje van haar poesje was. Slechte tekst waarvoor hij later keurig zijn excuses aanbood. De dame was echter totaal van de leg, kreeg een ruime schadevergoeding, een andere functie plus dat ze de verontschuldigingen van de rector aanvaardde. Maar daar kwam deze patiënt later op terug. Na veel mistig geharrewar kon de rector zijn koffers pakken. Dat kwam ook omdat de universiteit honderd jaar bestond en de koning langs zou komen. En die zou deze brute Han niet mogen treffen. De koning is die man die niet tegen Zeeuwse koeienstront kan. De affaire-Van Krieken is een van de treurigste zaken in een aan alle kanten doorgeslagen land waar bijna overal een benauwde putlucht hangt. Daarover gesproken: grappig dat Amalia ondertussen lid is geworden van het meest bekakte studentenclubje van Nederland. Gister zag ik hoe ze bij mij voor de deur ontgroend werd. Twee minuten later lag ik onder schot en werd ik een uur of drie verhoord. Maar nu ga ik eerst een condoleance achterlaten voor de deze week overleden homoseksuele pinguïn Sphen. En ik bel die Nijmeegse met de vraag of ze er een genderfluïde tasje van wil maken.</p>]]></description>
      <guid>https://nrc.nl/nieuws/2024/08/24/kafka-aan-de-waal-a4863628</guid>
      <pubDate>Sat, 24 Aug 2024 05:59:30 +0000</pubDate>
    </item>
    <item>
      <title><![CDATA[Gelijkauto]]></title>
      <description><![CDATA[<p>Een Tesla gaat het sowieso niet worden, dacht ik toen ik deze week na meer dan vier weken Italië met mijn oude trouwe Volvo ons land binnen kwam stotteren. Mijn auto met bijna 450.000 kilometer op de teller wilde overduidelijk niet naar huis. Ik kon gas geven wat ik wilde, maar negentig was het hardst haalbare. Als een heuse vluchtstrookbejaarde strompelde ik met mijn lijkauto richting Amsterdam. Dat is het voordeel als je een zwarte stationcar hebt. Wat is er eigenlijk tegen een Tesla? Die is toch groener dan groen en stoot minder viezigheid uit dan het vliegtuigje van Dolf Jansen dat hem naar de andere kant van de wereld bracht? Wil ik die auto niet omdat die met Trump heulende beroepspuber Musk daar de baas is? Klopt. Maar waarom wilde mijn eigen auto eigenlijk niet naar huis? Omdat hij de door burgemeester Halsema dichtgetimmerde schouwburg aan het Leidseplein niet wilde zien? Want dat zal inmiddels toch gebeurd zijn? Femke kan niets anders doen dan het clubhuis van de bijna failliete toneelvereniging ITA zo snel mogelijk sluiten. Oké, de grachtengordelelite raakt daarmee een tijdje een kostbaar speeltje kwijt, maar juridisch gezien kan het niet anders. Gewoon een criminele organisatie. Of ik verbaasd was toen ik las over het zonnekoningengedrag van het duistere duo Ivo van Hove en zijn onafscheidelijke videoliefje Jan? Geen seconde. Bijna alle verhalen kende ik al. Die gonzen al jaren als vette roddels door het benauwde Amsterdamse theaterwereldje vol wespennesten en slangenkuilen. Wel lekker dat deze krant het afgelopen woensdag even op een rijtje heeft gezet. Angstcultuur, een doofpottenmagazijn, hersenschuddingen, gebroken voeten, brandende toneelspelers, ander grensoverschrijdend gedrag, machtsmisbruik, belastende rapporten in de lalala, een dove en blinde raad van toezicht, laf zwijgende acteurs, de ijdele Ivo die vroeger niet uit de media te rammen was en nu alleen wil praten via een mediastrateeg, enzovoort, enzovoort. Mediastrateeg is trouwens een heerlijk eigentijds achterkamertjeswoord. Is deze strateeg dezelfde joker die Plasterk bijstaat in zijn miljoenenfraudezaak? Ik snap mijn weigerende Volvo steeds beter. Hij heeft gelijk. Inmiddels heeft de deskundige Amstelveense garage mijn oude auto weer aan de praat gekregen en maandag kan ik hem ophalen. Wat ik ermee ga doen? Ik heb twee vlaggetjes en een tweedehands doodkist gekocht. Ik ga er de komende weken mee door een Bloemendaalse villawijk rijden. Door dat kleinzielige buurtje waar bewoners bezwaar hebben gemaakt tegen de eventuele komst van een hospice. Er was een aardige rijke familie, die een prachtige villa met een park er omheen heel nobel beschikbaar stelde aan een naar ruimte snakkend hospice. Maar een paar fossiele buren hebben daar bezwaar tegen gemaakt. Welk bezwaar? Dan zien hun kinderen zieke mensen en al die lijkauto’s en dat is ook geen pretje. Deze bezwaarzeikerds wilden procederen tot aan de Hoge Raad en het hospice heeft daar terecht geen zin in. Dus die zien er nu vanaf. Het pand staat weer te koop. Maar omdat ik tegenwoordig de hele dag niets te doen heb lijkt het me heerlijk om in mijn lijkautootje bij die eikels voor de deur te gaan staan. Raampjes open, stemmige Mieke Telkamp uit de boxen en met een open motorkap doe ik of ik pech heb. Als ik de reserveband nodig heb moet de kist even een uurtje op straat staan. Het zou kunnen dat dat net voor het toegangshek van een van die buren gebeurt. Dan kunnen ze er even niet in met hun welverdiende Tesla. En ’s nachts? Dan parkeer ik de auto voor het huis van Mona Keijzer. Dat is die veel te blonde Volendamse die nu voor minister speelt en onlangs ook bezwaar maakte tegen de komst van een onschuldig sterfhuis in haar straatje. Zij zette als oprechte BBB’er zelfs de stikstofjoker in en noemde dat later schaamteloos een privézaak. Tsja, mijn oude trouwe auto. Er komt een dag dat hij helemaal op is en rijp voor euthanasie. Dan zet ik hem in Leeuwarden op de oprit van de burgemeester. Wat zijn we toch een heerlijk landje.</p>]]></description>
      <guid>https://nrc.nl/nieuws/2024/08/17/gelijkauto-a4862994</guid>
      <pubDate>Sat, 17 Aug 2024 05:59:30 +0000</pubDate>
    </item>
    <item>
      <title><![CDATA[Schimmenspel]]></title>
      <description><![CDATA[<p>Het is toch grappig dat die Petra Brinkhorst, die al jaren door het leven gaat onder haar artiestennaam prinses Laurentien, beticht wordt van grensoverschrijdend gedrag, omdat ze op het ministerie van Financiën sullige ambtenaren onder druk zou hebben gezet. Op zich klinkt dat als zeer gezond. En die ambtenaren hebben daar dus over geklaagd. Anoniem uiteraard. Anders lopen ze de kans om hun veilige baantje te verliezen. Zullen we dat anonieme geklaag er binnenkort maar eens uitgooien? Dat als je iets te mekkeren hebt over iemand, je dat gewoon met naam en toenaam doet? Met open vizier. Niet lafbekkerig achterbaks. Geen idee wat Petra tegen die ambtenaren geroepen heeft, maar het is voor die overheidsjojo’s dus verschrikkelijk geweest. Ondraaglijk zelfs. Maar daar kan die Brinkhorst dan toch gewoon op worden aangesproken? Het is toch onzin dat ze zich tuttig kan verschuilen, omdat ze toevallig een schoonzus van onze koning is. Dat die rare Dickie Schoof voor haar eventuele wangedrag opdraait. De middeleeuwen zijn echt voorbij. En hoorde ik nou dat ze door die stichting van haar ook gewoon ordinair vet betaald wordt? Kortom: niet meer dat koninklijke bukgedrag en een of ander vaag schimmenspel. Ik wil als vrolijke belastingbetaler gewoon weten wat er precies gebeurd is en waarom zij als tweedehands kledingwinkeliertje zomaar opeens een belangrijke toeslagendeskundige zou zijn. Bij die Karskens ligt het grensoverschrijdend gedrag anders. Die doet het al jaren openlijk. Daarom is het raar dat het opeens nieuws is. Ik vind die Arnold altijd wel komisch. Vooral als hij met zijn Ongehoorde Nederland op de televisie komt. Een zootje rechtse rukkers dat aan domme blondjes gaat uitleggen hoe het precies zit in het land van Kaag en Rutte. Dat waren hun grootste vijanden. Thierry regelmatig als eregast. Dan weet je het wel. Een soort Tegenpartij revisited. Jacobse en Van Es dansten weemoedig in mijn televisie. Ook wel weer heerlijk dat het ook hier gaat zoals het al die zielige splinters is vergaan. Zomaar een vraagje: zal Eduard Bomhoff nog wel eens met zijn belletje klingelen? Over grensoverschrijdend gedrag gesproken. Heeft u zich als de gemiddelde Nederlandse bejaarde ook zo geërgerd aan die Duitse hockeykeeper met die provocerende 74 op zijn shirt? Of zag u het, net als ik, als een (zeker voor een Duitser) redelijk geslaagd stukje humor? Met dat 74 doelde hij toch op onze smadelijke voetbalnederlaag in dat jaar? En heeft u ook begrepen dat deze zelfde keeper voor de finale een beetje heeft lopen sarren en pochen over zijn eigen kunnen? Uiteindelijk was het die Duco die de laatste genadeklap uitdeelde en de doelman met een eenvoudig zwijgvingertje herinnerde aan zijn eigen woorden. Oh ja, en een piepklein patsje tegen de Duitse helm van de snikkende doelverdediger. Koekje van eigen deeg. Niet chic, wel grappig. Toen waren de rapen gaar. Bijna alle Nederlandse boomers spraken daarna op de socials over het onsportieve gedrag van de 22-jarige Duco. Een smetje op het olympisch goud. Onnodig onsportief. Allemaal teksten van types die vergeten zijn hoe ze zelf ooit 22 waren en die zelf nog nooit iets gewonnen hebben in hun leven. Zeker geen olympisch goud. Ook het Germaanse sensatiekrantje Bild sprak op de voorpagina schande over dit incident. Ik hoop dat Duco Telgenkamp de pagina inlijst en naast zijn gouden medaille op zijn studentenkamer hangt. Inmiddels begrijp ik dat hij zijn excuus heeft aangeboden. Dat moest hij vast en zeker van een zootje bibberbobo’s van de hockeybond of van NOC-NSF. Zachtjes hoop ik dat die Duco zachtjes lacht om zijn niet zo chique gebaar richting die jankende keeper, Karskens gauw terug is op de tv omdat je om sneu-rechts niet hard genoeg kan lachen en dat die Petra Brinkhorst ons even uitlegt of ze iets verdient met die toeslagenschnabbel van haar. En dat dat middeleeuwse koninklijke schimmenspel gewoon gauw voorbij is. Het is 2024. Het jaar van Femke Bol. En niemand anders dan Femke Bol. Wat een vrouw. Wat een heldin. Wat een prinses. Maar dan een echte prinses.</p>]]></description>
      <guid>https://nrc.nl/nieuws/2024/08/10/schimmenspel-a4862355</guid>
      <pubDate>Sat, 10 Aug 2024 05:59:31 +0000</pubDate>
    </item>
    <item>
      <title><![CDATA[Hittewolf]]></title>
      <description><![CDATA[<p>Grappig dat er laatst, toen er duidelijk gewaarschuwd was voor een agressieve wolf in de buurt van Leusden, best veel elektrieke fietsparen op leeftijd een kijkje kwamen nemen. Waarom? In de hoop dat een van de twee iets te dichtbij zou komen en dat de moederwolf dan meedogenloos zou toeslaan? Ik vrees van wel. Slechte gedachten? Klopt. Door de hitte? Nee hoor, dit soort dingen denk ik altijd wel. Het is hier bij het Italiaanse strandtentje 41 graden in mijn schaduw. Warmbloedig mannetje met ondertussen veel plezier. Net als de Italianen trouwens. Die lunchen en lachen vrolijk verder. Ze zijn hier wel wat hitte gewend. Las ik nou dat er ergens in ons land een supermarkt vestjes aan de klanten uitdeelt omdat zij het anders te koud hebben? Te koud? Ja, de overgang van de hitte buiten naar de gekoelde winkel is te groot. Wie dat bepaalt? De Jumbo-hittecoach? Appie de klimaathamster? Deze week had ik bij het strandtentje veel bekijks. Domweg omdat mijn laptop regelmatig stond te schudden op mijn tafeltje. De cappuccino schuimde regelmatig over de rand van het trillende kopje. Alle badgasten kwamen kijken wat er in godsnaam aan de hand was. Moeilijk uit te leggen. Il nostre re en la nostra regina frenetici vertaalde mijn telefoon. Oftewel: onze hossende koning en koningin. „Omdat er allemaal gouden medailles zijn gehaald?”, vroegen de onthutste badgasten. Dit werd pijnlijk. Ik legde uit dat we nog niet één medaille hadden. Dit is meer een kwaaltje van onze koning. Dat heeft hij al van jongs af aan. Toen mijn vrouw uit zee kwam namen de Italianen haar apart. Ze moest mij in de gaten houden. Ik was overduidelijk verward. Ik had over een raar hossend stel gezegd dat dat het Nederlandse koningspaar was. Mijn vrouw zweeg. Dit lag niet aan haar man, maar echt aan de koning zelf. Ze dankte de Italianen voor hun bezorgdheid en ze beloofde dat ze mij goed in de gaten zou houden. Ik verdween in het olympische nieuws. Las met veel plezier verhalen over de broodnuchtere roeifamilie Florijn, die allemaal zeggen dat je gewoon hard moet varen om goud te halen. Zo deed papa het vroeger en zo doen de kinderen het nu. Ik ben sowieso gek op de roeiers. Vier jaar hoor je niks van ze, maar op bijna alle Olympische Spelen slaan ze meedogenloos toe. Of is die sport veel te gemakkelijk? Ik las over een dame die twee jaar geleden met fietsen haar nek brak en die nu goud heeft gehaald. Tsja, dan is het dus een sport van niks. Misschien moet ik me ook maar gaan opgeven. Bij de dames. Want ik begrijp dat het IOC niet op een chromosoompje meer of minder kijkt. Dat is trouwens een onderwerp dat ik hier op het terrasje vermijd. De Italianen zijn namelijk furieus over het feit dat een Algerijnse engerd hun frêle landgenote Angela Carini in twee welgemikte stoten de boksring uit joeg. Huilend sloeg het vederlichte meisje op de vlucht. Ik zal de woorden van de Italianen niet herhalen omdat ik bang ben dat ik in het gevoelige Pride-weekend onmiddellijk gecanceld word, maar ze waren niet mals. Laten we zeggen dat ze hier nogal primitief zijn en nog niet toe zijn aan gezonde genderfluïditeit. Gister kwam er op hetzelfde terrasje een Italiaan naar me toe. Hij had gehoord dat ik ooit een Nederlandse komiek was. Nu begreep hij mijn grap over dat hossende echtpaar beter. Of ik dit in Nederland allemaal kon zeggen? Kun je niet gearresteerd worden voor majesteitsschennis? Mijn vrouw raadde me aan te zwijgen. Ik gehoorzaamde als een labrador. Volgende week is mijn vakantie voorbij. En dan? Dan ga ik op de Veluwe met Willy op wolven jagen. Grapje? Soms weet ik het niet meer. Het is heet. Heel heet. Zeker in mijn eigen schaduw. Maar ik weet wel dat ik bij elke geraakte wolf heel hard ga hossen. Heftig hossen. Van links naar rechts. In het oranje.</p>]]></description>
      <guid>https://nrc.nl/nieuws/2024/08/03/hittewolf-a4861620</guid>
      <pubDate>Sat, 3 Aug 2024 05:59:31 +0000</pubDate>
    </item>
    <item>
      <title><![CDATA[Kinderburgemeester]]></title>
      <description><![CDATA[<p>Vorige week arriveerde ik bij onze via een huizensite gehuurde Italiaanse vakantievilla met zwembad. Die lag volgens die site op een idyllisch landgoed aan zee. Het eerste wat ik aan de eigenaar vroeg was of ik zijn fototoestel kon kopen. Of liever nog zijn groothoeklens. In Nederland zijn er gewiekste makelaars die het bont maken op Funda, maar deze Italiaanse Pipo slaat werkelijk alles. Op de foto’s leek het zwembad een vijftig meter lang wedstrijdbad, waarin Pieter van den Hoogenband in zijn jonge jaren wel een paar recordjes kon breken. Het is echter een doopvont voor te vroeg geboren lilliputters en past amper in het benauwde vinextuintje. En het zeezicht? Dat ligt achter een saaie heg. Als je op een wankel laddertje gaat staan dan zie je inderdaad de zee. En de rest van het huis? Totaal ruk. De luiken in de slaapkamer kunnen niet dicht zodat de zon je ’s morgens om 6 uur je bed uit fikt, de kreunende en steunende tafelventilator is de beloofde airco voor het gehele pand en die lukt het niet om de penetrante geur van dooie muizen te verdrijven. En omdat we gezegd hadden dat we met zijn tweeën kwamen, heeft de eigenaar heel efficiënt twee messen, twee vorken, twee lepels, twee borden en twee glazen klaargezet. Oh ja, de buren hebben hondjes. Een stuk of zes enthousiaste keffertjes, die 24 uur aan één stuk blaffen. De buren zelf kunnen daar duidelijk niet tegen, dus die zorgen dat ze niet thuis zijn. De hondjes zijn er wel. En ze missen de baasjes heel erg. Als ze niet blaffen dan janken ze ontroostbaar. Kortom: ik leef twee weken in een zachte hel. Of u mij binnenkort als een boze boomer bij de Max Vakantieman ziet klagen? Nee hoor. Ik ben een man met heel veel mazzel in zijn leven en neem mijn verlies ruiterlijk. Met een glimlach zelfs. Het huisje gebruiken we deze weken alleen om een paar uurtjes te tukken en verder mijden we het als de corona, de mazelen, de kinkhoest en het levensgevaarlijke zeeschuim. We zitten elke ochtend heel vroeg op het strand en blijven daar tot de lokale eettentjes ’s nachts sluiten. Bij bijna allemaal hebben we al gegeten. Oma kookt de sterren uit de pannen, de rest van de familie obert en schenkt de lekkerste wijnen uit de streek. Ik heb samen met mijn vrouw en een flinke stapel boeken een absolute topvakantie. Ondertussen volg ik aan dat Adriatische strandje de wereld. Zoals de zwaar gestoorde aanhang van Donald Trump, die allemaal met lapjes op hun oor lopen waarop fight staat geschreven. Maar ik merk ook dat Joe Biden opeens redelijk uit zijn woorden komt. En de Olympische Spelen zijn begonnen. Spionerende drones, een geschorste paardenmepper, een bijna 24 uur durend voetbalpotje tussen Marokko en de Argentijnen, een vieze Nederlandse beachvolleyballer die ooit aan een kind heeft gezeten en niet in het olympisch dorp slaapt. Waar wel? De ballenbak van IKEA? Kortom: misschien gaan ze ook nog sporten. Maar het vrolijkst werd ik deze week van het verhaal over de kinderburgemeester van Rotterdam, die na de zomer niet terugkeert. Want? Te duur. Het speelgoedbaantje was begroot op 2.500 en bleek uiteindelijk 172.000 euro te kosten. Waarom? En nu goed opletten: er moest schoolmaatschappelijk werk worden ingekocht voor de begeleiding van de kinderburgemeester. Daarbij werd de functie steeds breder, dus was er ook een projectteam nodig. Toen ik dit las werd ik gek van geluk. 172.000 euro voor schoolmaatschappelijk werk voor een kinderburgemeester. Alle sirenes moeten na zo’n bericht toch tegelijk gaan loeien in ons land? Opeens begrijp ik techmiljardair Robert Vis, die heeft besloten om ons land zijn rijke rug toe te keren. Na dit krankzinnige kinderburgemeestersnieuws doe ik graag met hem mee. Maar om nou hiervoor in Italië in dat vieze huisje naast die vissenkom te blijven? Ik maak er maar een ludieke actie van. Ik kom terug, maar draag voorlopig wel een verbandje op mijn oor. Met daarop maar een tip voor iedereen: flight!</p>]]></description>
      <guid>https://nrc.nl/nieuws/2024/07/26/kinderburgemeester-a4860922</guid>
      <pubDate>Fri, 26 Jul 2024 05:59:32 +0000</pubDate>
    </item>
  </channel>
</rss>
