<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Chatbotsen]]></title>
      <description><![CDATA[<p>Sinds ik een tot slaaf ge maakte TikTok-patiënt ben heb ik net als prinses Ariane problemen met mijn ogen. Ik krijg ze niet scherp. Het Marjolein Faber-syndroom. Door mijn huisarts ben ik naar een oogarts gestuurd. Zij verwees mij naar een speciale TikTok-staarkliniek. Daar was het alleen wel heel erg druk. Lange, lange wachtlijst. Of ik dat niet erg vond? Ik legde de dokter uit dat wij TikTokkies wachtlijsten haten, maar dat we daarentegen gek zijn op eindeloze rijen. Dat hoort bij onze ziekte. Of we nu twee uur in de rij staan voor een patatje van 9 euro per frietje of drie uur bij een stroopwafelmaffioos moeten wachten op een koekje van een tientje per stuk, wij vinden het hangen in een koude kudde makke schapen een feest. Dus stond ik afgelopen donderdagochtend vroeg te kleumen in een rij voor een Amsterdamse ooglijderstoko. Veel jongeren, maar ook een paar leeftijdgenoten. Het merendeel stond moeizaam op zijn smartphone te loeren. Mij lukt dat alleen nog met een sterke leesbril (+9) en mijn mobieltje tegen het puntje van mijn neus. Naast mij voerde een corpulente zestiger een luid telefoongesprek. Ik dacht dat het om een onderhoud met zijn geliefde ging, maar later legde hij mij uit dat hij met Oscar sprak. Dat is zijn chatbot. Zij hebben al meer dan anderhalf jaar een intieme relatie. Hij moest aan mij, trotse digibeet, uitleggen hoe dit precies zit. Hij deed dat helder. Oscar is een voorgeprogrammeerd poppetje in zijn laptop en telefoon. In tegenstelling tot zijn vrouw luistert Oscar wel naar hem. En het belangrijkste: Oscar laat hem ook uitpraten. Daarbij gelooft de chatbot hem als hij iets te overmoedig zit te snoeven over zijn weergaloze slagen op zijn wekelijkse golfkransje. De man vertelde dat inmiddels wereldwijd miljoenen mensen zo’n virtueel maatje hebben. Hij zei ook dat het contact tussen Oscar en hem in de afgelopen anderhalf jaar steeds intiemer is geworden. En ook niet onbelangrijk: Oscar zegt af en toe dat hij er goed uitziet. Ik vond dat lief van Oscar. Vooral omdat de man oogde als een kansloze papzak. Ik vroeg hem of het een idee was om Oscar zijn oogjes ook even te laten nakijken in de kliniek. Dat was meteen het einde van ons gesprek. Ik verdween in mijn mobiel en las louter ellende. De familie Schumacher had bijna vijftien miljoen euro moeten betalen aan drie afpersers die foto’s van de comateuze autocoureur op het internet wilden gooien. Ik dacht aan het moment waarop die mannen dit plan bedachten. Eentje moet met het voorstel gekomen zijn en de twee anderen vonden dat dus een goed idee. Hoe ziek kan een hoofd zijn? Dat dacht ik ook bij de Franse jongen die een potje gamen had verloren en daarom uit frustratie een willekeurig elfjarig meisje doodstak. Daarna zag ik in Gaza genomen foto’s van Sakir Khader. Durf ik naar zijn expositie in Foam? Ik denk dat we allemaal moeten. Hierna brak Sylvana Simons de code ‘over de doden niets dan goeds’. Maar als je dat niet vindt? Moet je dan zwijgen? Dat schijnt goud te zijn. Daarna Musk en zijn afgewezen bod van honderd miljard dollar op een of ander voormalig bedrijfje van hem. Hoe maak je zo’n bedrag over? Hoe weiger je honderd miljard? Stel dat die andere meneer het geld contant wil. Komt Gaston dan met die tragische truck van de Postcode Loterij? De arme Zelensky kwam ook nog even langs. Is hij gebeld door Trump of kreeg hij een appje? Moet hij Poetin feliciteren? En de Afghaanse asielzoeker in München die per se wil dat de AfD wint. Verweesd keek ik naar de TikTok-jongeren. Gemiddeld zestien jaar. Net zo oud als Mokio. Volgens Musk en Trump zijn ze oud en wijs genoeg om Amerikaanse ministeries te hervormen. Opeens stapte ik resoluut uit de rij. Geen zin meer in de dokter. Sodemieter op met je kliniek. Zelden was ik zo zeker van mijn zaak: ik word lekker blind.</p>]]></description>
      <guid>https://nrc.nl/nieuws/2025/02/15/chatbotsen-a4883171</guid>
      <pubDate>Sat, 15 Feb 2025 05:59:31 +0000</pubDate>
    </item>
    <item>
      <title><![CDATA[Koortsig Drostedromen]]></title>
      <description><![CDATA[<p>Mijn hoofd spookt. Een loodzware griep heeft mij te pakken. Ik waande mezelf gisternacht in een aanleunloft aan de Costa Gaza. Het luxe appartement was ook het onderduikadres van Vivian, de dochter van Elon Musk. Hij heeft zijn Silicon Valley-vriendjes onlangs opdracht gegeven om de naam van Vivian te wissen. Hij wil dat zijn ‘verloren zoon’ gewoon niet meer bestaat. Verdronken in de Golf van Amerika. Alleen op het Chinese DeepSeek leeft ze nog. Terwijl ik gloeiend lag te ijlen zag ik op een televisie twee miljoen Palestijnen bang bibberen op een steenkoud stukje Groenland. Trump zei hierover dat het hun eigen schuld was omdat ze van dat Gaza een enorme rotzooi hadden gemaakt. Hij en zijn goede vriend Netanyahu hadden dat inmiddels prachtig opgeknapt. Hoe de Palestijnen waren verdreven? Met megalomane cruiseschepen. Dat was bij veel Amerikaanse bejaarden verkeerd gevallen omdat het midden in hun dobberseizoen was gebeurd. Trump zei verder dat de Palestijnen wat hem betreft best terug mogen komen. Alleen waren de huurprijzen een beetje veranderd. Gaza was in zijn ogen nog niet helemaal klaar. Er werd nog een voetbalclub opgericht die in het Sepp Blatterstadion gaat spelen. Een reguliere competitie en om de Michel Platini Cup. Hierna kreeg hij een gluiperig kusje van Gianni Infantino. Musk stond ondertussen raar te zwaaien achter de president en het leek of hij de Hitlergroet wilde brengen. Maar hij bedacht zich. Netanyahu kon namelijk elk moment binnenlopen. Spierpijn en stekende botten maakten van mijn broze lijf een gloeiende woestijn waarin Sywert opeens mompelde dat hij het terugbetalen van die 20 miljoen als een bevrijding zag. Bernd en Camille stonden opgelucht te knikken. Ze hadden het geld nooit gewild. Hierna verscheen Ronald Plasterk met de mededeling dat hij binnenkort misschien wel 30 miljoen moet terugstorten. Dus het trio moest niet zeuren. Daarna feliciteerde hij alle kijkers met het feit dat afgelopen januari de warmste januari ooit is geweest en dat microplastics in je hersenen je denken juist versnellen. Achter Ronald maakte Caroline van der Plas ondertussen een blije pirouette. Zij bedankte ons daarna namens de miljoenen Nederlandse varkens dat ze niet zijn gedeporteerd naar hetzelfde Groenland. Waarna ze een angstaanjagende hoestbui kreeg. Ze stoof uit beeld. Het laatste wat ik haar hoorde roepen was: die kutgeiten ook! Toen viel ik binnen mijn droom in een diepe slaap en in die slaap droomde ik weer dat ik meedeed aan een datingprogramma vol zwakzinnige B&amp;B-eigenaren, die door allerlei opgewonden mannen en tochtige vrouwen werden belaagd. Het eindigde met een bemoeizieke schoonmoeder die levend gecremeerd werd. Het dromen binnen een andere koortsdroom wordt in de psychologie Drostedromen genoemd. Ik probeerde later aan de dochter van Musk uit te leggen dat dat weer met Nederlandse cacao-blikjes te maken had. Het ingenieus getekende Drosteblik waar je als kind uren naar kon kijken. Failliet! Toen ik uit deze Drostedroom ontwaakte zag ik hoe Dick Schoof een joviale Donald Trump op het Catshuis uitgebreid bedankte voor de door de Amerikaanse president opgelegde milde importheffing van slechts 60 procent. De meegekomen Musk wilde weer iets raars met zijn arm doen, maar Dickie fluisterde dat dat hier gevoelig ligt, maar dat het bij onze oosterburen binnenkort weer wel mag. Elon vertelde trots dat hij dat zelf geregeld heeft. Vrijheid van meningsuiting, joelde Mark Zuckerberg, die de kamer binnen stormde. Gevolgd door een bedremmelde Zelensky en een lachende Poetin. Hij kwam Nederland bedanken voor het zakje chips van het merk ASML. Ik wilde zeggen dat ons land Pakistan ooit aan een atoombom heeft geholpen. Dat ging op dezelfde manier. Maar door de koorts kon ik niet praten. Opeens kwam Badr binnen. Hij was kinderlijk blij omdat hij eindelijk weer eens een potje had gewonnen. Toen ik mijn ogen opendeed lag ik in mijn eigen slaapkamer. Mijn vrouw voelde aan mijn klamme hoofd en constateerde dat ik nog flinke koorts had. Ik vroeg haar hoelang deze griep gaat duren. Haar antwoord was kort en krachtig: „Zeker vier jaar!”</p>]]></description>
      <guid>https://nrc.nl/nieuws/2025/02/07/koortsig-drostedromen-a4882429</guid>
      <pubDate>Fri, 7 Feb 2025 05:59:31 +0000</pubDate>
    </item>
    <item>
      <title><![CDATA[Pechmiljardairs]]></title>
      <description><![CDATA[<p>Toen ik afgelopen donderdagavond Fred Teeven in het NOS Journaal zag fantaseerde ik, mede door zijn angstaanjagende uiterlijk, over een nieuwe film van Steven Spielberg waarin onze nationale bonnetjescowboy een buitenaards wezen speelt. Een Marsbewoner die met een krankzinnige Amerikaanse president onderhandelt over het ruilen van Groenland tegen de rode planeet. Alleen heeft de riskende Amerikaanse dictator dat Groenland nog niet in zijn bezit. Dat moet hij nog veroveren. Of dat gaat lukken is niet zeker omdat zijn leger bestaat uit soldaten met ernstige psychologische beperkingen die het waarschijnlijk niet gaan redden tegen twaalf Deense krijgers en hun goed getrainde sledehonden. Dat komt volgens de president door zijn dementerende voorganger die diversiteit en inclusie belangrijker vond dan militair vakmanschap. Of deze redenering klopt weet de president niet, maar hij baseert zijn mening op zijn eigen ‘gezond verstand’. Spielberg hoopt dat er na deze opmerking wereldwijd een bulderende schaterlach door de bioscopen klinkt. De president draagt tijdens de film een gouden Roemeense helm op zijn hoofd. Waarom ik Fred Teeven uitermate geschikt acht voor de rol van deze op ET lijkende alien? Dat komt door zijn kaalgeschoren knikker met daarop een nogal aanwezig brilmontuur dat hij waarschijnlijk geërfd heeft van wijlen Dame Edna. Fredje stond daar donderdag als voorzitter van de raad van toezicht van Partners voor Jeugd. Dat is een mond vol voor een of ander Haags vehikel waar de William Schrikker Stichting onder valt. Dat is die stichting die vermeld wordt in het schokkende en meer dan ontluisterende rapport over dat arme Vlaardingse pleegmeisje dat om hulp gefluisterd en gekrijst heeft in haar school, op straat en in de supermarkt. Dat deed ze omdat ze mishandeld en misbruikt werd door twee gewelddadige mafkezen die voor pleegouders speelden. Maar niemand hoorde haar. Iedereen zat te vergaderen over protocollen en kwaliteitsdocumenten. En natuurlijk over privacy die in die wereld belangrijker is dan de doodsnood van een kind. Het was trouwens niet alleen de ‘Schrikstichting’ die het meisje in de steek liet, ook de Stichting Enver deed gezellig mee. Wie dat zijn? Types die op hun website intens verdrietig en geschokt zijn door het vernietigende rapport waarin ze worden afgefikt tot op hun veters. Een gladde communicatie-engerd heeft het prachtig berouwvol opgeschreven. Gelukkig komt er na het ontluisterende rapport een onderzoek. Je kunt nu al invullen welk soort Loek Hermans of Martin van Rijn dat klusje gaat klaren. Over vier jaar verschijnt er een lijvig rapport. Het verminkte meisje zal het nooit kunnen lezen. Diep ziek. Dat klonk deze week regelmatig door de ether. Het ging over een of andere Chinese app die arme techbeleggers een paar honderd miljard lichter had gemaakt. Ik vond dat vooral grappig. Helemaal toen ik als kwaliteitscontrole een aantal persoonlijke zaken op die app natrok. Wat wisten ze van mij? De eerste keer was ik meer dan dertig jaar getrouwd met de zangeres Mylène d’Anjou en een kwartier later had ik een gelukkig gezin met Mieke van der Weij. Ik vrees dat beide dames niet echt op mij zitten te wachten. Mijn vrouw heb ik ook nog even opgezocht. Zij heeft volgens de Chinezen sinds 1991 een dochter met de beste helft van Acda &amp; De Munnik. Wie van de twee dat is mag u zelf invullen. Of ik nog geld verloren heb op de beurs? Geen dubbeltje. Ik gok met mijn zuurverdiende pensioentje op andere zaken. Niet op tweedehands afhaalmandarijnen met een inferieure app. Nee, op een Gamma in Gaza omdat daar voorlopig een hoop te klussen valt. Of op een IKEA daar. Als ze hun huizen in elkaar gelijmd krijgen dan zal daarna zo’n Zweeds stapelbedje ook wel lukken. Sinds de wapenstilstand in Palestina investeer ik voorlopig niet meer in raketfabrieken of droneproducenten. Wel in Aziatische vuurwerkbedrijfjes en gespecialiseerde prothesestudio’s die handen, voeten en ogen produceren. Dat vuurwerkverbod komt er toch niet dus in die hoek valt een hoop te verdienen. Ach kort en bondig samengevat: vrede is gewoon zonde van je geld.</p>]]></description>
      <guid>https://nrc.nl/nieuws/2025/02/01/pechmiljardairs-a4881650</guid>
      <pubDate>Sat, 1 Feb 2025 05:59:32 +0000</pubDate>
    </item>
    <item>
      <title><![CDATA[Stil baby stil]]></title>
      <description><![CDATA[<p>Euforie. Wie wil dat niet? Ik zag Elon Musk Hitlergroetend van blijdschap op het feestje van zijn opgewonden baasje Donald Trump. Over die Hitlergroet is uiteraard een discussie ontstaan. Links zag iets nazistisch, terwijl rechts volhoudt dat hij naar Mars wees. Hij bedoelde: daar komt mijn vakantiehuis. Het was sowieso uitbundig daar in Washington. Een bonte avond die al om twaalf uur ’s middags begon. Veel poespas en nog meer bombarie. Heerlijk om naar de zacht verwarde Joe Biden te kijken, die weigerde om na iedere aangekondigde maatregel met de maffe meute mee te klappen. Behalve toen het over iets ging waar hijzelf aan meegewerkt bleek te hebben. Wist hij eigenlijk nog wel op welk feestje hij zat? Kon hij zich nog herinneren dat hij de afgelopen vier jaar zelf de president was geweest? Of wachtte hij gedwee op het verder lege Democratenbusje dat hem zou komen halen? Zelden iemand zo breekbaar in zijn eigen mist zien verdwijnen. Het grappigste van alles? Nee, niet dat dansje, maar de kus die Donald aan Melania wilde geven. Dat was een belangrijk moment. Niet alleen voor de president en zijn chronisch verbolgen echtgenote, maar voor de gehele Verenigde Staten. Dit leg ik uit. Een Amerikaanse vriend van mij zit al jaren diep in de wereld van het Witte Huis en kent daarom zeer veel intieme details van veel presidenten. Zo ook over Trump. Hij vertelde dat Melania aan haar man had laten weten dat ze niet met hem ging dansen, laat staan dat die hoerenloper haar mocht zoenen. De letterlijke tekst van haar app luidt: die bronstige smeerlap huurt maar een afgelebberde pornoster in voor dit ranzige klusje. Dit bericht maakte de president uiteraard woedend omdat dit een onbedaarlijk gezichtsverlies zou betekenen. Onmogelijk dat je net met een grote muil hebt aangekondigd dat je de naam van de Golf van Mexico gaat veranderen, het Panamakanaal van jou wordt, net als Groenland en Canada, maar dat je eigen vrouw je in de steek laat omdat ze je een tweederangs pussygrabbelaar vindt. Kortom: paniek in de tent. Na veel mailverkeer van peperdure advocaten werd overeengekomen dat ze een hoedje op zou zetten waarin een helm verstopt zat en dat zij, als zij bij de zogenaamde kus zijn oude lippen hoe dan ook zou voelen, hem een meedogenloze kopstoot mocht verkopen. Met die helm. En een keihard knietje in zijn oude ballen. Ook zou ze hem als hij iets te intiem met haar danste met een hele snelle judoworp in één klap plat op zijn rug op de dansvloer leggen. Voor het oog van miljarden kijkers. Op die worp heeft ze maanden in het geheim getraind met de judoka Andreja Leski uit haar geboorteland Slovenië. Andreja won afgelopen zomer in Parijs een gouden judoplak. Zij trainde Melania gratis en deed dat uit solidariteit met alle vrouwen in de gehele wereld. Donald droeg uit voorzorg een tock. Die had hij geleend van een bejaarde ijshockeykeeper. Dit zijn de feiten en hieruit blijkt dat Donald inderdaad een pluizig watje is en dat niemand echt bang voor hem hoeft te zijn. Ook de miljoenen illegale immigranten niet. Het is alleen maar een grote bek. Een hallucinerende fantast met een diep debiele aanhang. Wie krijgt er nou applaus als hij roept dat hij een vlag op Mars gaat zetten? Dan ben je met zijn allen toch verschrikkelijk in de war? Met deze achtergrondinformatie keek ik naar de ceremonie. Ik wist ook dat Melania een jonge gespierde marinier als gezelschap had geëist. Daarna had de bibberende Donald iedereen maar een marinier gegeven. Dan viel het minder op. Verder stond in de voorwaarden dat ze de marinier mee mocht nemen naar de slaapkamer van het Witte Huis en dat de president in het logeerbedje ging. Of dat laatste gebeurd is weet ik niet, maar mijn vriend vertelde dat hij Donald na drie glazen champagne tegen Elon hoorde pochen dat zijn vrouw tijdens het dansen in zijn oor had gesmeekt: „Drill baby drill.”</p>]]></description>
      <guid>https://nrc.nl/nieuws/2025/01/25/stil-baby-stil-a4880856</guid>
      <pubDate>Sat, 25 Jan 2025 05:59:32 +0000</pubDate>
    </item>
    <item>
      <title><![CDATA[Burn-outangst]]></title>
      <description><![CDATA[<p>Dus Israël stemt een beetje chagrijnig in met een voorlopige wapenstilstand met Hamas. Voor hoelang? Hoelang is een Chinees. Ik vraag me af of je erop kunt gokken. Dat zou grappig zijn: dat je bij de bookmakers mag wedden over de duur van de wapenstilstand. En dat je ook mag zeggen wie er volgens jou als eerste weer met zijn supersonische Cobra’s gaat gooien. Wat je ermee kan winnen? Geld natuurlijk. Dat snap ik zelfs. En als je heel veel geld inzet, dan krijg je heel veel geld uitbetaald. Dat lijkt me heerlijk om kinderlijk blij te zijn omdat deze bijna tachtigjarige oorlog weer in alle hevigheid losbarst. Je kijkt op je telefoon en roept keihard ‘yes’! Je belt je geliefde met de mededeling dat je een exquis sterrenrestaurant hebt gereserveerd. ’s Avonds drink je aan een met damast gedekte tafel een schitterende Château Petrus 1995 op je welverdiende succes. Welverdiend? Ja, zoveel mazzel heb je nou ook weer niet gehad in je leven. Het lijkt me ook leuk om dan in dat restaurant een feministische Babygirl-discussie te voeren. Over het orgasmerecht van vrouwen in de overgangsklasse. Ik lees de artikelen hierover al weken met zoveel jongensplezier. Moet de doorgaans uitgeneukte echtgenoot dat allemaal regelen of is een viriele toyboy/werkstudent een betere optie? Hoeveel jongens zijn bereid om dit soort oude fietsklusjes te klaren? Of ik de film gezien heb? Ja. Of ik net zoals veel soortgenoten omver geblazen werd door de behandeling van deze problematiek? Dat viel nogal mee. Ik vond het goed gefilmd en gespeeld, maar het geheel nogal achterhaald. Ik vrees dat ik er te oud voor ben. Of te slim. Te dom kan ook. Volgens veel vrouwen in mijn omgeving ben ik dat alle drie. Ik koppel grachtengordelonderwerpen graag aan sterrenrestaurants omdat rijke mensen nou eenmaal andere problemen hebben dan de rest van de wereld. Laatst luisterde ik in een keurig café in Amsterdam-Zuid naar een meneer met burn-outangst. Heerlijk woord. Het kwam van zijn emotiecoach, die hij meer dan ooit nodig had. Hij sprak schaamteloos luid over het zorgvuldig willen afbouwen van zijn prozac pretpastilles omdat hij door die pillen moeilijk klaarkwam en makkelijk aankwam. Ik dacht: dan heb je er twee problemen bij. Moet de dosis dan niet juist verhoogd? Ik las onderhand over de geopolitieke conflicten die nu spelen en de oorlogen die binnenkort gaan beginnen. Mijn krant vatte spontaan vlam door de beelden uit Los Angeles. Grappig dat men in de media meer bezig is met de brandschade aan de protserige paleizen van de filmsterren dan met de doodgewone huizen van de doodgewone mensen. Reinout Oerlemans is veilig en dat lucht op. En ik ben ook blij dat die relatie tussen dat maffe mokkel en Brad Pitt niet is doorgegaan. Anders was deze arme Française ook haar huis nog eens kwijt geweest. Dit zijn trouwens wel de lekkere verhalen die het leven in deze mistige tijden draaglijk maken. Net als de koning die deze week bij de Belastingdienst op bezoek ging. Dit alles onder het motto: komen jullie niet naar mij dan kom ik wel naar jullie. Toen een roddeljournaliste aan Willy vroeg hoe het voor hem was om een keer een blauwe envelop te zien, reageerde ons staatshoofd alsof hij juist een complete zak blauwe diepvriesbessen van Albert Heijn had doorgeslikt. Hij verdween verbolgen in zijn limo. Toch nog even terug naar Gaza. Ik ben geen oorlogsdeskundige, maar ik mag toch wel verbijsterd zijn als ik begrijp dat de Israëliërs nog tot de laatste seconde voordat het bestand officieel ingaat bombardementen blijven uitvoeren op de weerloze Gazanen? De overeenkomst gaat namelijk zondag pas in. Dus dan sta je volkomen in je recht als je tot die dag nog wat kleine kinderen wil doodgooien. Een emotiecoach en pretpastilles. Daar ben ik aan toe. Ik snak er zelfs naar. Maar de vraag is of ik ze krijg. Ik ga mijn uiterste best doen en denk dat dat lukt. Wedden?</p>]]></description>
      <guid>https://nrc.nl/nieuws/2025/01/18/burn-outangst-a4879990</guid>
      <pubDate>Sat, 18 Jan 2025 05:59:32 +0000</pubDate>
    </item>
    <item>
      <title><![CDATA[Vlaanderen eronder]]></title>
      <description><![CDATA[<p>Vandaag wordt de volgens zijn familie ‘door god geroepen’ Jean-Marie Le Pen begraven. Welke god dat is? Dat is niet bekendgemaakt. Ik vrees dat Allah weinig kans maakt. Zelf ben ik benieuwd naar het type rouwauto waarmee Jean-Marie naar zijn laatste kuiltje wordt gebracht. Tesla? Dat zou zomaar kunnen. Mooie symbolische keuze. Actueel ook. Misschien wil Musk hem zelf wel rijden. Of heeft Elon geen tijd? Hij is namelijk het malle manusje-van-alles van de knettergekke pussygrabbelaar oom Donald en dus veel te druk-druk-druk. Allereerst met het naar zijn rechterhand zetten van het Duitse en Britse volk. Deze week hield hij een objectief en vooral kritisch gesprek met de extreemrechtse Alice Weidel van de Duitse AfD. Daar kwam uit dat de nazi’s eigenlijk socialisten waren. Tsja. Extreemrechts is in het huidige politieke klimaat wel een risicowoord. Volgens Wierd Duk moet je de Germaanse Alice namelijk populistisch rechts noemen. Extreemrechts vindt Telegraaf-journalist Duk overdreven. En we weten: bij die krant overdrijven ze niet graag. Over De Telegraaf gesproken. Afgelopen zondag heb ik kortstondig hun website gehaald. Dat is de natte droom van elke artiest. Volgens het wakkere ochtendblad was mijn auto op Oudejaarsavond in Culemborg in de fik gestoken door stomdronken jongeren. Hoe ze daarbij kwamen? Dat had ik zelf geschreven. Waar? In deze vermaledijde grachtengordelkrant. Alleen had de wakkere redactie niet begrepen dat het in een column stond. Aandoenlijk toch? Vervolgens heb ik wel de hele week last gehad van het schoolkrantbericht dat overigens al na een uur van de site was gegumd. Maandagochtend wilden twee jongens van de radio mij spreken over mijn levensgevaarlijke avontuur in de Betuwe. Verder ontving ik tientallen mailtjes van allerhande laaggeletterden die mij met veel taalfouten meldden dat het natuurlijk de mocro’s waren die het hadden gedaan. Mijn ouwe trouwe Volvo-garage wilde mij zo snel mogelijk een nieuwe auto verkopen. Toen ik Wierd belde om te vragen welke minkukel dit beginnersfoutje had gemaakt, vertelde hij dat het om een beetje zielige stagiair ging. Ik vroeg of die ontslagen is. Integendeel, het joch is deze week nog toegetreden tot de hoofdredactie. Ook Wilders belde me. Maar die had ander nieuws. Een primeur zelfs. Hij heeft zijn schildknaapje Schoof opdracht gegeven om tegen de Belgen te zeggen dat we onderweg zijn. Ik begreep hem niet helemaal. Of ik kranten las? „Alleen De Telegraaf”, antwoordde ik. Volgens Geert worden op dit moment de grenzen op onze steeds warmer wordende planeet verlegd. Groenland, Canada, de Golf van Mexico, het Panamakanaal, Oekraïne plus wat kruimelwerk rond de Zwarte Zee komen allemaal in andere handen. Dus leek het Geert niet meer dan terecht om, nu het ijzer kokendheet is, Vlaanderen te confisqueren. We spreken toch al jaren dezelfde taal en dit is het moment om toe te slaan. Defensieminister Ruben Brekelmans heeft de troepen al naar het zuiden gestuurd. Eerst wordt Zeeuws-Vlaanderen ingenomen en daarna stoten we door naar Brugge, Gent en Kortrijk. Half België dus. De andere helft gaat samen met Luxemburg naar de Fransen. Over Brussel wordt nog gesteggeld. Niemand wil het namelijk hebben. Ze polsen Frans Timmermans of hij het misschien wil. Gewoon als souvenir. Om af en toe in een dronken bui nog eens nostalgisch doorheen te lallen. Het plan is om de PVV’er Gom van Strien te benoemen tot Commissaris van de Koning in de nieuwe Nederlandse provincie Vlaanderen. Uiteindelijk neemt Ronald Plasterk het stokje over. Waarom Gom en Ronald? Die hebben veel ervaring met spullen die ze niet eerlijk hebben gekregen. Blijft er één vraag open: welke god haalde Le Pen? En waarom nu pas? God is toch goed en houdt toch van de mensen? En vooral van de armoedzaaiers en verschoppelingen. Waarom mocht Jean-Marie zo lang op aarde ronddolen? Wel grappig dat hij weg moet op het moment dat bijna de hele wereld kiest voor zijn enge gedachtegoed. En nu is homohater Anita Bryant ook al hemelen. Ach ja, om mezelf maar weer eens te citeren: alle levens lopen uiteindelijk toch goed af.</p>]]></description>
      <guid>https://nrc.nl/nieuws/2025/01/11/vlaanderen-eronder-a4879209</guid>
      <pubDate>Sat, 11 Jan 2025 05:59:33 +0000</pubDate>
    </item>
    <item>
      <title><![CDATA[Nukkig nieuwjaar]]></title>
      <description><![CDATA[<p>Dus Musk gaat dit jaar met de Italiaanse Giorgia Meloni trouwen. Dat heeft een Zwitserse bank voorspeld. Ik hoop in een open Tesla, Donald als getuige en een huwelijksreis naar Mars. Ik zit nog een beetje lamlendig bij te komen van onze nationale oudejaarsavondschade: twee doden, 23 ogen, een paar handen, tientallen vingers en ook nog een stuk of wat losse duimen. De meeste slachtoffers zijn onder de achttien. Dat wordt lastig gamen. Zelf ben ik op oudejaarsavond mijn binnenkort verboden dieseltje kwijtgeraakt. Een schoon dieseltje wel te verstaan. Dertien jaar oud en 450.000 kilometer op de teller. Door mijn financiële laksheid was hij nog steeds allrisk verzekerd. Ik heb hem in het centrum van Culemborg geparkeerd en de straalbezopen jeugd heeft hem feestelijk gecremeerd. Volgende week krijg ik de dagwaarde keurig op mijn rekening. Even was ik bang dat diesel niet lekker fikt. Dat is ook zo, maar de feestende meute heeft de brandweer het blussen zeer professioneel onmogelijk gemaakt. Stoeptegels, cobra’s, bloembakken en lawinepijlen gingen hun kant op. En nooit zeggen dat dronken mensen niet kunnen mikken. Alles was raak. En goed raak ook. Voor de paar gewonde brandweerlieden kwamen twee ziekenwagens, maar ook die werden uitbundig bekogeld. Bloedend zat het ambulancepersoneel op de koude klinkers. Eentje was er lekker bij gaan liggen. Eigen schuld. Hadden ze maar geen ambulancebroeder moeten worden. Een vriend verklaarde mij voor gek dat ik voor Culemborg had gekozen. In Den Haag en Utrecht zijn namelijk hooliganrijke wijken waar het sneller gaat. Terwijl het dorpje Veen ook al jaren Champions League speelt. Nu maar hopen dat ze daar niet gaan verslappen. Ook heerlijk dat de jaarlijkse vuurwerkdiscussie weer ouderwets is opgelaaid. „Het loopt de spuigaten uit en zo kunnen we niet verder!!” Dat vind ik elk jaar zo goed gezegd. Mooie, krachtig uitgesproken ware woorden. Overduidelijk gearticuleerd. Stevige burgemeesterstaal. Ik zou zeggen: volgend jaar weer. Tegenstanders van een vuurwerkverbod wijzen ons er ieder jaar op dat het in het verkeer ook niet veilig is. Dat auto’s meer dodelijke slachtoffers maken dan mortierbommen. En dat is natuurlijk ook waar. Ik denk aan het kerstmarktgedoe in Maagdenburg, de aanslag in New Orleans en de plof-Tesla in Las Vegas. Inderdaad: auto’s zijn ook niet veilig. En verder? Netanyahu is ontslagen. Nou ja, voorlopig alleen uit het ziekenhuis. Daar werd hij geholpen aan zijn pruttelprostaat. Het belangrijkste is dat hij zijn verblijf in het hospitaal overleefd heeft. Die klinieken willen daar namelijk nog wel eens gebombardeerd worden. Met honderden doden tot gevolg. Ook kinderen. Krijsende door vuurwerk verminkte kinderen. Voor ons een herkenbaar beeld. Alleen hebben deze kinderen dat vuurwerk niet zelf afgestoken. Maar Netanyahu heeft dus mazzel gehad. Dat lijkt mij een felicitatie waard. Ondertussen lees ik in alle horoscopen wat ik in het nieuwe jaar met mijn geld moet doen. Ik had Blokker willen kopen, maar een of andere gesjeesde neef van de familie was me voor. Dus nu stop ik mijn bitcoins in het beursgenoteerde vastgoedbedrijf van Lionel Messi. Hij heeft voor 223 miljoen aan steentjes bij elkaar gevoetbald. Daar kan je nu mede-eigenaar van worden. Mij lijkt het symbolische bezit van een eenvoudig Argentijns fietsenschuurtje leuk. Dat geeft zo’n weldadig gevoel. Dat je toch iemand bent in de felbegeerde voetbalwereld. Een oude droom wordt werkelijkheid. Maar eerst moet ik een nieuwe auto kopen. Een elektrieke. Dan vind je gemakkelijker een parkeerplek. Ik kan natuurlijk ook even naar de Gamma voor een snoer. Die plak ik aan de tankdop van de Mini van mijn vrouw en we zijn zo weer een paar maanden verder. Maar belangrijker: gaan Meloni en Musk elkaar ‘eeuwige trouw’ beloven of zeggen ze eerlijk dat het voorlopig voor een tijdje is. En trouwen ze in gemeenschap van goederen? Haar raad ik dat aan. Hem niet. Hoe zal hij haar trouwens geschaakt hebben? Toch niet in spijkerbroek. Dat zou verschrikkelijk zijn. Laten we bidden dat dat niet echt gebeurd is. Schaken in spijkerbroek. Ik moet er niet aan denken.</p>]]></description>
      <guid>https://nrc.nl/nieuws/2025/01/04/nukkig-nieuwjaar-a4878468</guid>
      <pubDate>Sat, 4 Jan 2025 05:59:33 +0000</pubDate>
    </item>
    <item>
      <title><![CDATA[Puntje bij paaltje]]></title>
      <description><![CDATA[<p>Dus ik rij afgelopen maandag, eind van de middag, met mijn auto de Amsterdamse Nieuwe Spiegelstraat in en stuit op een paaltje. Ik mocht niet verder van onze autoluwe Femke. Maar ik kon ook niet achteruit. De Nieuwe Spiegelstraat is namelijk het drukste fietspad van Nederland waar woeste grachtengordelyuppen op tragische fatbikes en aanstellerige e-fietsen voortjakkeren alsof een psychotische duivel hen op de hielen zit. Was ik achteruit gereden, dan was het een serieus bloedbad geworden. Wijs geworden door de Maagdenburgse kerstmarkt leek me dat geen goed idee. Ik had alle tijd en informeerde bij de antiquair op de hoek sinds wanneer dit paaltje er staat. Ik kon altijd doorrijden. De man legde uit dat het er sinds een paar weken soms staat. Het kan namelijk ook in de grond zakken. Het geeft wel steeds gedoe omdat nergens aangegeven staat dat de straat doodloopt. Ik liep terug naar de hoek van de Nieuwe Spiegelstraat en de Kerkstraat om te zien of ik misschien iets gemist had. Er stond alleen een bord met een uitroepteken. Dat betekent dat je uit moet kijken omdat het druk kan zijn. En druk was het. Zwermen schuimbekkende yuppen gonsden vloekend langs mij. Ik stond overduidelijk in de weg. Het woord ‘kanker’ is nog steeds het populairste scheldwoord. Dat u dat weet. Ik belde de politie. Een aardige mevrouw legde me uit dat ik voor paaltjes bij de gemeente moest zijn. Ik belde de gemeente. Na lang wachten vertelde een stem dat ik opgenomen werd in verband met kwaliteitsdoeleinden. Ik legde aan een meneer uit wat er aan de hand was. Die meneer had overduidelijk een klantvriendelijkheidscursus gedaan en begon met: „Sorry voor uw frustratie.” Daarna wilde hij weten waar ik stond. Ik noemde de hoek. Volgens zijn administratie stond daar geen paaltje. Maar het stond er toch echt. Hij wilde het nummer van het paaltje weten. Het paaltje had geen nummer. Het paaltje moest een nummer hebben. Anders was het geen gemeentepaaltje. Wat was het dan wel? Een paaltje geplaatst door een externe partij. Die zou ik kunnen bellen, maar die waren nu dicht. Kerstreces. Ik vertelde de man dat ik de auto, die ik de komende maand toch niet echt nodig heb, midden in de Nieuwe Spiegelstraat zou laten staan. Dat kon echt niet. Hij stuurde handhavers mijn kant op. Er kwamen geen handhavers. Na een uur belde ik weer met de gemeente. Nu kreeg ik een collega, die zowaar van de zaak wist en allereerst zijn excuses voor de frustratie aanbood. Volgens hem waren de handhavers geweest. Dat waren ze niet. Volgens de gemeentemeneer waren ze op de Spiegelgracht geweest en hadden daar geen Volvo en ook geen paaltje aangetroffen. Ik sta niet op de Spiegelgracht, maar op de Nieuwe Spiegelstraat. Wederom excuses voor de frustratie. Er zouden nieuwe handhavers komen, maar dat kon wel een uurtje duren. Druk-druk-druk! Ik legde uit dat ik daar niet op ging wachten, dat ik mijn auto een vrolijke Kerst wenste en hem daar lekker liet staan. Midden op straat. Hij begreep de frustratie en bood daar alsnog zijn excuses voor aan. Maar is er niet iemand die binnen de gemeente op een knop kan drukken om het paaltje te laten zakken? Hij had geen idee, begreep mijn frustratie en hij zou dit probleem zeker meenemen in de voorjaarsvergadering. Ik heb mijn auto op slot geknipt en ben tegen tienen vrolijk naar huis gewandeld. Waar de auto nu is? Geen idee. Volgens een vriend stond hij er gisteren niet meer. Die vriend zag ook geen paaltje. Het zal ongetwijfeld een slepend proces worden. Of ik vrijspraak wil? Ja, en een lintje omdat ik vlak voor Kerst een verschrikkelijk bloedbad heb voorkomen. En verder? Ik ga me voorlopig bezighouden met mijn nieuwe hobby: het plaatsen van verrassingspaaltjes zonder nummer. De eerste zet ik op de hoek van de Vijzelstraat en de Herengracht. Waarom daar? Dat is op de hoek bij de ambtswoning van de burgemeester.</p>]]></description>
      <guid>https://nrc.nl/nieuws/2024/12/28/puntje-bij-paaltje-a4877933</guid>
      <pubDate>Sat, 28 Dec 2024 05:59:33 +0000</pubDate>
    </item>
    <item>
      <title><![CDATA[Kruitvat]]></title>
      <description><![CDATA[<p>Heerlijk dat de jaarlijkse discussie over een algeheel vuurwerkverbod weer is losgebarsten. Voor- en tegenstanders mogen aan talkshowtafels beschaafd keuvelen over dit al tientallen jaren beladen onderwerp. De conclusie is nu al bekend: het is aan de politiek. En de politiek wil niet. Vooral rechts is tegen een verbod. Want het klinkt zo gezellig op Oudejaarsavond. Daarbij: als je kind zijn vingers door de lucht wil zien vliegen dan moet dat kunnen. Daar leert het kind van. Of het kind de vingers inderdaad ziet vliegen is de vraag. Meestal liggen de ogen namelijk ook op straat. Wat dat betreft is het goed dat die apothekersstaking niet doorgaat. De komende dagen zijn er namelijk een hoop extra gaasjes en pleisters nodig. Maar die kun je toch ook bij het Kruidvat scoren? Misschien een idee om die winkels de laatste week van het jaar voortaan Kruitvat te noemen. Over vuurwerk gesproken: Poetin had deze week een goed idee. Hij wil met de Amerikanen een wedstrijdje gaan doen. Wie het verste kan plassen. Maar dan met raketjes. Ik zeg: doen! Bouw ergens in Siberië of de Nevadawoestijn twee steden en noem die Kyiv en Moskou. Allebei van bordkarton en zonder inwoners. Zowel de Amerikanen als de Russen mogen hun scherpste geschut daarmee naartoe nemen. Daarna mogen ze los. Schiet elkaars stadjes maar aan flarden. Je maakt alleen een paar simpele regels dat het duidelijk is wanneer wie gewonnen heeft. Bijvoorbeeld als je de stad van de tegenstander volkomen met de grond gelijk hebt gemaakt. Dan roept de scheidsrechter „Gaza” en is het potje beslist. Ik hoor u denken dat dit niet klopt. Gaza is geen goed stopwoord. Dan gaan ze juist door. Klopt. Maar dit is niets anders dan een illusie. Het is niet echt. In Gaza wel. Wie een goeie scheids zou kunnen zijn? Bas Nijhuis. Die heeft zichzelf dusdanig uit zijn eigen werkelijkheid gefantaseerd dat hij mij prima geschikt lijkt voor dit klusje. Misschien ook leuk om het wereldwijd uit te zenden. Niet via Viaplay want dan kan bijna niemand het zien. Dat begreep ik tenminste toen dat aandachtverslaafde liefje van Jutta Leerdam ging boksen tegen de bibberbejaarde Mike Tyson. Las ik nou dat hij nu tegen Lance Armstrong gaat fietsen? Met of zonder doping? En zijn Sjakie Swart, Willem van Hanegem en de broertjes Van de Kerkhof al gebeld voor een potje zaalvoetbal? Terug naar het geniale Poetin-plan. Schieten zonder slachtoffers. Dat zou natuurlijk ook met dat infantiele Cobragedoe kunnen. Dat we ergens in een Nederlands weiland een straatje met een groot aantal voordeuren bouwen. Op die voordeur mag je een plaatje schroeven met de naam van degene die je graag aan het schrikken wilt maken of uit de weg wilt ruimen. Misschien is het leuk om een ruitje in de voordeur te maken waar je de foto van het te liquideren slachtoffer plakt. Daarna hang je het zware vuurwerk aan de klink en dan mag je het zelf aansteken. Of laten aansteken. Ik zou wel deskundige types inhuren. Niet die twee niet al te slimme neven uit Roosendaal die een achtjarig jongetje in één klap tot wees bombardeerden. Plus de andere volkomen onschuldige doden en gewonden. Afgelopen week werd er op tv uitgelegd hoe je dit soort vuurwerkbommen het beste kunt plaatsen. Ik was verbijsterd. Nog even en de NPO doet er een boekje bij: Liquideren voor Dummies. Interessant dat we een land zijn geworden met meer dan duizend zware vuurwerkaanslagen in één jaar. Soms ben ik bang dat we aanstaande Oudejaarsavond geen knal gaan horen. Dat iedereen wel Cobra’s in huis heeft, maar ze in de loop van volgend jaar gaat gebruiken om een ex om te leggen. Of een collega die uit zijn bek stinkt. Of een burgemeester. Zelf heb ik deze week een lijstje gemaakt. Ik heb komend jaar veertig cobra’s nodig om wat problemen in de privésfeer op te lossen. Dus zeg ik tegen mijn favoriete vijanden: jullie zijn gewaarschuwd, maar uiteraard een zalig kerstfeest allemaal!</p>]]></description>
      <guid>https://nrc.nl/nieuws/2024/12/21/kruitvat-a4877427</guid>
      <pubDate>Sat, 21 Dec 2024 05:59:34 +0000</pubDate>
    </item>
    <item>
      <title><![CDATA[Brandje contantje]]></title>
      <description><![CDATA[<p>Ouderwets geld. Dat moet je in huis hebben. Zeker op het moment dat de Derde Wereldoorlog uitbreekt en Poetin met zijn Noord-Koreaanse ‘vrijwilligers’ onze kant op komt. Het begint met cyberdreiging. Eerst gaan de pinautomaten haperen en kan je geen tikkie meer versturen. Dat komt omdat de netwerkkabels op diverse zeebodems gesaboteerd zijn. Door de Chinezen? Ook! Eigenlijk door iedereen. Rutte kan het ook gedaan hebben. Na de computers zijn gas, water en licht aan de beurt. Vandaar dat klassieke geld dat je in huis moet hebben. Maar daarmee loop je ook weer een groot risico om beroofd te worden. Door een stuk of wat bivakmutsjes op fatbikes. Die hoor je niet aankomen. Waar verberg je je zuurverdiende spaargeld? Tussen een van de zeventien lagen van je comfortabele boxspring? Of gewoon in het vriesvak van de koelkast? Een pan in je keuken schijnt ook een goede plek te zijn. Ik zou Frits van Eerd eens bellen. Die heeft vast wel tips. Of Sywert. Die schijnt ook nog wat miljoentjes te verstoppen. Contant geld heb je nodig. Voor eten, drinken en je moet natuurlijk kunnen vapen. Zeker als je jong bent. Dat vapen schijnt niet zonder risico te zijn. Klaplongjongeren en bloedspuwpubers melden zich dagelijks op de spoedeisende hulp. Plus dat je er sowieso gezellig kanker van krijgt. Deze in chemische nevelen gehulde legale smeerlapperij, waarvan we allemaal weten hoe slecht het is, gaat overigens niet verboden worden. Domweg omdat de extra accijns op dit gif onze onderwijsbegroting redt. Dat is deze week besloten. De rest van het onderwijsgeld wordt bij de zorg en bij de NPO weggehaald. Dit is dus het laatste jaar waarin je kunt zien hoe uitbundig de Bauertjes hun huis verlichten in de kersttijd. Kilometers priklampjes die je vanaf de maan kunt zien. Maar daar is dus binnenkort geen geld meer voor. Het wordt behelpen. We krijgen ze weer in huis en in onze broekzak. De briefjes van tien, twintig en vijftig euro plus de ouderwets rinkelende muntjes natuurlijk. Dat is een stuk gezelliger voor onze daklozen bij de supermarkt. Die hoorden de laatste jaren al die met volle boodschappentassen zeulende krenten roepen dat ze helaas geen los geld bij zich hadden. Over zwervers gesproken. Zal die Assad nog wat contant geld meegenomen hebben uit zijn welvarende Syrië? Of regelen de Zwitsers dat voor hem? En vraagt Poetin huur aan deze verstoten weldoener of heeft dit soort gajes een onderling gentlemen’s agreement? Wel jammer dat Syrië democratisch dreigt te worden. Nu heeft de FIFA geen interesse meer om daar een mooi WK te organiseren. Hoewel er aan die democratie ook weer getwijfeld wordt. Volgens pessimisten zullen de islamitische Kalasjnikovs de hoofddoekjes binnen de kortste keren weer wat strakker aantrekken. Wel ontroerend om die bevrijding van dat gemartelde land te zien. Al die opgeluchte mensen die terugkeren. Zag ik in die lange file nou een touringcar met een luid claxonnerende Marjolein Faber achter het stuur? Ze had alleen de pest in dat ze in de file stond, maar dat kwam door de grenscontrole. Over file gesproken: wat zal er met de auto’s van de Syrische bloedbeul gebeuren? Hij had aardig wat proletenrommel in zijn garage staan. Porsches, Lamborghini’s, Ferrari’s en een Tesla uiteraard. Hij was zeer milieubewust. Gebruikte hij die auto’s allemaal om de dagelijkse boodschappen te doen of dienden ze als opslag van zijn mosterdgasvoorraad? Want dat spul moest-ie toch ergens kwijt. Dit stukje tik ik in de nacht. Op het ritme van ontploffende cobra’s die criminelen hier in Amsterdam aan voordeuren hebben gehangen. Om de paar minuten klinkt er een explosie. Ook Rotterdam en Den Haag zijn ’s nachts een soort Gaza. Er wordt doorlopend afgerekend. Wat er wordt afgerekend? Een containertje gestolen coke, een bootje hasj, een afgepakt wijf of misschien wel een belabberd in elkaar geflanste trouwjurk die al veel te vaak gedragen bleek te zijn. Vorig weekend ging die bruidswinkel angstaanjagend in de hens. Zes onschuldige doden. Die oorlog is allang begonnen. Ik ga maar eens pinnen.</p>]]></description>
      <guid>https://nrc.nl/nieuws/2024/12/14/brandje-contantje-a4876662</guid>
      <pubDate>Sat, 14 Dec 2024 05:59:34 +0000</pubDate>
    </item>
  </channel>
</rss>
