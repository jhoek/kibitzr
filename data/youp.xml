<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Schnabbelstudentjes]]></title>
      <description><![CDATA[<p>De emir had wat neefjes bij elkaar geroepen. Of zij nog studentenvriendjes kenden die wat wilden bijverdienen? En niet alleen bijverdienen. Er waren wat aantrekkelijke randvoorwaarden. Ze mochten namelijk ook een half uurtje trainen met grote jongens als Frenkie de Jong, Matthijs de Ligt en Virgil van Dijk.  Jasper Cillessen was er helaas niet bij. Inderdaad een domper. Maar ze gingen wel op de foto met de totale selectie, inclusief de Nederlandse bondscoach Saint Louis. Het geheel was vooral een belangrijk pr-dingetje voor de internationale camera’s. De emir noemde het een stukje  goodwill . FIFA-baas Gianni Infantino had het over transparantie. Zijn valse lachje gaf aan dat dit een grapje was. De emir was volledig in zijn nopjes.  Wat het klusje verder inhield? Ze moesten zo geloofwaardig mogelijk voor arbeidsmigrant spelen en er daarom een beetje verwaarloosd uitzien. Maar niet ondervoed! Drie dagen ongeschoren, de haren flink in de war en belangrijk: Rolex thuislaten. Van de FIFA kregen ze een trainingspak. En van Infantino en de emir een stoomcursus ‘Slavenarbeid’. Daarin leerden ze vooral om heel moeizaam Engels te spreken. Tip van de emir: kijk naar oude persconferenties van Van Gaal in zijn periode bij Manchester United. Als je zo praat is het gewoon perfect.  Then you can come an end!   Verder moesten ze dankbaar overkomen en vooral blij kijken. Oh ja, ook heel enthousiast praten over gastland Qatar en zijn fantastische koninklijke familie. Alles was gewoon perfect aan het Arabische oliestaatje. Tip van de emir: toeter je loftrompet over salaris, arbeidsomstandigheden, huisvesting, eten, drinken en verder al het andere in dit Utopia. Kortom: nergens iets op aan te merken. Je moet er als migrant niet aan denken dat dit luxeleven ooit voorbij is! Op vragen over dodelijke slachtoffers ga je niet in. Jij kent ze niet.  Een van de snuggerder jongens vroeg of ze bang moesten zijn voor doordramvragen. De Nederlanders stonden toch bekend om hun kritische houding ten aanzien van het WK en de bouw van de megalomane stadions door slaven van wie er 6.500 gesneuveld zouden zijn.  „Drie”, lachte Infantino, „en misschien nog twee licht gewonden!” Nu moest iedereen hard lachen. De aanwezige Nederlandse marketingdeskundige die door het Qatarese ministerie was ingehuurd, legde uit dat dit niet de meest moeilijke journalisten waren. Het merendeel schetterde een jaar geleden van de hoogste toren dat ze hier niets te zoeken hadden en dus niet zouden gaan, maar toen het dichterbij kwam begonnen ze stuk voor stuk terug te krabbelen. Ze schreven laffe stukjes waarin ze vertelden waarom ze hier toch heen moesten. Verder heeft hun regering eerst lopen bluffen dat ze niemand zouden sturen, maar die regering was ook al snel om. In eerste instantie sturen ze een lieve onderknuppel, maar de doorgewinterde premier en de ietwat kinderlijke koning hebben hun koffertjes al gepakt. Ze staan te trappelen van ongeduld. Donderdag hebben we allemaal de training gezien. De studenten speelden hun rolletje met verve. Het is lang geleden dat ik na afloop zo’n timide, bijna onderdanige Nederlandse pers zag. Wat een watjes.  Hun conclusie: het was een slecht toneelstukje, maar ze speelden het tenminste. Er waren ook landen die het niet speelden.  Maar niet spelen is toch duidelijker dan een stom stukje wel spelen? En ben ik de enige die weet dat het slavenkoor geen slaven waren, maar gewoon vals zingende schnabbelstudentjes die na de training in hun snelle auto’s naar huis zoefden?  Zondag begint het toernooi. In Qatar is het meer dan veertig graden. De wedstrijden vinden plaats in geairconditionede stadions. Drie keer raden hoe duur dat is. Het vluchtje van mevrouw Helder kost buiten de uitstoot tussen de 180.000 en 200.000 euro. Hangt van de wind af. De er achteraan reizende premier en koning doen dat voor hetzelfde bedrag. En zelfde uitstoot. De premier komt net van de klimaatconferentie in Egypte en daar was de conclusie: het is nu of nooit. Erop of eronder. Ik lijm me aan het regeringstoestel. Waarom? Ik wil ook.</p>]]></description>
      <guid>https://www.nrc.nl/nieuws/2022/11/18/schnabbelstudentjes-a4148761</guid>
      <pubDate>Fri, 18 Nov 2022 00:00:00 +00:00</pubDate>
    </item>
    <item>
      <title><![CDATA[Gas geven!]]></title>
      <description><![CDATA[<p>De pakjesboot is gezonken. Ik zag in het  Sinterklaasjournaal  hoe de pieten onder een geweldige plens water hun laatste veegjes roet verloren. En de baard van de Sint moet ook opnieuw in de krullers. Wel lekker dat een zootje zure vinexouders hierover  heeft zitten klagen. Via Twitter uiteraard. Hun kinderen huilden en daarom zijn ze boos op Dieuwertje. Want die heeft het zo ver laten komen.  Hun boosheid werd weer nieuws en heeft ander belangrijk nieuws verdrongen. Zoals de erectiestoornissen van Waylon, die over zijn onzekere pikkie persoonlijk verteld heeft in een goed bekeken televisieprogramma. We leven met hem mee.   Hierna nam ik nog wat gênante Haagse roddels rond Arib en Bergkamp tot me en ik begrijp dat het ooit zo grote Ajax dit weekend met angst en beven richting Drenthe rijdt. Niet omdat ze bang zijn voor de grote boze wolf die daar rond kwispelt, maar voor het nietige Emmen dat de landskampioen nog wel eens dieper in de nationale voetbalpuree zou kunnen drukken. Trainer Schreuder wordt in de Arena al Flappie genoemd omdat hij zo goed als zeker de Kerst niet haalt.  Die wolf houdt het land trouwens lekker bezig. Mij ook. Zo las ik dat de ongevaccineerde Doutzen Kroes tegenwoordig ook gratis gezondheidsadviezen geeft. Als je kanker hebt, kan je volgens dit medisch onderlegde fotomodel beter een boswandeling maken dan  medicijnen slikken.  Opeens zie ik een goedgelovige kankerwappie door het bos huppelen en doodgebeten worden door die Drentse wolf, die weer op de vlucht is voor een horde paintballende boswachters.  Ach ja, het nationale spruitjesnieuws.  Daar tegenover is er internationaal meer aan de hand. En dan heb ik het niet over de Engelse koningin die in een Indiase afkickkliniek zit om van haar alcoholverslaving af te komen. Ik begrijp nu dat ze doorlopend starnakel was en eerlijk gezegd snap ik dat wel. Dat is toch ook geen leven dat je nuchter kunt ondergaan. Alleen al de poppenkast na de dood van haar schoonmoeder. Plus het leven met haar chronisch blunderende echtgenoot die deze week zijn pedoseksuele broertje in een diepe depressie heeft gestort door hem al zijn nepmedailles en Mickey Mousefuncties af te pakken. Zelf werd de koning met eieren bekogeld en moest daar heel professioneel bij blijven kijken.  Nee, het echte nieuws komt uit China. Daar heeft president Xi Jinping min of meer de slag om Taiwan aangekondigd. Dus de Derde Wereldoorlog komt eraan. Want Biden heeft gezworen dat hij het kleine eilandje komt helpen. Hoop wel dat hij de troepen niet naar Hongkong of Warschau stuurt. Want de wat onzekere bejaarde wil nog wel eens wat dorpen door elkaar halen. Zo noemde hij Cherson deze week Falluja. Dat laatste ligt in Irak. Nog even en hij noemt Poetin binnenkort Saddam Hussein en zichzelf Fidel Castro of Trump.  Donald is trouwens ook klaar. Uitgespeeld, uitgelachen en door zijn eigen partij voorzichtig uitgekotst. Net als Poetin, die met hangende pootjes Oekraïne ontvlucht en zichzelf waarschijnlijk binnenkort van kant maakt met een Iraanse kamikazedrone. Is dat zielig? Er zijn al honderdduizend Russen dood, dus er kan er nog wel eentje bij. Is er dan niks positiefs deze week? Jawel, homo’s mogen tijdens  het WK dronken naar Qatar. Dat heeft de KNVB toch maar mooi voor elkaar gekregen. Na  het WK worden ze in het oliestaatje weer ouderwets gefolterd en van de voor altijd lege stadions gegooid. Maar nu is het feest.  Zelfs die enge Blatter heeft spijt van de keuze  voor dit voetbalmadurodam. Namens ons land gaat in eerste instantie minister Helder (goeie naam voor dit klusje!) met maar één doel: gas geven! En als het sportief goed gaat komen Rutte en zijn piloot Willem-Alexander naar die voetbalwoestijn.  Tenminste, als de Derde Wereldoorlog dan nog niet begonnen is. Of dat mijn angst is? Ja, maar ik ben banger voor het geriatrische gezelschap dat erover gaat. Trump, Biden, Xi Jinping, Poetin, Blatter en het angstig ja-knikkende volk er omheen. Wie er uiteindelijk wereldkampioen wordt? Ik vrees China.</p>]]></description>
      <guid>https://www.nrc.nl/nieuws/2022/11/12/gas-geven-a4148045</guid>
      <pubDate>Sat, 12 Nov 2022 00:00:00 +00:00</pubDate>
    </item>
    <item>
      <title><![CDATA[Persmomentje]]></title>
      <description><![CDATA[<p>Wat ik persoonlijk jammer vond aan het spraakmakende reclamespotje van de Jumbo was dat de humor ontbrak. Vooral de harde humor. Hoe heerlijk was het geweest als de in de oranje spencer gehulde ‘bouwvakkers’ in polonaise over een kerkhof hadden lopen hossen. En dan niet zo’n aangeharkte Nederlandse begraafplaats met allemaal brave zerken op een rij, maar een heus slavenknekelveld met wat krakkemikkige, in de woestijngrond gestoken kruizen van wrakhout waar met viltstift alleen een voornaam van de overleden loser uit Bangladesh op gekliederd was.   Nu zag ik dat de gezellige optocht werd aangevoerd door mijn geklofte showbizzcollegaatjes van de Toppers en de onvolprezen rapper Donnie. Maar het was toch veel leuker geweest als Jumbo-baas Frits van Eerd zelf in een open auto de stoet had aangevoerd. En het zou helemaal heerlijk zijn als deze succesvolle kruidenier uitbundig met geldbiljetten had gestrooid. Maar ja, waar haal je die zo gauw vandaan? Wie heeft dat in huis? Frits dus. Tonnen zelfs. Waarom? Die Brabantse werksters schijnen nogal duur te zijn. Vanuit welke auto onze Frits had moeten strooien? Hij kan kiezen uit meer dan honderd historische Formule 1-bolides. Die spaart hij namelijk.  Dat lijkt me een dure hobby die veel aandacht vraagt. Dan heb je natuurlijk geen tijd om uitgebreid de krant te lezen of naar het Journaal te kijken. Vandaar dat hij niet wist dat die bouwvakkers in dat spotje een nogal ongelukkige keuze was. Kan gebeuren. En de mensen van het reclamebureau hadden waarschijnlijk ook even geen tijd gehad om het nieuws te volgen. Dat snap ik, omdat dat reclamewereldje doorgaans fulltime bezig is met elkaar prijsjes uit te reiken. En op die feestjes wordt er goed gedronken en moeten de neuzen stevig worden verwend. Dus heb je geen tijd voor het gewone wereldnieuws.  Ik snap het.  En de polonaise zelf? Die bestaat uit allemaal edele figuranten en ambitieuze schnabbelkonten, die blij waren dat ze na de coronapandemie weer wat konden verdienen. Het is allemaal zo logisch.  Maar Frits had zijn zwarte centen natuurlijk kunnen strooien vanuit de auto van Sywert. Deze smaakvolle Duitse cabrio komt aanstaande maandag te koop, maar die hadden we voor dit goede doel best even mogen gebruiken. Het is tenslotte ‘onze’ auto. We hebben hem ooit met zijn allen betaald!   Ook had ik graag onze koning in de bonte optocht gezien. Het liefst zwaaiend met de brief van het kabinet waar hij in zijn laatste persmomentje onhandig over stond te stamelen.  Persmomentje is een geweldig woord in zijn geval. De goede man staat keer op keer onhandig te persen. Het hele land ziet hem telkens hakkelen, terwijl zijn vrouw als een lieve mantelzorger bemoedigend toekijkt. Die blik begon ooit op dat strafbankje na dat vorige Griekenlandreisje en die raakt ze maar niet kwijt. Of hij wel of niet naar Qatar gaat? Ja dus, maar dat kon hij nog niet zeggen. Waarom niet? Daarom niet. Wie verlost deze vastgelijmde sprookjesactivist uit zijn benarde positie? Waarom doen we dit deze mensen aan? Het is 2022.  Wie van mij ook wel mee hadden mogen hossen in de optocht waren die vier ministers die onlangs naar Brussel zijn afgereisd om om geitenpaadjes te bedelen. Zodat ons land lekker verder kon sjoemelen met onze halfbakken stikstofmaatregelen. Met lege handen zijn ze teruggekeerd. Ze geloven ons in Brussel niet meer! Dat was de overduidelijke conclusie van dit superkwartet. Dus daar ook al niet meer. Ik begrijp dat onze gevaarlijke centrumspits Staghouwer er ook nog bij was.  Jammer dat deze pinchhitter toen zijn dag niet had. Ik had die lege handen graag gezien in de Jumbo-polonaise.  Het schaamrood is op. Niemand blikt meer, laat staan dat er nog iemand bloost. Geen koning, geen minister en geen zeker geen megalomane supermiddenstander. En verder was er schokkend nieuws: De Ligt en Depay zijn geblesseerd en doen waarschijnlijk niet mee. Geblesseerd in Qatar. Licht geblesseerd. Dat is pas humor. Maar we tonen wel degelijk lef. De aanvoerder gaat in Qatar een  love -band dragen. En Frits betaalt de eventuele boete! Contant!  		 Nieuwsbrief  		NRC Economie 	  		De belangrijkste ontwikkelingen in de economie, op de beurzen en in het zakenleven</p>]]></description>
      <guid>https://www.nrc.nl/nieuws/2022/11/05/persmomentje-a4147350</guid>
      <pubDate>Sat, 5 Nov 2022 00:00:00 +00:00</pubDate>
    </item>
    <item>
      <title><![CDATA[Rioolcolumnist]]></title>
      <description><![CDATA[<p>Er is met stemmen gesjoemeld bij de NS Publieksprijs en wel dusdanig dat het prul dit jaar niet wordt uitgereikt. Alle vingers wijzen naar kandidaat Thierry Baudet omdat er mensen, die zelf van niets wisten, via hun mailadres op zijn rare wappie-boekje gestemd bleken te hebben. Maar wie zegt dat Thierry of hackende Harries uit zijn splinterpartijtje dat hebben gedaan? Ik durf dat niet te schrijven. Alleen al uit angst dat ik die Gideon van Meijeren met een draaiende camera aan mijn deur krijg. Gideon is dat lijzige slangenjong van Forum voor Democratie. Hij is zowel de rechter- als de linkerhand van Baudet.  Gideon viel afgelopen week dat SBS-meisje lastig omdat zij iets gezegd had dat wel klopte, maar niet in de Dikke Van Dale bleek te staan. En dat had ze wel gezegd. Dus was ze een riooljournaliste. Gideon vond het stinken bij haar op de gang, terwijl hij qua vieze luchtjes toch wel wat gewend moet zijn. Het was zijn droeve wraak omdat hij eerder door het SBS-meisje ongenadig op zijn nummer was gezet. Tipje voor Gideon: Nooit te snel reageren. Wraak dient koud gegeten!  Of ik echt bang ben voor deze Gideonsbende? Natuurlijk niet. Het lijkt me wel gezellig als de kleine lispelaar op bezoek komt bij deze rioolcolumnist. Dan kan hij meteen kennismaken met mijn nieuwe beveiliger Glennis Grace. Toen ik in de krant las wat ze in die Jordanese Jumbo allemaal geflikt heeft, heb ik haar onmiddellijk gevraagd om mij te beveiligen. Vooral de techniek van dat ‘knietje’ beviel me. Als ze die tegen onze Gideon gebruikt, zingt hij geen toontje lager, maar juist nog hoger.  Ik ga me niet te lang met dit soort reptielen bezighouden. Er is meer aan de hand in de wereld. Bijvoorbeeld met Poetin, die zich in allerlei smerige bochten wringt, zodat hij binnenkort een vieze bom op de buren kan gooien. Over de vulling van die bom denkt hij nog even na. Hij kan kiezen uit nucleair, biologisch of gewoon zenuwgas. Ik vrees dat hij van alle drie genoeg in huis heeft. Weet niet of Gideon na het gooien van de vieze bom bij Vladimir langs durft te gaan om te zeggen dat het stinkt in de gang. Mag niet van Thierry. Wie trouwens ook weer heerlijk op stoom is, is onze Sywert, die zich sinds kort weer schaamteloos een tennisarm twittert alsof er nooit iets gebeurd is. Of zijn Twitteraccount is door een paar grappenmakers gehackt. Dat laatste moet bijna wel. In zijn recente mededelingen is onze mondkapjesheld trouwens de goedheid zelve. Zo vroeg hij of we allemaal een klein bedragje wilden overmaken zodat de familie van een bij een verkeersongeluk omgekomen meisje kon rouwen. Ik heb niet gecontroleerd of het in de Tweet vermelde bankrekeningnummer op naam van Sywert stond. Ik vrees van wel. Of krijgen Bernd Damme en Camille van Gestel ook een beetje van de opbrengst?  Verder feliciteert hij de SP omdat die partij opkomt voor mensen die minder verdienen. Hij twittert het echt. Misschien moet die enge Gideon met zijn cameraatje ook maar eens bij hem langs. Niet om hem te ondervragen, maar om hem te begeleiden naar een ouderwets gekkenhuis. Klein spuitje en dan meetronen in een vriendelijke ambulance. Misschien mag Van Meijeren ook blijven. Of wie weet wil Elon Musk, nu hij zijn verse bedrijfje Twitter toch aan het opschonen is, hem eruit gooien? Domweg om hem te beschermen tegen zichzelf. Sywert is een zeer zwaar draaideurgeval. Nog even terugkomend op die NS Publieksprijs: is het een idee om hem alsnog aan Thierry te geven, zodat het kind niet meer kan zeuren? En dat Sywert de prijs dan aan hem uitreikt. Bijvoorbeeld bij Eva Jinek. En dat we de bokaal insmeren met een flinke klodder secondelijm? Zodat de heren daar meedogenloos aan blijven plakken. In elk geval de hele uitzending en wat mij betreft de rest van hun aardse bestaan. Samen door het leven, vastgeplakt aan een zeer gemakkelijk manipuleerbare, volstrekt onbelangrijke literaire Mickey Mouseprijs. Ik word daar zo vrolijk van.</p>]]></description>
      <guid>https://www.nrc.nl/nieuws/2022/10/29/rioolcolumnist-a4146658</guid>
      <pubDate>Sat, 29 Oct 2022 00:00:00 +00:00</pubDate>
    </item>
    <item>
      <title><![CDATA[Droomland]]></title>
      <description><![CDATA[<p>Omdat ik toch bij mijn psychiater moest zijn voor mijn jaarlijkse onderhoudsbeurt in verband met toenemende podiumangst, chronische kleedkamerstress en dwangmatige applaushonger, kon ik haar meteen vragen of zwangerschapspsychose uitsluitend bij moeders voorkomt of dat deze nare kwaal ook wel eens bij verse vaders de kop opsteekt. Mijn dokter antwoordde dat dat laatste zeldzaam is en eigenlijk alleen bij jongens voorkomt met wie meestal toch al iets behoorlijk mis is. Ik wilde het weten omdat er bij mij in de buurt een meneer is met ronduit angstaanjagende verschijnselen. Zijn familie maakt zich grote zorgen. De man was sowieso altijd al een beetje een aparte, maar sinds de geboorte van zijn eerste kind doet hij nog vreemder dan anders. Hij hallucineert overduidelijk en riep onlangs dat we worden bestuurd door een samenzwerende groep van kwaadaardige reptielen. Ook roept hij dat hij een complotdenker is en dat oorlogsmisdadiger Poetin zijn absolute held is. Inmiddels circuleert er bij ons in de buurt een filmpje waarin je ziet hoe hij als een soort krankzinnige sekteleider deze onzin in belabberd steenkolenengels uitkraamt.  Toen vroeg ze of er harddrugs in het spel zijn. Ik kon alleen maar zeggen dat die geruchten al een tijd door de gordel gonzen en redelijk hardnekkig zijn. Maar of het echt zo is? Waarop de dokter zei: „Zo klinkt het wel.” Zullen ze ooit een documentaireserie over mijn buurman gaan maken? En dat Videoland die serie dan gaat uitzenden. Eentje vol onthullingen over de verslavingen van mijn buurman. En over zijn eenzaamheid en zijn gedoe in zijn familie. Plus dat hij op zijn diepste punt alleen nog maar een zootje zielige piepstemmen om zich heen had. En dat hij zijn zoon een aanstellerige naam van een middeleeuwse ridder had gegeven, maar dat hij de jongen thuis gewoon Vladimir noemde. Heel Nederland zal de serie gulzig downloaden. Alle BN’ers zullen trappelend op de rode loper staan en het product na afloop van deskundig commentaar voorzien. De psych vroeg voorzichtig hoe het, buiten mijn standaardkwalen, verder met me ging. Niet goed! En dat komt vooral door de nachten waarin ik de verschrikkelijkste dingen droom. Zoals? Dat ik de trainer van Vitesse ben en door een amateurclubje uit de beker wordt gekegeld, waarna in de spelersbus opeens Liz Truss naast me zit. Zij wil met me wedden wie van ons het langst blijft zitten.  Daarna droom ik dat ik de premier van Nederland ben en dat ik net mijn excuses voor het slavernijverleden heb aangeboden, waarna ik mij moet haasten omdat ik naar Qatar moet om Louis en zijn jongens aan te moedigen. We worden gevlogen door Willem-Alexander, die zijn vlieguren moet maken en toch die kant op moet. Op de tribune sta ik naast onze koning, die zegt dat het klappen zo moeizaam gaat. Hij heeft plakhanden. De tulband naast ons zegt dat dat bloed is. Slavenbloed. Dat plakt.  „Van drie dooie slaven?”, lach ik naar de tulband. Ik citeer hiermee de grote baas van de FIFA, die in zijn enthousiasme 6.497 dooien over het hoofd heeft gezien. De tulband moet lachen. Niet dat het een leuk grapje is, maar wat moet  je anders in die kringen?  Ik zeg dat ik niet voor de tribune klap, maar voor het voetbal. Nu moet iedereen lachen. De tulband zegt dat hij dat een wijze uitspraak vindt. Ik vertel dat ik dit in mijn eigen land ook zo verklaard heb. De tulband vraagt of ik daarmee wegkwam. Ik vertel hem dat ik overal mee wegkom. Dan zegt de tulband: „U komt toch niet alleen voor het voetbal? Toch ook voor het gas?” „Ook”, huichel ik. Dan vraagt hij of het waar is dat als het gas op is de voetbalstadions vanzelf instorten. Ik lach: „Dat gaat met aardbevingen. De adder onder het gas. Ook een reptiel!” „Rare droom”, zei de psych, „maar niet verontrustend. Zo lang het allemaal dromen zijn is er niks aan de hand. En die ‘adder onder het gas’ is grappig. Daar moet u iets mee doen.”</p>]]></description>
      <guid>https://www.nrc.nl/nieuws/2022/10/22/droomland-a4145964</guid>
      <pubDate>Sat, 22 Oct 2022 00:00:00 +00:00</pubDate>
    </item>
    <item>
      <title><![CDATA[Allemaal spoorloos]]></title>
      <description><![CDATA[<p>Tien doelpunten tegen. In twee wedstrijden. Ja, het gaat weer over Ajax. Afgelopen dinsdagavond speelde ik in Capelle aan den IJssel, inmiddels een buitenwijk van Rotterdam. Dus er viel nog wat te lachen. Het publiek leefde met deze Amsterdamse loser mee. Rotterdammers kennen dit gevoel namelijk maar al te goed. Die hebben dit jaren meegemaakt.  In Amsterdam was er ook humor. Trainer Schreuder zei dat hij Ajax een van zijn beste wedstrijden van dit seizoen had zien spelen! Interessant.  Na drie minuten 1-0 achter en vlak voor tijd een doelpunt door een pupillenblunder van een onzekere Blind. Ik weet niet of ze in de bestuurskamer van de Johan Cruijff Arena om deze kwinkslag van onze Alfred zitten te schateren. Op de F-Side doen ze dat zeker niet.   Is het een idee om na Alfred iemand van buitenaf als coach te vragen? Derk Bolt van FC Spoorloos bijvoorbeeld. Die maakte het even bont als Schreuder. Zelden iemand zich zo zijn eigen stinkende moeras in zien draaien als deze ervaren televisiepresentator. Wat er speelt? Een meneer, die professioneel oplichters ontmaskert, heeft ontdekt dat bij  Spoorloos  geadopteerde mensen, die in hun geboorteland wanhopig naar familieleden zoeken, best vaak gekoppeld worden aan wildvreemden. En dit terwijl Bolt in een soort kokosnotenspaans roept dat de na veel moeite opgespoorde sloppenwijkbewoner hun broer is. En als die analfabete ‘familieleden’ zich dan dankbaar in elkaars armen snotteren, neemt Derk met zijn kapelaansgezicht afscheid van de ontroerde kijkers. Tot volgende week! Bolt deed in weer een andere praatshow luchtig over de vergissingen. Alsof die mensen geen familie zochten, maar tweedehands speelgoedautootjes. Of speldjes via Marktplaats. Het was gênant zoals Bolt zich verdedigde. Hoewel? Misschien zei hij het precies goed. Die gevonden sloebers  zijn gewoon wandelende tranentrekkers. Eerlijk gezegd dacht ik dat het al een tijdje klaar was met deze emo-rommel. Leukste nieuws in deze zaak? De gewiekste kneus, die al deze mismatches voor onze Derk regelde, is ondertussen zelf ook spoorloos. Hoewel? Bolt heeft hem vast verstopt in een kamertje.  Wie ook spoorloos is? Wouter Koolmees. Spoorloos? Hij is de nieuwe directeur van de NS en komt daar nog wel achter als hij bussen in moet zetten. En toen moest Rutte deze week nog komen. Zijn geriatrische gedrag is zo langzamerhand nationaal erfgoed. Nu weer over de gaswinning. Onze Mark was uiteraard bijna nergens bij betrokken. Dat waren de vakministers! En als hij toevallig wel op de hoogte was dan weet hij dat niet meer. Grappig detail: in 2018 kwam onze premier erachter dat we in 2013 bizar veel gas hadden gewonnen. Vijf jaar later dus. En hij was ook weer een belangrijk memo kwijt. Ze hadden lang gezocht op zijn ministerie, maar helaas. Gelukkig heeft de enquêtecommissie het memo wel. Kopietje Mark?  Ben van Beurden, de hoogste baas van Shell, kwam ook nog even langs bij de commissie. Hij voelt spijt, schaamte en verdriet als hij terugkijkt op de miljarden die Shell verdiend heeft met het leegpompen van de provincie Groningen. Die provincie ziet er inmiddels uit alsof een boze Poetin even langs is geweest. Dus Ben gaat schuldbewust betalen? Niet zo snel.  In 2012 schrok Ben van de grootste aardbeving en in 2017 ging hij afschalen. Ook weer vijf jaar later. Mark en Ben zijn allebei geen snelle leerlingen. Dat is oud KLM-topman Pieter Elbers wel. Die heeft bij de rechter per direct de uitbetaling van zijn oprotpremie afgedwongen. Hij krijgt 1,3 miljoen van de met staatssteun geholpen KLM. Na het pinnen van het bedrag ging hij deze week high-fivend langs de rijen op Schiphol. In een daarvan stond een vermomde prinses Amalia, op de vlucht omdat ze zwaar bedreigd wordt. Meisje, achttien, toe aan een gezellige studententijd en nu voorlopig even verplicht spoorloos. Arm kind in arm land. Ik heb daarom zin in een protest. Hoe? Een blik soep tegen  De Nachtwacht  of  De Staalmeesters ? Nee, tegen de kaart van Nederland. Gewone soep? Nee, wel met ballen. Als we namelijk ergens aan toe zijn...</p>]]></description>
      <guid>https://www.nrc.nl/nieuws/2022/10/15/allemaal-spoorloos-a4145254</guid>
      <pubDate>Sat, 15 Oct 2022 00:00:00 +00:00</pubDate>
    </item>
    <item>
      <title><![CDATA[Passveer]]></title>
      <description><![CDATA[<p>Wat ik deze week geleerd heb? Dat je na het zuipen niet moet vechten. Omdat je dan niet meer weet wie wie heeft doodgeschopt. Misschien ben je het zelf wel geweest. Niet de dooie, maar de dader. En dat kan je dan niet trots in je cv zetten. Zo zielig voor die geriatrische Gooise kakkertjes, dat ze totaal vergeten zijn wat er vorig jaar gebeurd is op Mallorca. Maar het is ook alweer zo lang geleden. Ze wisten toen wel dat ze de volgende ochtend met spoed het eiland moesten verlaten en dat hun papa’s & mama’s onmiddellijk de beste advocaten mochten bellen. Dus hun kortetermijngeheugen was toen nog goed. Gelukkig wonen die advocaten meestal ook in het Gooi. Dus het kon over de heg geregeld. Of aan de bar van een van de gezellige hockeyclubs. Of bekokstoofd bij hole negen van de Hilversumsche Golf Club. Het advies was in elk geval eensluidend: allemaal bek dicht! En wat goed dat die keurige ouders ook zo schitterend zwijgen. Als het graf van Carlo Heuvelman.  Wel gezellig dat de uitdrukking ‘daar heb ik geen actieve herinnering aan’ te pas en te onpas door de rechtszaal schalde. Daar mag onze premier apenpokkentrots op zijn. Dat hij een landelijke trend heeft gezet. Gefeliciteerd Mark. Echt geweldig. Losers. Dat is het enige dat door mijn hoofd schalt als ik over deze verdrietige zaak lees. En dan heb ik het niet alleen over die sneue jongetjes. Over losers gesproken: dinsdagavond zag ik mijn clubje Ajax afgedroogd worden. Het was Napels zien en dan sterven. Of ik tot het einde gebleven ben? Natuurlijk. Al die duizenden mooiweersupporters, die bij 1-4 met de clubshawl tussen de benen het stadion alvast verlieten, zal ik goed onthouden. Bij het volgende succesje hoeven ze me niet triomfantelijk op de schouder te kloppen. Uiteraard zitten de beste stuurlui bij dit soort voetbalrampen op de tribune. De Ajax-trainer moet er als eerste uit. Omdat hij zijn melkgebit nog heeft. Alfred Schreuder houdt namelijk niet van wisselen. En hij komt uit Barneveld! Waar dat laatste op slaat? Ze denken daar raar. In de Veluwse broedgemeente stoppen ze 72.000 kippen dicht op elkaar in een hal zonder daglicht en ze weten zeker dat die beestjes zielsgelukkig zijn.  Hun God ziet dat het goed is.  Maar, terug naar de harde kern, er moet bij Ajax met spoed iets gebeuren. De ouwe knarren moeten eruit. En iedereen weet dat dat nooit zachtzinnig gaat. Dus dat wordt een klusje voor Khadija Arib. Zij gooit mensen zonder enig zinnig argument rücksichtslos uit de basis. Geen zachte heelmeester dus. En daar hebben we in de Johan Cruijff Arena op dit moment behoefte aan. Daarbij heeft Arib voorlopig alle tijd.  En Caroline van der Plas? Dat lijkt me geen goede keuze. Voor je het weet zet ze keeper Pasveer in de spits omdat hij zo’n schitterende assist aan die speler van Napoli gaf. Was dat matchfixing? Ik zeg niks. Maar geen Caroline dus. Het zou namelijk kunnen dat ze de verkeerde spelregels leest en dat ze bij een overtreding in de zestien om een strafcorner roept. Daarbij wil ik dat ze voorlopig in de Tweede Kamer blijft. Anders valt er voor ons niks meer te lachen. Maar als ik boer was zou ik zo langzamerhand toch iemand anders vragen. Jesse Klaver bijvoorbeeld. Die las het rapport van Remkes namelijk beter dan de rest.  De boeren kunnen ook kiezen voor Johan Remkes zelf met zijn rustieke boerenkiespijnkop en zijn murmelende praatjes. Schitterende stripfiguur, die ook voor Ajax goed zou zijn. Maar dan als voorzitter of commissaris. Dat hij aan de leden uitlegt dat een voetbalclub moet winnen op het veld en niet op de bank. Saldi zijn bijzaak. Doelpunten! Daar gaat het om. Maar ik vrees dat ze bij Ajax kiezen voor een topadvocaat. Misschien wel een uit de Mallorcazaak. Eentje die glashard zegt: „Met 1-6 verloren? Dat zijn uw woorden. Ik was er wel bij, maar heb de wedstrijd niet gezien. Bewijs het maar!”  		 Nieuwsbrief  		NRC Cultuurgids 	  		Wat moet je deze week zien, horen of luisteren? Onze redacteuren recenseren en tippen</p>]]></description>
      <guid>https://www.nrc.nl/nieuws/2022/10/08/passveer-a4144504</guid>
      <pubDate>Sat, 8 Oct 2022 00:00:00 +00:00</pubDate>
    </item>
    <item>
      <title><![CDATA[Vluchteling andersom]]></title>
      <description><![CDATA[<p>Bij Vattenfall hebben ze wel gevoel voor humor. Ze sturen mij niet alleen een mail waarin ze aankondigen dat mijn energierekening binnenkort vijf keer zo hoog wordt, maar ze vragen aan het eind van de vrolijke mededeling ook nog wat ik van hun mailtje vind. Mijn antwoord gaat natuurlijk niemand lezen, maar de vraag komt zo lekker klantvriendelijk over. Daar zit ongetwijfeld een gladde marketingknakker achter.  Omdat ze denken dat ik net als het overgrote deel van hun clientèle op fröbelniveau zit, moet ik mijn antwoord via een smiley geven. Ik probeer er een opgestoken middelvinger tussen te moffelen, maar ik ben digibeet. Daarom bel ik Pepijn van Houwelingen omdat deze zielige gluipkop hartstikke handig is in het shoppen van foto’s. Afgelopen weekend had hij binnen zijn splinterpartijtje veel succes door de aardige Ernst Kuipers onder het toeziend oog van Karien van Gennip een nazivlag te laten hijsen. Dus dit moet hem zeker lukken.  Ik krijg Pepijn niet aan de lijn. Hij is waarschijnlijk op kraamvisite bij zijn grote leider Baudet, die samen met zijn vrouw een zoon mocht verwelkomen. Ik vrees dat het een huilbaby is en dit baseer ik op het karakter van de vader van het jongetje. Appels vallen nooit ver. Natuurlijk hoop ik dat het een gezond en vrolijk kereltje wordt. Een mannetje dat van een beetje kattenkwaad houdt. Dat later, als hij met zijn ouders in een hotel slaapt, bij de buren op de hotelkamerdeur klopt en daarna hard wegrent.  Ik kreeg heimwee naar mijn eigen jeugd toen ik het voorval bij Mathieu van der Poel las. Ik snap de meisjes en de reactie van de wielrenner. Maar wie stopte de kandidaat-wereldkampioen in godsnaam in een Novotel? Dat is een droefgeestig hol waar ze alleen bezemkasten verhuren. Kampioenen leg je waar kampioenen horen.  Zal Thierry in alle drukte tijd hebben gehad om Poetin persoonlijk te feliciteren met zijn nieuwe aankopen?  Wat een succes voor deze aardige tsaar en wat heerlijk voor hem dat de bevolking van die kapotgeschoten stukken Oekraïne zo unaniem voor hem hebben gekozen. Op sommige plekken zelfs 98 procent van de kiezers. Eindelijk vrijheid! Eindelijk kunnen ze daar zeggen wat ze willen!  Wat heerlijk dat onze verwarde planeet zulke doortastende leiders heeft. Neem nou de Amerikaanse president Joe Biden, die afgelopen woensdag serieus vroeg waar het twee maanden geleden overleden Congreslid Jackie Walorski toch was. Beginnende dementie? Nee hoor, gewoon al in het eindstadium. Het is voor Poetin niet te hopen dat hij aan dezelfde kwaal gaat lijden. Want dan begint hij waarschijnlijk om alle door suïcide omgekomen rijke Russen te roepen. Misschien wel uit verdriet. Dat hij al die omgekomen mannen zo mist.  En de Chinese Xi Jinping die zich wanhopig afvraagt waar al die aardige Oeigoeren toch gebleven zijn. Zulke lieve mensen. Deden niemand kwaad.  Dit laatste droomde ik afgelopen week in een Afrikaanse hotelkamer. In het zonnige Mali. Ik zoek daar namelijk een huis. De zon doet daar heel goed zijn werk en als binnenkort gepensioneerde wil ik een plek waar ik geen gas nodig heb. Ik ben de eerste vluchteling andersom.   Midden in de nacht werd er op mijn kamerdeur geklopt. Ik hoorde giechelende dames. Ik wilde doorslapen, maar ze bleven kloppen. Toen ik chagrijnig opendeed rende er niemand weg. Voor mijn deur stonden Vera Bergkamp en Khadija Arib. Of ik zin had in een trio. Via anonieme brieven hadden ze vernomen dat ik een nogal hitsig mannetje was. Slaperig liet ik ze binnen. Vera waarschuwde me dat ik wel goed mijn best moest doen omdat Khadija me anders alle hoeken zou laten zien. Strenge meesteres. Ze kon echt grensoverschrijdend kwaad worden. Het leek mij heerlijk. En Vera? Die keek rond en vond de kamer veel te netjes. Ze wilde daar eerst een ongelooflijke puinhoop van maken. Pas dan functioneerde zij. Toen alles kapot en omgegooid was namen de dames een stevige aanloop richting mijn hoteltwijfelaar. Op dat moment schrok ik gelukkig wakker. Mijn vrouw vroeg glimlachend of ik bezoek had.</p>]]></description>
      <guid>https://www.nrc.nl/nieuws/2022/10/01/vluchteling-andersom-a4143773</guid>
      <pubDate>Sat, 1 Oct 2022 00:00:00 +00:00</pubDate>
    </item>
    <item>
      <title><![CDATA[Wuif-wuif & wegwezen!]]></title>
      <description><![CDATA[<p>Dus de bejaarde talkshowmeneer, die in zijn jonge jaren ooit een vagina voor een kandelaar aanzag, gebruikte in zijn goed bekeken televisieprogramma het woord liquideren terwijl hij elimineren bedoelde. Dit gebeurde toen hij het over onze nationale ongevaccineerde dorpsgek had. Die had onze minister van Financiën indirect voor spion uitgemaakt omdat ze in haar jonge jaren op een of ander Engels schooltje had gezeten waar een echte spion ook leerling was geweest.  Zo zaten de kinderen van een vriend van mij op dezelfde middelbare school als Klaas Bruinsma en het klopt: mijn vriend mist regelmatig een oplaadsnoertje dat een van zijn zonen zo goed als zeker heeft meegenomen naar zijn studentenkamer. De bejaarde talkshowmeneer besteedde de volgende dag minimaal een kwartier van zijn programma aan zijn eigen gênante seniorenmomentje. Volgens hem stond de halve wereld door zijn verspreking op zijn kop. Zijn wereld vrees ik. Ik had er echt niemand over gehoord. Inmiddels heeft de ongevaccineerde dorpsgek aangifte gedaan tegen de bejaarde snor. Je zal bij het OM werken en deze kleuterzaak serieus moeten behandelen!  Toen de ongevaccineerde dorpsgek de minister beledigde, stapte zij demonstratief op. Het hele kabinet liep solidair met haar mee. Ik dacht: opstappen? Dus ze kunnen het wel.  De op datzelfde moment barende vrouw van de dorpsgek zag haar man op de televisie zijn ridicule complotje de Kamer in blaten en huilde tegen haar geboortecoach: „En van deze mafklapper krijg ik dus een kind!” De weeën stopten spontaan. De treurige scène tussen de dorpsgek en het kabinet speelde zich af in Den Haag, waar een dag eerder de arme prinses Beatrix voor een raam wanhopig stond te zwaaien naar een koets, die ze niet kon zien omdat er boze boeren voor haar koninklijke neus stonden. Boeren die haar familie later zouden uitjouwen tijdens de balkonscène. Ik heb de Oranjes nog nooit zo snel naar binnen zien vluchten. Wuif-wuif & wegwezen. De koning had trouwens net gehoord dat hij en zijn familie er komend jaar als enige Nederlanders fiks op vooruitgingen. Ze krijgen er bijna vijf ton  bij. Dus het wuiven had wel iets langer en dankbaarder gemogen.  Willy heeft mij gisteren gevraagd of ik bij de volgende Prinsjesdag zijn voorleescoach wil zijn. Want hij vond zelf ook dat hij er afgelopen dinsdag een zootje van heeft gemaakt. Mij lijkt het leuk als we volgend jaar de dan inmiddels afgetreden Kamervoorzitter Vera Bergkamp naast hem zetten en dat zij hem, als een echte schooljuf, elke verhaspelde zin gewoon opnieuw laat lezen. En misschien is het leuk om er sowieso iets meer theater van te maken. Het was tenslotte in een schouwburg. Dus als hij leest dat hij als enige Nederlander meer gaat verdienen, dat hij dan een vette middelvinger naar ons opsteekt en in plat Haags ‘ Fuck you ’ roept. Het leek me sowieso een zware dag voor onze vorst, die net uit Londen kwam en daar eerste rang had gezeten bij de begrafenis van Queen Elizabeth. Wat een ongekend spektakel. Alle Britse verkleedkisten waren helemaal leeggetrokken en het was een schitterend carnaval.  Met als hoogtepunt de matrozen die de overleden Queen richting haar tombe trokken. 98 Matrozen! De ultieme droom van Gerard Reve. En de 26-jarige eenzame pony Carltonlima Emma, die met een shawl van haar baasje op haar rug droevig naar de langstrekkende kist keek, ontroerde de wereld natuurlijk ook. Plus de huilende hondjes! Ik wil dit amusement vanaf nu twee keer per jaar. Eindeloze rijen voor een kist. Zo komen we vanzelf op onze nationale ramp Schiphol. Daar heb ik een oplossing voor. De verdachte supermarktbaas Frits van Eerd is namelijk vrij. Hij is door Jumbo voorlopig  op een zijspoor gezet. Maar volgens mij had Frits ooit bedacht dat als er in een van zijn winkels meer dan vier mensen voor een kassa staan, dat de vierde de boodschappen dan gratis meekrijgt. Is dat niet een schitterende stok achter de deur op onze luchthaven? Dus? Frits als ceo van Schiphol. Het leven is zo simpel!  		 Nieuwsbrief  		NRC Kijktips 	  		Wat moet je deze week kijken? Tips voor boeiende programma’s, series en films</p>]]></description>
      <guid>https://www.nrc.nl/nieuws/2022/09/24/wuif-wuif-wegwezen-a4143058</guid>
      <pubDate>Sat, 24 Sep 2022 00:00:00 +00:00</pubDate>
    </item>
    <item>
      <title><![CDATA[Jumbo-Vismaar]]></title>
      <description><![CDATA[<p>Roger Federer stopt er mee. Ik begrijp dat de voorbeeldige sportman meer dan 130 miljoen euro aan prijzengeld bij elkaar heeft getennist. Nog los van alle sponsorcontracten. Dus we mogen hem gerust ‘gillend rijk’ noemen. Ik hoop alleen niet dat er binnenkort door een of ander OM uitgezocht moet worden of deze smetteloze Zwitser betrokken is bij een witwasserij van een louche motorcrosser en zijn criminele vriendjes. Dat zou jammer zijn. Een onherstelbare deuk in zijn imago. Dan zal de halve wereld zachtjes mompelen: „Dat heeft zo’n rijke stinkerd toch niet nodig?” Want dat gebeurt nu bij de deze week gearresteerde Jumbo-topman Frits van Eerd, die al jaren heel sportend Nederland op de been houdt. Had onze Brabantse Fritsie die paar rotcenten echt nodig? Dat weet je dus niet. Soms moet je wat dingen buiten de familie-boekhouding houden. Daarom had de puissant rijke opa van onze koning in de vorige eeuw 1,1 miljoen dollar nodig. Domweg omdat hij wat zaken moest afrekenen die zijn vrouw niks aangingen. Een extra gezinnetje of drie. Vliegtuigboer Lockheed stak hem de helpende hand toe.  Zijn Spaanse collega Juan Carlos ving in de loop van zijn losbandige leven rond de 100 miljoen dollar aan  Saoedische steekpenningen. Maar wat zal onze Frits gedaan kunnen hebben? Misschien heeft deze Jumbo ook iemand met zijn slurfje laten spelen. En dat kost vaak geld.  Het zijn altijd wel gezellige arrestaties op zo’n landgoed. Alsof je naar een slechte Duitse krimi zit te loeren. En er valt na zo’n ietwat mysterieuze aanhouding een hoop te lachen in de kroeg. Wat zal ie gedaan hebben? Je zit in ons land niet zomaar een week vast. Ja, vis maar. En de zaak zorgt voor een hoop creativiteit op het internet. Vooral omdat de Brabantse Netflixcrimineel Frank Lammers een hoofdrol in die brave supermarktreclames speelt. Daardoor hangt de cloud inmiddels vol spiksplinternieuwe Jumbo-commercials. Natuurlijk hoop ik voor die Frits dat het allemaal met een sisser afloopt, maar als dat niet zo is raad ik hem aan om zo snel mogelijk terug te treden. Als hij maar geen Sywert wordt. Dat hij zich maandenlang in allerlei tragische bochten blijft wringen en zich compleet scheel twittert omdat het echt allemaal heel anders is dan dat het in de krant staat. Zijn vrouw is gedragswetenschapper. Die heeft de komende jaren nog een hoop thuiszorg aan deze patiënt, die als een rechtgeaarde kronkel-CDA’er weigerde om alle stukken aan Deloitte te overhandigen.  Die melkmuil is echt krankjorum. Zijn criminele kompanen Van Gestel en Damme weten gewoon dat ze de tent hebben proberen te naaien en dat ze het geld alsnog hebben verloren, maar Van Lienden gelooft als enige Nederlander in zijn eigen onschuld en zal ons daar nog lang mee lastigvallen. Na de geopenbaarde geluidsopname van afgelopen week rest nog maar een conclusie: opname.  Dus Frits van Eerd moet zeker geen Sywert worden, maar ook geen Dickie Benschop, de treurneus die gewoon ijzerenheinig bleef zitten omdat ook hij als enige landgenoot vond dat de Schipholmalaise niet aan hem lag. Pas nu we qua rijen vijf kilometer voorliggen op Westminster Hall heeft iemand hem kunnen overtuigen dat hij zijn koffers moet pakken en zo snel mogelijk moet opzouten. En niet alleen met zijn eigen koffers, maar met alle koffers. En hij mag die 4.000 kinderwagens ook meenemen. Denkt u dat er een mooie wachtgeldregeling voor de ex-PvdA’er Benschop komt? Of is dit een hele flauwe vraag? Mocht een redelijke uitkering voor de vliegveldkneus Benschop uitblijven, dan raad ik Dickie aan om even langs een plaatselijke cardioloog te gaan. Eentje met een warme band met de farmaceutische industrie. Die heeft ergens nog wel wat miljoentjes liggen. Misschien wel onder een oude crossmotor in het schuurtje. Geld dat de dokter eigenlijk had moeten opgeven aan het ziekenhuis, maar u weet: je bent druk en dan vergeet je wel eens een fooitje van de pillenmaffia. Vergeten is zo menselijk. Maar Roger Federer vergeet ik niet. De laatste beschaafde wereldburger. Maar dan ook echt de aller- allerlaatste!</p>]]></description>
      <guid>https://www.nrc.nl/nieuws/2022/09/17/jumbo-vismaar-a4142174</guid>
      <pubDate>Sat, 17 Sep 2022 00:00:00 +00:00</pubDate>
    </item>
  </channel>
</rss>
