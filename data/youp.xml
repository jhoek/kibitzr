<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[
		Lange tafel
	]]></title>
      <description><![CDATA[<p>Omdat we weer eens gaan verhuizen belde ik onze vaste verhuizer om een afspraak te maken. Hoeveel kuub of hoeveel dozen? Een beetje verhuizer ziet dat in een oogopslag en zonder opschrijfboekje. Een nieuwe meneer van het verhuisbedrijf vertelde dat we dat Zoomend gingen doen. Zoomend? Ja, hij op de zaak achter de computer en ik thuis met mijn mobieltje langs de boekenkast, de bedden, de wijnkelder, mijn werkkamer en het schuurtje. Dat was sinds corona een enorm succes. Zo deden ze dat bij iedereen tegenwoordig. Ik ging er hoorbaar aarzelend mee akkoord. Ik ben namelijk niet iedereen. Al heel lang niet. Toen ik had opgehangen zag ik me opeens met mijn telefoon door de keuken scharrelen en hoorde me bij de afzuigkap het woordje ‘afzuigkap’ stamelen. En dat tegen een onzichtbare Arie, Joop of Kees in een troosteloos kantoor op een zieltogend industrie-terreintje waar op dat moment ook nog een trein langsraast. Na de afzuigkap hoorde ik mijzelf snelkoker, espresso-apparaat, magnetron en afwasmachine zeggen. Daarbij: is het wel een Arie, Joop of Kees. Het kan natuurlijk ook een robot zijn. Dus ik belde de verhuizer af. Gelukkig kreeg ik een mevrouw aan de lijn met begrip voor deze boomer. Ik ben een man die zijn vrouw nog van een feestje kent en niet via een eenzaam in wanhoop in elkaar geflanst datingprofiel. Ook koop ik mijn kleren nog gewoon in een winkel met een paskamer en een spiegel zodat ik goed kan zien dat ik er in de loop der jaren fysiek niet op vooruit ben gegaan. En als ik het gekocht heb, is het van mij en wordt het niet klakkeloos teruggestuurd. Dus geen Wehkamp-syndroom. Ik wil niet via een camera communiceren. Wel met televisiekijkers, maar niet met gewone mensen. Daar ben ik te oud voor. Of te slim. Of te gevoelig. Er komt binnenkort iemand van het verhuisbedrijf langs en die krijgt koffie met een koekje en ik ben benieuwd naar zijn verhalen over het verhuizen van eenzame drinkebroers of vechtscheidingslachtoffers, failliete stinkerds en vrolijke jongeren met zin in een nieuw optrekje vol kraaiend kroost. Natuurlijk wil ik ook weten wat het meest bizarre is wat de verhuizer ooit heeft moeten verhuizen. Bijvoorbeeld een ingelijste afscheidsbrief van de suïcidale ex? Of we al een verhuiscoach hebben? Nee, dit soort zaken doen we nog gewoon zelf. Zoals ik mijn verdriet ook nog steeds verwerk zonder rouwcoach. Ik weet dat huilen heel goed helpt. Samen met een zakdoek of een bulderende zee die verder geen vragen stelt en ook geen stompzinnige antwoorden geeft. Lachen daarentegen doe ik het liefst met vrienden. Zoals deze week aan een lange tafel in een grote keuken waar we eindeloos plezier hadden om de bejaarde raad van toezicht van de wakkere omroep WNL die de fossiele Bert Huisjes in de gaten moest houden. Dat heerlijke rechtse ons-kent-ons-kent-ons-kent-ons-wereldje vol suffe erebaantjesjagers dat niet doorheeft dat het inmiddels 2024 is en de wereld enigszins is veranderd. En natuurlijk gelachen om de vergadering waarin in eerste instantie was besloten om het woord moeder in het bevolkingsregister te vervangen door ‘ouder uit wie het kind is geboren’. Daar zijn toch mensen mee akkoord gegaan. Iemand heeft het serieus opgeschreven. Wat zijn we toch een aandoenlijke apensoort. Maar het meest hebben we gelachen om het verhaal van een vriendin die uit nieuwsgierigheid op een baby blessing was geweest. Daar staat de verbinding tussen moeder, baby en ‘loved ones’ centraal. Ze was gierend getuige van de soundhealing, de journa-ling en het fröbelen van lulkoekkaartjes waarmee je de ‘ouder uit wie het kind op dat moment geboren wordt’ bemoedigend toespreekt. Onze vriendin moest voor deze blessing naar Utrecht, waar ze een fanatiek ontspannen kransje trof. Thuisgekomen kreeg ze een verzoek van de babyblesser of ze feedback wilde geven. Wat ze ervan vond? Haar antwoord was simpel: zielig eigentijds gereutel! Dat stond later niet op de website van de blesser. Na dit verhaal besloten mijn vrouw en ik te verhuizen. Lange tafel, veel verhalen.</p>]]></description>
      <guid>https://nrc.nl/nieuws/2024/03/09/lange-tafel-a4192532</guid>
      <pubDate>Sat, 9 Mar 2024 05:59:13 +00:00</pubDate>
    </item>
    <item>
      <title><![CDATA[
		Afleidingsroddels
	]]></title>
      <description><![CDATA[<p>De ‘Flipperkast des Vaderlands’ Joost Klein heeft afgelopen donderdag zijn songfestivalnummer ‘Europapa’ gepresenteerd en dat deed hij vrolijk. Met schoudervullingen, een Nederlands vlaggetje en zijn goede vriend Arjen Lubach. Of hij dat Eurovisiewedstrijdje gaat winnen? Zou zomaar kunnen. Zoals hij ook gemakkelijk laatste kan worden. Ik ben zo trots dat ik van deze onzin geen verstand heb. Gelukkig kwamen er nog wel wat songfestivalbeelden van vorig jaar langs. Dat krassende kraaienduo wier namen ik steeds vergeet. Toen ik Gordon onlangs vals hoorde kwelen dacht ik toch weer even aan dit in mijn oren legendarische tweetal. Als songfestivalscepticus beleef ik hier zoveel plezier aan. Hoewel die eenzame indiaan met die treurige tooi bij mij nog steeds op nummer één staat. Die naam vergeet ik nooit meer. Joan Franka! Ik hou van dit soort belangrijk showbizznieuws. Zeker op het moment dat Poetin ons zachtjes voorbereidt op een stevige kernoorlog waarin ons vrije Westen weggevaagd schijnt te worden. Volgens kenners is het dan ook het einde van Vladimir zelf. En zijn maffiose miljardairsclan is dan ook kassiewijle. Dan zal onze Quincy Promes blij zijn dat hij op dat moment lekker veilig in Dubai zit. Hoop wel dat we op het moment dat de Derde Wereldoorlog uitbreekt een beetje serieuze regering hebben. Liefst onder leiding van Geertje, die ooit nog openlijk met Poetin geheuld heeft. Wat zal Wilders doen voordat de bom valt? Geeft hij de Russische dictator vlak daarvoor nog een laatste waarschuwing? Of smeekt hij de Russen om genade en legt hij uit dat hij tot voor kort een groot fan van Poetin was? Wijst hij Moskou op zijn overvolle ijskast? Daar staat zijn liefde voor de meedogenloze Navalny-moordenaar naast het Koranverbod en andere ingetrokken idiote wetsvoorstellen. Of laat hij de laatste waarschuwing aan Volendamse Mona over en vlucht hijzelf in een nikaab? Maar waarheen? Waar is het nog veilig op onze planeet? Op de televisie meldde een oorlogsdeskundige dat het van Poetin alleen maar woorden zijn. Wapengepruttel. Meer niet. Of mij dat geruststelde? Wat zei Colijn ook alweer in 1936? Iets met veilig slapen? Vier jaar later kwam de inval. Dus we hebben nog tijd. In een talkshow ging het daar heel even over, maar gelukkig gingen ze daarna meteen over op echt belangrijke zaken. Of Bert Huisjes een Matthijs is? Huisjes is een of andere alom gevreesde hoofdredacteur van een splinteromroep binnen de NPO. Veel presentatiedames die met hem werken of werkten hebben over hem geklaagd, terwijl de mannen van de Omroep voor Wakker Nederland juist heel enthousiast zijn over briesende Bertje. Johan Derksen heeft het in zijn talkshow voor Huisjes opgenomen en dan weet je meteen dat Bertje hartstikke fout is. Heerlijk dat al dit intern omroepgeneuzel openlijk via juiceteefjes, roddelsites en talkshows wordt uitgevochten. Ik moet er altijd wel om lachen. Net als om de Britten die het op dit moment nog veel bonter maken. Zij vragen zich af waarom Kate al maanden zoek is. De heerlijkste roddels gonzen door het Verenigd Koninkrijk. Ze zou haar kont hebben laten liften, over de paleismuur geklommen zijn, in verwachting zijn geweest van een roodharige baby en dat zou dan weer erop duiden dat dat kind van haar zwager en oude liefde Harry is, die zelf ook weer niet dezelfde vader als zijn broertje heeft. De tabloids hebben het druk. Het zou ook nog kunnen dat ze een nier aan haar zieke schoonvader heeft gedoneerd. Alleen al voor dit soort heerlijke onzin moeten al die Europese koningshuizen blijven. Wat hebben we hier niet genoten van de oude Bernhard met zijn steekpenningen en zijn bastaarddochters, zijn huisjesmelkende kleinzoon, Mabeltje die met Klaas Bruinsma op de wadden in het vooronder van een bootje sliep en Max met haar foute vader. Wat dat betreft is het nu een beetje saai. Roddels zijn een mooie afleiding van de werkelijkheid. Ook nog iets positiefs? Het is goed dat Rutte de NAVO gaat leiden. Die wil namelijk nog wel eens wat vergeten. Bijvoorbeeld om een oorlog te beginnen.</p>]]></description>
      <guid>https://nrc.nl/nieuws/2024/03/02/afleidingsroddels-a4191833</guid>
      <pubDate>Sat, 2 Mar 2024 05:59:14 +00:00</pubDate>
    </item>
    <item>
      <title><![CDATA[
		Telkens weer
	]]></title>
      <description><![CDATA[<p>Waarom vind ik het bericht dat Gordon het liedje Telkens weer vals gezongen heeft nou zo grappig? Dat komt door de woorden vals, Gordon en de titel ‘Telkens weer’. Het is zo’n mooie samenvatting van dit chronische aandachtorgel. Ik ben er twee dagen vrolijk van geweest en eigenlijk nog steeds een beetje. Zo kreeg ik ook een goed humeur van het nieuws over een safaripark in India waar rumoer is ontstaan over een leeuw en een leeuwin die ongehuwd samenwonen in een verblijf. Dat ongehuwd is het probleem niet, maar de namen van de dieren wel. Leeuwin Sita en leeuw Akbar. Zij is naar een hindoegod vernoemd en hij naar een moslimheerser. Daar hebben de gelovige hindoes het moeilijk mee omdat de moslimheerser Akbar in het verleden niet zo’n frisse jongen was. Zeker niet tegenover de hindoes, die over de zaak nog steeds furieus zijn. Ik denk voortdurend aan het onschuldige leeuwenpaar dat zelf van niks weet. Misschien hebben ze het samen hartstikke leuk en beminnen ze elkaar af en toe als het gezellig donker is. Wie weet eten ze samen weleens een lammetje of een paar streepjes zebra, waarna ze gezellig in het zonnetje gaan liggen uitbuiken. Daar vragen ze zich dan af waarom de halve stad verderop in de fik staat. Zoveel zwarte rookpluimen. En waarom maken die politiesirenes zoveel lawaai? Dat komt door de rellen die om hun namen zijn ontstaan. Men eist dat de leeuw en de leeuwin gescheiden worden. Misschien vallen er wel dooien. Is het een idee om die lijken dan op te laten peuzelen door Sita en haar man? Dat scheelt het safaripark in de kosten. Het gaat dus alleen om de naam van de leeuw. Waarom noemen ze hem eigenlijk geen Paul? Paul de Leeuw. Klinkt gezellig. Maar dan worden er misschien weer gelovigen boos om de geaardheid van de man naar wie het beest vernoemd is. Of komen er uit het lhbtqia+-wereldje bezwaren omdat Paul met een andere leeuw moet wonen en niet geforceerd met een leeuwin. De mens is grappig en vooral aandoenlijk. Over namen gesproken. Er gaan stemmen op om de Haagse Andries Bickerweg om te dopen in de Aleksej Navalnyweg. Daarmee kan je namelijk Poetin pesten omdat de Russische ambassade daar gevestigd is. En het is de bedoeling om dit niet alleen in Den Haag te doen, maar in alle steden op de wereld waar de Russen een ambassade of een consulaat hebben. Gewoon omdat ze dat dan op hun briefpapier moeten drukken. Door de Navalnyweg heb je wel kans dat ze hun ambassades dan gaan verplaatsen. Misschien is het aardig om die nieuwe straten dan ook weer namen te geven van door Poetin vermoorde tegenstanders. Keus genoeg. Dan krijg je de Joesjenkovlaan, de Anna Politkovskajaboulevard of de Boris Berezovskidreef. Geen straten die je gemakkelijk uitspreekt. Wat te denken van de Joeri Sjtsjekotsjichinlaan? Dat je die straat na een leuke avond in een dorstig café tegen de taxichauffeur moet zeggen. Als ik daar woonde zou ik gaan verhuizen. Sjtsjekotssjichin was een kritische journalist die in 2006 door onze vrolijke Vladimir uit de weg werd geruimd. Niet officieel vermoord trouwens. De man werd plots ziek en was twee weken later morsdood. De doodsoorzaak werd trouwens nooit onderzocht. Dat doet Poetin bij Navalny gelukkig wel. Hij neemt ruim de tijd om er achter te komen wat er nou toch tijdens dat wandelingetje precies gebeurd is. Siberisch koutje gevat? Zou zomaar kunnen. Extreemrechts, dat graag heult met Poetin, is boos om het ludieke Navalnyweg-plannetje. Dan moet er wat hen betreft ook een Julian Assangeplein komen. Of een Edward Snowdensteeg. Van mij mag het, maar die moeten dan wel eerst vermoord worden. Laten we afspreken dat deze heren minimaal twee keer vergiftigd moeten worden. Of uit een hotelraam gekukeld. En verschrikkelijk opgesloten in een mensonterend strafkamp. Dat lijkt me een redelijke voorwaarde om een paadje naar iemand te vernoemen. Ik ga maar eens een liedje over Poetin maken. Titel? Telkens weer.</p>]]></description>
      <guid>https://nrc.nl/nieuws/2024/02/24/telkens-weer-a4191128</guid>
      <pubDate>Sat, 24 Feb 2024 05:59:14 +00:00</pubDate>
    </item>
    <item>
      <title><![CDATA[
		Eigenmoord
	]]></title>
      <description><![CDATA[<p>Terwijl we afgelopen week in ons land vooral bezig waren met de zo herkenbare troela van de BBB die haar truitje andersom en binnenstebuiten droeg. En natuurlijk met de stoute ‘katholieke gluiperd’ van de NSC die niet alleen de auto van de informateur leende, maar ook diens chauffeur. Ondertussen werden er ergens boven de poolcirkel in Rusland voorbereidingen getroffen om een al jaren irritante Poetin-criticus vakkundig om te leggen. Verrassend? Niet echt. Hoewel ik die spectaculaire carjacking van de nog niet zo lang geleden heilige Sint Pieter Omtzigt niet meteen verwacht had. Dat vond ik het meest verrassende nieuws van deze week. Hij leek me daar te Rooms en te beschaafd voor. Wel nobel dat ze nog geprobeerd hebben om die arme Aleksej, die onwel werd na een onschuldig wandelingetje, te reanimeren. Of moesten de Siberische gevangenisautoriteiten zeggen dat ze dat hadden gedaan? Krijgen ze anders zelf ook een spuitje of een kopje op zenuwgas gezette thee? Ondertussen lees ik dat de cosmeticamaffia antirimpelcrème voor 11-jarigen heeft bedacht en dat het een ongelofelijk TikTok-succes is. Het spul is niet aan te slepen. Tankers vol met deze rommel dolen over de steeds stillere oceanen om onze pubers en bakvissen voor diepe depressies te behoeden. Anders plegen ze massaal suïcide. Een tsunami aan reacties van de groten der aarde op de moord op de dissidente held Navalny overspoelt het internet. Poetin is bij bijna iedereen overduidelijk de moordverdachte. Hoewel sommige politiek leiders afwijkend reageren. Joe Biden vindt het een grote slag voor Venezuela en condoleert collega Vladimir Mitterrand met dit smartelijke verlies. Thierry Baudet vindt dat Navalny er duidelijk zelf om gevraagd heeft, Kim Jong-un heeft het over een overwinning van het Russische volk en Netanyahu vindt dat we niet moeten zeiken over een dooie meer of minder. Ondertussen zat onze eigen Kim Putters gezellig te klessebessen met de ervaren Herman Tjeenk Willink, die we op het gebied van formeren gerust een ervaringsdeskundige mogen noemen. Hij sjoelde nog met Beatrix. Het formatieduo had het over een eventueel buitenparlementair kabinet, terwijl niemand in Den Haag weet wat daar precies mee bedoeld wordt. Of er haast is bij de formatie van een nieuwe regering? Die indruk heb ik niet. Rond het Binnenhof zijn ze vooral bezig met de krokusvakantie. Het is waarschijnlijk het laatste jaar dat er op de weinige restjes sneeuw nog geskied kan worden. Daar moet je nu wel van profiteren. Mijn beste vriend vertelde over zijn laatste wintersport in een of ander ordinair Zwitsers oord dat overspoeld werd door dikke zuipende Russen met hoerige botoxteefjes in meedogenloze bontjassen. Ze lunchten luidruchtig met flessen Château Petrus van duizenden euro’s per stuk, die ze maar voor de helft opdronken. De rest gooiden ze bij de cola. Ze vierden misschien toen al de aangekondigde dood van die arme Navalny, die het dit tuig jarenlang lastig heeft gemaakt door ze keihard te ontmaskeren. Ondertussen lees ik dat Aleksej de dag voor zijn dood nog grapjes tegen zijn rechters heeft gemaakt. Rechters? Tragische marionetten van het Kremlin. Hebben deze jokers nog om zijn grapjes gelachen? Of hebben ze verdachte Navalny verteld dat hij met deze door iedereen gerespecteerde rechtbank niet mag spotten. Terwijl ik me afvraag of Navalny niet een soort suïcide pleegde toen hij in 2021 vrijwillig terugkeerde naar Rusland omdat hij wist dat het zijn einde was. Suïcide werd door Koot &amp; Bie nog ‘eigenmoord’ genoemd. Onderhand hoor ik over een roddelkont van een zogenaamd juicekanaal die heeft aangekondigd een eind aan zijn leven te willen maken. Ik denk aan zijn slachtoffers die hetzelfde hebben overwogen toen hij de smerigste drek over hun levens op het internet gooide. Ik denk van alles, maar ik hou me in. De Russische autoriteiten dubben nog waar ze Navalny in de grond gaan stoppen. Ze willen niet te veel bekijks. Vastbinden aan de atoombom in de ruimte lijkt iedereen in het Kremlin de beste oplossing. Dan wordt hij binnenkort toch nog uitgestrooid boven een echte democratie.</p>]]></description>
      <guid>https://nrc.nl/nieuws/2024/02/17/eigenmoord-a4190428</guid>
      <pubDate>Sat, 17 Feb 2024 05:59:14 +00:00</pubDate>
    </item>
    <item>
      <title><![CDATA[
		Draaimolenpaardjesverbod
	]]></title>
      <description><![CDATA[<p>Dries en Eugenie hebben samen en hand in hand de wereld verlaten. Op een zelfgekozen moment. Mag dat wel van de Roomse kerk? Dat lijkt mij niet. Zeker niet als ik lees dat een pastoor in het Limburgse dorpje Itteren heeft besloten om tijdens de carnavalsmis aan een lesbisch prinsessenduo de hostie te weigeren. Wat een carnavalsmis is? Dan zijn niet alleen de priester en de misdienaars raar verkleed, maar doen de gelovigen voor een keer ook gezellig mee. Op de een of andere manier word ik altijd vrolijk van dit soort middeleeuws gereutel. De vrijgezel, die pastoor geworden is, en die het afkeurt dat twee verliefde vrouwen het samen gewoon leuk hebben. Zo leuk dat ze samen een kind opvoeden. Waar bemoeit zo’n eenzame zwartrok zich mee? Toch mag de begrijpelijke stap van meneer en mevrouw Van Agt opmerkelijk genoemd worden. Vooral omdat hij zich als minister van Justitie fel keerde tegen abortus. Hij heeft ooit onder het motto dat ‘een foetus geen blindedarm is’ de politie naar de abortuskliniek Bloemenhove gestuurd. De tent moest dicht. Dat werd uiteindelijk door feministen tegengehouden en zij werden later door de rechter in het gelijk gesteld. Ik ga ervan uit dat hij in die tijd ook tegen euthanasie was. Misschien zei hij toen wel dat ‘een bejaarde geen hondje is’. Maar zoals de goede oude Bredero ooit zei: „Het kan verkeren.” Zal Dries bij de hemelpoort formulieren hebben moeten invullen waarom hij en ‘zijn meisje’ een zelfgekozen einde wilden en wat hun motieven waren? Misschien vult hij wel in dat het hun te veel werd toen zij hoorden dat honderden mensen in het steeds tragischer wordende Amsterdam-Zuid serieus aan puppy-yoga doen. Ook mensen zonder puppy. Die leasen dan zo’n beestje voor 14 euro per uur bij de puppy-yogastudio. Gelukkig heeft Dries niet meer hoeven meemaken dat er nu zwakzinnigen zijn opgestaan die serieus willen dat het draaimolenpaardje verboden wordt, omdat dat kinderen op het idee zou kunnen brengen dat die dieren er alleen maar zijn voor ons vermaak. Als ik dit lees, zowel de berichten over de puppy-yoga als het nieuws over het draaimolenpaardjesverbod, dan wil ik zelf ook wel weg. Nog niet hemelen, maar gewoon gezellig barbecuen met vrienden op een IJslandse geiser. Het kan natuurlijk ook dat de heer Van Agt als ervaringsdeskundige de ronduit belabberde formatie niet heeft willen afwachten. Die rare tafel met dat grote gat in het midden waarin een door een blinde bloemist geleverd grafstuk staat. En dan die lege stoel omdat Omtzigt de anderen op hun telefoons liet weten: Pieter heeft de groep verlaten. Dat deed hij een beetje stiekem toen hij las dat de plannen van de eventuele coalitie op financieel drijfzand waren gebaseerd. En helemaal omdat Caroline had toegegeven dat ze gewoon niet kan rekenen. Toen hij daarna nog eens teruglas waarom Geertje hem een ‘katholieke gluiperd’ had genoemd en Dilan in zijn ogen niks anders is dan een lijzig lullende buikspreekpop, hield hij het voor gezien. Niet chic, maar wel terecht. Hij had er inderdaad nooit aan moeten beginnen. Gister belde ik Pieter en vroeg hem wat voor hem het werkelijke breekpunt was. Hij zei: „Dat was het moment waarop onze minister van Justitie Yesilgöz een telefoontje kreeg dat de politie in ging grijpen bij de agro-terroristen met hun kankerverwekkende asbestbrandjes en de eerste gewonde automobilisten. Toen zei ze: ‘Sorry Caroline, ik moet even reageren voor de bühne!’ Daarna appte Van der Plas naar Farmers Defence Force dat de ME onderweg was. Toen wist ik genoeg. Ik vond het zielig voor Plasterk, die puberaal smacht naar zijn premiersbaantje, maar er zijn grenzen.” Deze onzin is de heer en mevrouw Van Agt gelukkig bespaard gebleven. Net als dat zij als Palestina-sympathisanten de verschrikkingen in Gaza niet meer hoeven te zien. Misschien zijn ze samen in de hemel. Als die bestaat. Onlangs vroeg ik aan een buurmeisje (8) hoe zij dacht dat de hemel eruitzag. Haar antwoord: „Eén grote draaimolen met wel honderd miljoen paardjes!”</p>]]></description>
      <guid>https://nrc.nl/nieuws/2024/02/10/draaimolenpaardjesverbod-a4189714</guid>
      <pubDate>Sat, 10 Feb 2024 05:59:14 +00:00</pubDate>
    </item>
    <item>
      <title><![CDATA[
		Doorgedraaide wereld
	]]></title>
      <description><![CDATA[<p>Zat ik net keihard te lachen om het feit dat er tegenwoordig een speciale zonnebrandcrème voor tattoo-patiënten is, kreeg ik dat rapportje van die Martin van Rijn op mijn bordje. Het las lekker weg. Pesten, racisme, discriminatie, in het gezicht spugen, haren trekken, puberaal seksgereutel over worteltrekken, bij de keel grijpen, over de tafel sleuren, tegen de muur drukken en natuurlijk met de baas naar bed. Ik vind het knap dat ze het programma op voorhand al De Wereld Draait Door hadden genoemd. Dat moet een visionair geweest zijn. De politie schijnt na alle naar buiten gekomen drek een definitieve dependance te gaan openen op het Mediapark. Die komt naast de extra Spoedeisende Hulp van een van de Gooise ziekenhuizen. Verder gaat er een gerucht dat er extra series komen van Het Familiediner en De Rijdende Rechter, die allebei exclusief over ons nimmer saaie omroepwereldje gaan. De iets te begripvolle Jan Slagter wordt voor straf de chauffeur van die witte limousine omdat hij een jaar lang in elk programma roeptoeterde dat het allemaal wel meeviel. En de Rijdende Rechter? Dat wordt Khalid Kasem. Die heeft een gedegen juridische achtergrond en zit op dit moment te snakken naar een baantje. Hij wil wel Hanneke Groenteman meenemen omdat zij hem regelmatig ‘lieverd’ en ‘schat’ noemt. Dat is goed voor zijn geknakte zelfvertrouwen. Sophie Hilbrand wordt zijn snotterende emotiecoach. De wereld draait ondertussen op alle fronten vrolijk verder en inderdaad: de gekte regeert. Zo zag ik bij dezelfde NPO een stelletje stroeve dames uit de overgangsklasse die hun vagina zaten te stomen met dampende kruidenthee. In India of Sri Lanka? Nee, in het West-Friese Wervershoof. Het was een hilarisch minuutje in het oubollige programma Ik vertrek. Duffe mutsen zaten met hun oude doos ongemakkelijk op een potje Earl Grey. Op de televisie. Dat is het grappigste. Dat iemand thuis in zijn uppie stil op een zolderkamer de oude schaamspleet opfrist met een potje rooibos snap ik, maar gewoon op de buis? Ik raad het Mediapark ook een eigen psychiatrische opvangkliniek aan. Aan de andere kant van dat politiebureau. Ondertussen begrijp ik dat de tattoo-types niet alleen hun eigen zonnebrandcrème hebben, maar ook een speciaal zalfje en een verlichtende lotion. Ik denk aan mijn jeugd toen alleen stoere zeebonken en gespierde truckers plakplaatjes hadden. Zonder een tuttige tattoo-verzorgingslijn van de firma Bayer. De wereld tolt vrolijk door. Op mijn geliefde Sicilië zie je af en toe een door onkruid overwoekerd viaduct dat staat weg te rotten in een zinderend stuk niemandsland. Nederlandse toeristen doen graag schamper over dat weggegooide belastinggeld. Maar ik zal mijn Siciliaanse vrienden leren dat ze dan alleen maar ‘Lelystad Airport’ moeten zeggen. Een compleet vliegveld van bijna 250 miljoen met een start- en een landingsbaan, een verkeerstoren, een terminal, parkeerterreinen en een paar restaurants. Ik weet niet of ik het aan de Italianen ooit uitgelegd krijg dat we zo ordinair en smerig rijk zijn. Dat is mij met die mondkapjeszaak van onze Sywert ook niet gelukt. En ook niet dat dat gestolen geld nog steeds niet terug is. Toen belde mijn beste vriend. Hij waarschuwde mij voor het deze week met veel bombarie gepresenteerde hersenimplantaat van Elon Musk. Nooit aan beginnen. Daarmee kan je niet alleen je telefoon bedienen door te denken, maar volgens hem laat je telefoon ook zien wat er in je hoofd omgaat. Zijn advies? Telefoon niet meer laten slingeren. Zijn vrouw zou zich namelijk een rolberoerte schrikken. Ondertussen raast de wereld zijn radeloze rondjes. Ik denk aan de bonus van 50 miljard euro van diezelfde Musk die die arme man niet krijgt. Ik mijmer over het duurste cruiseschip dat met 10.000 obese Amerikaanse bejaarden in de plastic soep dobbert. Jammer dat de ijsbergen op zijn. Dan hoor ik van een vriendin dat het hondje van haar buurvrouw een beugel heeft gekregen. Niet verzonnen. Echt waar. Ik bel mijn vrouw met de vraag of dat iets voor onze kater is? Haar antwoord is kort en krachtig: eerst zijn anus bleken!</p>]]></description>
      <guid>https://nrc.nl/nieuws/2024/02/03/doorgedraaide-wereld-a4188984</guid>
      <pubDate>Sat, 3 Feb 2024 05:59:15 +00:00</pubDate>
    </item>
    <item>
      <title><![CDATA[
		Droomstoring
	]]></title>
      <description><![CDATA[<p>Afgelopen week hadden we in Amsterdam twee stroomstoringen. Een saaie die overdag plaatsvond en een romantische in de avond. Het grappige aan de saaie waren de op drukke kruispunten gestrande trams waar allerhande elektrieke bakfietsmoeders zich scheldend langs moesten zien te wurmen. Ik heb daar een kwartiertje met veel plezier naar staan kijken. Topamusement. De millennialmama’s dreigden allemaal te laat te komen bij hun peut, hun hot-yogales, de puppycursus van de labradoodle, de relatiemediator of het tik-tokrijtje bij de vega-koekjesjuwelier. Ondertussen wilden er ook allemaal veel te brede auto’s langs. Ook een zaak die onze nationale aandacht verdient. De Nederlandse auto’s zijn te breed en kunnen hun forse kont nog amper keren in onze smalle straatjes en op de idyllische grachtjes vol obese toeristen. De tweede stroomonderbreking was gezelliger omdat we ineens in het stikdonker zaten. En wat vooral lekker was: de televisie kapte ermee. Ik hoor nog bij de generatie die zo’n kreng in huis heeft. En hij staat vaker aan dan nodig. Binnen de kortste keren zaten mijn vrouw en ik aan een kaarsverlichte tafel met een mooi glas rood. Eindelijk weer eens een goed gesprek. Waarover? Ik vroeg haar waarom ze mij regelmatig in elkaar mept. Dat doet ze ongeveer een keer per maand. Volgens haar vraag ik erom door mijn korte lontjesgedrag en hoort huiselijk geweld nou eenmaal bij een normaal huwelijk dat veel te lang duurt. Onze huisarts heeft haar ooit verteld dat dat meppen in de huiselijke kring volstrekt normaal is. Ook bij intellectuelen? Juist bij intellectuelen. Opeens sprong het licht aan en begon ook de televisie weer te sputteren. Ik zag meteen dat ze het in Gaza ook niet makkelijk hadden. Hoewel? Daar hebben de Israëliërs de straten wel lekker breed gemaakt. De auto’s kunnen er gemakkelijk rijden en parkeren. Ik schakelde de tv behendig uit. Dat praat makkelijker over ons overvolle stroomnet, de veroorzaker van de uitval. Ik hoorde op de radio dat we daar voorlopig maar aan moeten wennen. Net als aan het laagje water in de overvolle wijnkelder. Volgens mijn beste vriend kunnen we in de nabije toekomst te maken krijgen met stroomstoringen van dagen. Misschien zelfs van weken. En volgens hem begint op die manier binnenkort de Derde Wereldoorlog. Met een gigantische stroomstoring. Hij veronderstelde dat de Amsterdamse storingen van maandag en dinsdag misschien wel try-outs van Poetin waren. De storing op het Centraal Station van Utrecht was dat zeker. Schiphol is binnenkort aan de beurt, daarna de Rotterdamse haven en dan hebben de Russen het aanvalsplan rond. Er ratelde ondertussen van alles door mijn hoofd. Elektrieke auto’s bij dooie oplaadpunten, E-bikes met lege batterijen, ziekenhuizen die op aggregaten draaien en natuurlijk de overvolle ijskasten van onze toekomstige premier Wilders. Daar gaat van alles in liggen rotten. Of meurt die inhoud sowieso al? Mijn beste vriend en ik wilden het er niet weer over hebben. Domweg omdat alles er al over gezegd en geschreven is. Hoewel we nog wel even smakelijk moesten lachen om het feit dat bij de BBB niemand schijnt te kunnen rekenen. Dat die boeren zich nog wel eens een kippetje of twintigduizend vergissen wist ik, maar 1 + 3 is ook al moeilijk. Maar het hardst moesten we lachen om de foeterende Fleur Agema, die in de Kamer probeerde uit te leggen waarom de PVV voorlopig tegen het ‘eigen risico’ is. Dat was toch een van hun kroonjuwelen? In dat gênante schreeuwdebat bij SBS veegde Geertje toch de vloer aan met een stamelende Frans Timmermans? Volgens mij pakte hij op dat moment de definitieve voorsprong op de rest. En nu stond Fleur tragisch te hakkelen. Een politica in het nauw maakt rare sprongen. Misschien te lang tussen die meurende ijskasten gezeten. Een stroomstoring. Wie wil dat nou? Ik vrees dat Yesilgöz ervan droomt. Zeker als er dit weekend over haar aanblijven gestemd moet worden. De laatste honderd leden van de VVD staan met een stemkastje in de hand, de voorzitter zegt: „U kunt nu drukken.” En dan: pats! Ik hoop het voor haar.</p>]]></description>
      <guid>https://nrc.nl/nieuws/2024/01/27/droomstoring-a4188302</guid>
      <pubDate>Sat, 27 Jan 2024 05:59:15 +00:00</pubDate>
    </item>
    <item>
      <title><![CDATA[
		Noodmuskaat
	]]></title>
      <description><![CDATA[<p>Dus de spermabank van het Leids Universitair Medisch Centrum was aan het begin van deze eeuw een chaos. Elke administratief medewerker, die na de lunch trek had om even een rukje in de bedrijfsvriezer te deponeren, kon zijn gang gaan. En hoeveel kinderen er uiteindelijk uit deze schele boekhouders zijn getoverd? Dat weet niemand omdat de administratie een kolerebende was. Zo hebben negen donoren samen meer dan 400 kinderen verwekt, terwijl ze er wettelijk maar 225 mochten maken. Dat vind ik ook al een stevig aantal. Eén meneer schijnt in zijn uppie 90 baby’s te hebben gemaakt. Die wordt dan ook Jan Karzaad genoemd. Maar het betekent dat je nu als vrolijke Leidse jongen na een hitsig schoolfeestje in Oegstgeest grote kans loopt dat je in de fietsenstalling met je opgewonden halfzus staat te tongen. En dan maar hopen dat het bij tongen blijft en er geen zwangerschap uit voortvloeit. Het is toch best raar dat je tegenwoordig als jongere niet alleen condooms bij je moet hebben, maar dat je ook aan je geliefde moet vragen hoe hij of zij verwekt is. Omdat je geen inteelt wil. Een universitaire spermabank. Dan mag je toch hopen dat het een beetje goed geregeld is. Dat die academici de kwakkies zorgvuldig verdelen. Dat niet alle moeders uit dezelfde postcode bevrucht worden met het rietje van meneer Jansen? Of stel ik met mijn niet al te goed gevulde mavohoofd te hoge eisen? Vroeger keek ik huizenhoog op tegen al die bollebozen die geneeskunde hadden gestudeerd en gepromoveerd waren op voortplanting. Maar misschien hadden zij toch iets langer na moeten denken over een spreidingswet. Dat de gescoorde ‘vingerhoedjes stijfsel’ een beetje slim verdeeld werden over Nederland. Of er in ons land al inteelt heeft plaatsgevonden? Ik vrees van wel. Waarom ik dat denk? Omdat er bij de gemeente Amsterdam mensen werken die nieuwe straatnamen moeten verzinnen voor een nieuwbouwproject in Amsterdam-West. Ze bedachten, omdat veel historische schoften absoluut niet meer kunnen, heel braaf kruiden en specerijen. Ik vermoed Saffraanplein, Vanillesteeg, Peterseliepad en zo. Maar de Nootmuskaatstraat is geschrapt vanwege de associatie met ons koloniale verleden. Hoe hard mag je lachen? Ik was zo graag bij die vergadering geweest om de kneus, die deze onzin daar serieus te berde bracht, te vragen wat we doen met de Kruidnagelboulevard en de Kurkuma-allee. En ik zou heel hard gaan huilen als de woke wauwelaar een kopje thee voor zichzelf inschonk. Thee is zo fout. Lees er Hella Haasse nog even op na. Om over koffie nog maar te zwijgen. Is het niet leuker om voor Amsterdam wat minder tuttige straatnamen te bedenken? Paddopad, Ketamineplein, Heroïnehaven en de Ayahuascavaart, die evenwijdig aan de Amfetaminelaan loopt. En dat we de begenadigde straatkunstenaar Judith de Leeuw vragen om op de flatgebouwen afbeeldingen te maken met veertienjarige uithalers in hun jassen van Moncler, hun limited edition sneakers van Philipp Plein en hun andere accessoires van Gucci en consorten. En natuurlijk een echte Rolex om de kinderpols plus een eerder bij Justitie gescoord enkelbandje. En dit alles tegen de achtergrond van een containerschip dat niet door de Rode Zee durft. Watjes. Wij leerden al jong: echte mannen gaan door de rode zee. Over echte mannen gesproken: mijn beste vriend belde mij met de vraag of ik Dilan Yesilgöz deze week een beetje wil ontzien. Domweg omdat het te gemakkelijk is om dit arme meisje af te serveren. Volgens hem moet ik dat volgende week aan het congres van de VVD overlaten. Ik moet iets positiefs schrijven over de standvastige Eric van der Burg, die ijzerenheinig heeft volgehouden en daardoor Ter Apel heeft gered. Gewoon omdat Nederland geen Gaza wil. En nu? We gaan de vluchtelingen eerlijk verdelen. Elk dorp neemt er een klein aantal en die gaan zich gezellig mengen met de Nederlanders. Bij elkaar om de hoek wonen, verliefd worden, trouwen, bedrijfjes beginnen en leuke kinderen krijgen. De nieuwe Nederlanders. Dat lijkt mij stukken gezelliger en gezonder dan dat treurige geharrewar op zo’n academische spermabank.</p>]]></description>
      <guid>https://nrc.nl/nieuws/2024/01/20/noodmuskaat-a4187565</guid>
      <pubDate>Sat, 20 Jan 2024 05:59:15 +00:00</pubDate>
    </item>
    <item>
      <title><![CDATA[
		Onuitwisbaar 
	]]></title>
      <description><![CDATA[<p>Maurits Hendriks belde mij. Of ik het nummer van Khalid had. Hij zocht een advocaat die de komende maanden een beetje tijd heeft. Waarom? Omdat Maurits, nu hij door Ajax op een losersvlucht naar huis is gezet, een aantal zaken goed geregeld wil hebben. Hij wil bijvoorbeeld niet dat de Amsterdammers later gaan zeggen dat dat deze week verspreide persbericht gewoon slap gelul voor de bühne was. Dat ze over een tijdje niet gaan vertellen dat de veren, die hij in dat vodje in zijn hockeyhol gestoken krijgt, door hemzelf aangeleverd zijn. Hij wil ook nergens lezen dat er zowel door de F-side als de poenerige skyboxen een zucht van verlichting ging toen men hoorde dat hij eindelijk oprotte. Wat hij wel wil lezen? Dat alle afdelingen binnen de Johan Cruijff Arena verdrietig waren. Vooral de dames omdat hij als directeur altijd keurig netjes zijn broek aanhield. Hij zou het ook leuk vinden als Ajax binnenkort wat foto’s verspreidt van een kilometerslange rij bij zijn afscheidsreceptie. En het hoeft niet bekend te worden dat er alleen maar kraanwater werd geschonken omdat de clubkas leeg is. Die 120 miljoen die hij heeft laten verdampen hoeft op dat feestje niet genoemd te worden. Dit ook op verzoek van een aantal bobo’s die daar dan rondlopen en weten dat ze even schuldig zijn. En hij wil ook niet dat de titel Chief Sports Officer in de speeches belachelijk wordt gemaakt. Dat niet allerhande amateurcabaretiers daar de draak mee gaan steken en gaan vertellen dat iedere incompetente lamlul binnen een organisatie tegenwoordig onze ‘Chief Sports Officer’ wordt genoemd. Verder vroeg hij of ik misschien nog een baantje voor hem wist. Ik zei dat Sophie Hilbrand bij de VARA een presentatiemaatje zoekt omdat haar vorige kompaan zomaar opeens is vertrokken. Verder heeft het Belgische FC Antwerp een tijdelijke vacature voor een directeur en in Suriname zoeken ze iemand die Desi in de gaten kan houden. Verder adviseerde ik hem om Rutte te bellen. Daar wil echt iedereen weg. En over functie-eisen hebben ze het daar niet meer. Daar hebben ze het eigenlijk nooit over gehad. Tot slot vroeg hij of ik ons telefoongesprek wel een beetje geheim wilde houden. Ik zei dat ik dat zou proberen, maar dat ik er natuurlijk niks aan kan doen als ik op een goede dag gehackt word. Dat begreep hij niet. Ik legde uit dat iemand in de toekomst in mijn computer zou kunnen rondsnuffelen en dat dit gesprek dan misschien boven water zou komen. „Dit heb je toch niet opgenomen?”, vroeg hij angstig. „Natuurlijk wel”, lachte ik. „Hoezo?” „Dat was het eerste wat Peter R. de Vries mij ooit leerde. Alles opnemen. Wel zorgen dat je een paar goede doofpotten hebt en een dik tapijt dat niet te gauw bobbelt. En een slimme zoon om de rotzooi op tijd te wissen. Dat dan weer wel”. Ik hoorde totale verbazing en herhaalde: „Ik neem alles op. Zelfs de wekelijkse ruzies met mijn vrouw.” Maurits werd woedend en vroeg waar ik de gore moed vandaan haalde om… Ik onderbrak hem en vertelde hem dat ik als columnist van een kwaliteitskrant nou eenmaal op mijn hoede moet zijn. Zeker als er voetbalgespuis belt. Dat is een immoreel wereldje vol corrupte bestuursleden, graaiende zaakwaarnemers, liegende trainers, bluffende scouts en financiële adviseurs met nauwe banden met scharrelaars op de Maagdeneilanden en Dubai. En dat ze met dictatoriale staatjes als Qatar en enge gluipkoppen als Infantino geen enkele moeite hebben. Types die vinden dat je bij 40 graden Celsius prima kan voetballen. Of de naam Mislintat hem nog iets zei? Witheet hoorde ik hem briesen dat ik hem moest zien als een consultant die zijn klus bij Ajax fantastisch geklaard heeft. Dat hij daar was binnengehaald door een gerenommeerd lid van de RvC. En hij belde alleen maar voor het nummer van Khalid. Ik gaf het hem. Toen vroeg hij of ik dacht dat Khalid duur was? „Geen idee”, zei ik, „maar het moet wel contant!”</p>]]></description>
      <guid>https://nrc.nl/nieuws/2024/01/13/onuitwisbaar-a4186869</guid>
      <pubDate>Sat, 13 Jan 2024 05:59:15 +00:00</pubDate>
    </item>
    <item>
      <title><![CDATA[
		In onderzoek
	]]></title>
      <description><![CDATA[<p>Heeft u in de oudejaarsnacht de knal in Midwolda gehoord? Ik wel. Terwijl ik op Sicilië zat. Even twijfelde ik nog of het een ontploft wapendepot in Gaza was, maar Italiaanse seismologen wezen meteen Midwolda aan. Wie het daar had gedaan? Ik had geen idee. Misschien wel iemand die de grond eens even feestelijk wilde laten trillen om na al die jaren te winnen van de NAM. Of die meneer na afloop de troep heeft opgeruimd? Volgens hem deed de NAM dat ook nooit, dus waarom zou hij? Ja, ik schrijf ‘meneer’ omdat ik zeker weet dat de dader een man is. Vrouwen zijn namelijk te intelligent voor zwaar vuurwerk. Ik begrijp hier op Sicilië dat de jaarwisseling in Nederland vooral gezellig is verlopen. Oké, wat losse handjes die nooit meer aangenaaid kunnen worden, een zootje rondvliegende ogen die toch al niet zoveel zagen, een hoop derdegraads brandwonden die ervoor zorgen dat je in de kroeg altijd een goed verhaal hebt, een paar honderd oren die toch al nooit luisterden en duizenden radeloze huisdieren. Daarbuiten was er nog wat met straatstenen en Cobra’s belaagd ambulancepersoneel. En natuurlijk de politieagenten en brandweerlieden die uren moesten vechten voor hun leven. Wat dat betreft was het hier sloom. Op het grote plein stonden duizenden Sicilianen te drinken en te luisteren naar vijf minuten prachtig vuurwerk en daarna een aantal bands. Tot zeker een uur of vier. Niet een sirene, geen enkel zwaailicht, nul knokpartijtjes en eigenlijk geen een agent. Knap saai dus allemaal. De volgende ochtend was de Hollandse oudejaarsgezelligheid nieuws. De Sicilianen vroegen zich af wat er toch aan de hand is in het ooit zo progressieve en gemoedelijke gidslandje Nederland. „Onvrede”, opperde ik voorzichtig en vertelde dat Nederland bij de laatste verkiezingen een stevige ruk naar rechts heeft gemaakt. „Dus”, zei de plaatselijke cappuccinokoning, „dat rare vuurwerk van jullie wordt volgend jaar verboden. Er is al genoeg oorlog in de wereld. Jullie hebben nu een meerderheid van gezond rechts in het parlement en die club houdt net als bij ons niet van halve maatregelen. Kortom: vuurwerkverbod!” Ik wist inmiddels beter en zweeg. Iedereen hoopte voor mij dat Nederland er nog is als ik terugkeer. Ze hadden op de televisie de overstromingen gezien. „Wel lekker veel bluswater voor volgend jaar”, riep de vrolijke huisarts. Ik vertelde dat ene Sywert ons land gaat redden door samen met twee andere weldoeners gratis zandzakken uit te delen. Hierna legde ik uit wat dit criminele trio tijdens de coronacrisis geflikt had. Dus die zitten nu in de bak? Ik vertelde dat het onderzoek nog even kon duren en dat ook een minister een dubieuze rol zou hebben gespeeld. Er werd begripvol gelachen. Sicilianen hoef je dit niet uit te leggen. Omdat de stemming er goed in zat, mocht ik ook nog even vertellen wie huisjesmelker Wybren van Haga met zijn gietijzeren wachtgeldprincipes is. Er werd keihard gebulderd. Daarna verhaalde ik over Jumbo waar meer uit de winkels gejat wordt dan dat de supermarkt aan winst maakt. Nooit iemand betrapt? Ja, alleen een van de eigenaren. Die had tonnen aan witwaspoen contant in huis. Er werd weer smakelijk gelachen. Zeker toen ik vertelde dat ook zijn zaak voorlopig nog in onderzoek is. Ik dacht onderhand aan Glennis Grace. Moet zij geen filiaal gaan leiden? Toen moest ik naar het vliegveld. De hele koffietent wou met me mee. In het vliegtuig droomde ik van Michael Jackson die Stephen Hawking door de slaapkamer van Jeffrey Epstein stuiterde, terwijl prins Andrew toekeek en een kinderkoor ‘De herdertjes lagen bij nachte’ zong. Mijn Nederlandse vliegtuigbuurman vroeg of ik het jammer vind dat ‘de stem van het oog’ ermee stopt. De prachtige stem van Hans Hoogendoorn die zeventienduizend uitzendingen achter de rug heeft. „Ja,” zei ik, „maar dat hoeft toch niet? Met kunstmatige intelligentie kan toch alles? Kwestie van de stem klonen en daarna kan je hem alles laten zeggen.” „Echt?”, zei de buurman. „Nou, het gaat in onderzoek. Over tien jaar weten we het!”</p>]]></description>
      <guid>https://nrc.nl/nieuws/2024/01/06/in-onderzoek-a4186148</guid>
      <pubDate>Sat, 6 Jan 2024 05:59:16 +00:00</pubDate>
    </item>
  </channel>
</rss>
