<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Passievruchten]]></title>
      <description><![CDATA[<p>De mishandelde ex van Lil’ Kleine was op tv. Ze werd geïnterviewd door Khalid van Sophie. Ik vroeg me af of Johnny de Mol dat niet had moeten doen. Dat was pas spannende televisie geweest en dan hadden we als kijkers een beetje kunnen lachen. Want wat zou hij haar zoal gevraagd hebben? Leg je ijs op je kneuzingen? Gebruik je drukverband? Heb je altijd voorzorgzwachtels in je tas? Helpt coke tegen de pijn?  Omdat ik te weinig wist van deze mishandelde verloofde googelde ik haar even en las dat ze onlangs nieuwe billen heeft gekregen. Gesponsorde billen. Minder dan een week geleden deelde ze dat met haar volgers op Instagram. Dan zat ze er nog knap rustig bij op tv. Moet je nieuwe billen eigenlijk inzitten of zitten die meteen goed?  Nog even over Johnny: heeft u hem toevallig gezien met zijn twee vingers in de lucht? Het is op elke zender wel tien keer uitgezonden. In ieder praatprogramma ging het er over. Hij zwoer dat hij zijn ex niet geslagen, niet geschopt en niet gewurgd had. Zij heeft dat namelijk aan de politie verteld en iemand heeft dat politierapport weer laten lekken naar de pers. Dus Johnny voelde zich verplicht een verklaring af te leggen. Die twee zwerende vingers van Johnny vond ik grappig omdat het op de V van  The Voice  leek. Of dat in zijn geval handig was? Geen idee. Of ik hem geloof?  Ik moest steeds aan Hugo denken. Die stond deze week in de Tweede Kamer zijn politieke reet te redden. Gesponsorde reet? Misschien is zijn kont betaald door onze nationale oligarchische gluipkoppen Sywert, Camille en Bernd. Dat dat twee jaar geleden part of the deal was. Hugo hoefde trouwens niks te redden. Hij was binnen de coalitie al gered. De probleempuber van het kabinet zouden ze niet laten vallen. Dat hoort bij de nieuwe bestuurscultuur. Die is open, duidelijk en vooral transparant. Zo heerlijk dat dat nu zo goed werkt. Wat zal Sigrid Kaag trots zijn dat ze dit samen met Wopke en Mark toch maar bereikt heeft.  Het was een ontluisterend debat. Een radeloze minister Helder die de regels van de Kamer niet kende en er even uitgestuurd werd om door wat deskundigen bijgepraat te worden. Verder stond er op een gegeven moment een partijgenoot van Hugo glashard te liegen dat ze hem geloofde. Dit was zijn partijgenoot Joba van den Berg.  Zij komt net als Hugo uit Zeeland en wij weten allemaal: Zeeuwen geloven veel. En dan natuurlijk nog de excuses van Hugo zelf. Oprecht en welgemeend. Ik schoot vol. Komende week wordt bij de NPO  The Passion  uitgezonden. Het lijdensverhaal vol bekende liedjes in een eigentijds jasje. Ik vrees dat de rollen al bezet zijn, maar is het een idee om deze kijkcijferhit volgend jaar actueler te maken? Een mooie versie vol verrassingen. Clarence Seedorf en Ronald de Boer die over het romantische en zachtmoedige Qatar vertellen omdat het daar voor iedereen een humaan en financieel paradijs is. Ze zingen een stukje uit het Slavenkoor.  Verder Lil’ Kleine die spijt betuigt dat hij thuis iets te serieus heeft lopen freefighten.  Glennis Grace die een lied zingt over de gezelligheid van de supermarkt. Marc Overmars die met de supporters van Royal Antwerp een grote verlichte opblaaslul door de straten zeult. Het mondkapjestrio dat het gestolen geld aan de armen uitdeelt. Verder Hugo die door de straten Mea Culpa, mea maxima culpa schreeuwt en zichzelf tuchtigt met een venijnig zweepje. Thierry met een bebloede Russische vlag, terwijl Willem Engel een of ander wasmiddel aanprijst.  En we nemen het op in Roermond. Dat laten we regelen door de daar in het bestuur teruggekeerde gemeentemaffioos Jos van Rey, die de provincie door en door kent. Verder veel liedjes van Ali B. en zijn kompaan Marco Borsato, terwijl Jeroen Rietbergen het orkest leidt en de koning en koningin zichtbaar ontroerd zijn. En de opbrengst? Doe die maar naar Oekraïne. Wat was daar ook alweer aan de hand?</p>]]></description>
      <guid>https://www.nrc.nl/nieuws/2022/04/08/passievruchten-a4110292</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[Imagopoetsbedrijf]]></title>
      <description><![CDATA[<p>Novovorontsovka is een dorp in Oekraïne en dat Novovorontsovka lijkt me een ingewikkelde naam. Zeker als je als inwoner van die plaats een goede slok op hebt en een Russische overheerser aan je vraagt waar je woont. Gelukkig is de gezellige gemeente aan de Dnjepr inmiddels weer in Oekraïense handen. Tenminste: wat er nog van over is.  Begrijp ik nou dat de Russen langzaam maar zeker terrein gaan verliezen omdat hun tanks kansloos staan weg te roesten in de modder bij Kiev, het eten en de benzine op zijn en ze niet één kruisraket meer hebben?   Dat komt niet door Wopke. Hij legt de Russische vrienden van Thierry namelijk geen strobreed in de weg. Heeft u onze minister van Buitenlandse Zaken donderdag in de Kamer zien schutteren? Het was ronduit meelijwekkend. Ze zouden die beelden eigenlijk naar Zelensky moeten sturen. Zodat deze heldhaftige president een goed beeld krijgt van zijn bondgenoten. Daar win je de oorlog niet mee. Wat we zijn? Een laf dwergstaatje aan de Noordzee waar in een buitenwijk van de hoofdstad het gesjacher en gesjoemel van de oligarchen wordt geregeld. Ik vrees dat de meeste Zuidasadvocaatjes jaarclubgenoten van corpsbal Wopke zijn en dat zij hem de afgelopen weken hebben gebeld met de discrete vraag of hij hen nog een maandje wilde geven zodat hun Oostblok-cliënten hun roebels netjes konden wegsluizen naar andere mondiale poenparadijzen.  En er moesten ook nog wat sloepjes versleept. Wopke zou dat regelen en belde twee dagen later Deloitte om te vragen of zij misschien een gedegen onderzoek in wilden stellen. Deloitte moest daar even over nadenken, maar belde twee weken later terug met de vraag waar het ook alweer precies over ging. Iemand had namelijk zijn aantekeningen in de metro laten liggen. Wopke zei dat het over de Russische tegoeden ging. Deloitte vroeg of dat niet meer een zaak voor Sigrid was. Financiën dus. Dat zou Wopke checken. En dan zou hij meteen kijken of het Russische onroerend goed niet onder Hugo viel. Vijf dagen later belde Wopke terug. De ruige roebels vielen inderdaad onder Kaag en die had hem meteen laten weten dat de Belastingdienst geen speciale lijst van verdachte Russen had. Die zijn namelijk allemaal wit en de Belastingdienst verdenkt traditiegetrouw uitsluitend mensen met een kleurtje. De naam Hugo kenden ze bij Deloitte wel. Die danst door een ander gezellig dossier. Een haastklus die in 2027 klaar is. Afgelopen donderdagavond zat Wopke radeloos thuis en snikte om hulp. Nationaal stond hij inderdaad voor lul, maar internationaal gezien was hij helemaal de luizige loser van de Europese Unie. Hij overwoog om Ronald de Boer te bellen. Die wilde misschien een goed woordje voor hem doen. Liefst bij schoolkrantjournalist Humberto, die alleen maar gezellige vragen stelt.  Ronald zou daar zomaar het aantal Oekraïense slachtoffers tot drie terug kunnen brengen en daarna misschien mogen uitleggen dat dat Marioepol gewoon niet zo goed gebouwd was. Vandaar die ruïnes.  Liselot heeft Wopke ’s nachts in zijn oor gefluisterd dat het misschien beter is als hij er sowieso mee stopt. En dat hij dan ook meteen maar het CDA opheft. Omdat dat beter is voor iedereen. Hoe? Hij moest van haar naar het recente Thaise spijtfilmpje van Lil Kleine kijken. Daarin belooft de rapper beterschap. Geen idee wie de adviseurs van deze vrouwenmepper zijn, maar ze zouden wel eens van hetzelfde imagopoetsbedrijf als dat van Marc Overmars kunnen komen. Maar volgens Liselot moet Wopke zo’n soort filmpje maken. Zittend op een brievenbus op de Maagdeneilanden.  Misschien moet dat poetsbedrijf ook eens met Will Smith gaan praten. Want die mag ook wel wat krachtiger overkomen. Dat slappe watje wordt in Hollywood voorlopig niet voor knokfilms gevraagd. Zo geef je toch geen klap? Maar neemt u van mij aan: Wopke werkt vanaf nu rustig aan zijn afscheid en krijgt waarschijnlijk een mooie baan bij Deloitte. En hij krijgt ongetwijfeld een ontroerend briefje van Vladimir Poetin. Bedankt voor de bewezen diensten. En of hij burgemeester wil worden van het inmiddels Russische Novovorontsovka.  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/04/02/imagopoetsbedrijf-a4106539</guid>
      <pubDate>Sat, 2 Apr 2022 00:00:00 +00:00</pubDate>
    </item>
    <item>
      <title><![CDATA[Vrouwstrueren]]></title>
      <description><![CDATA[<p>Heerlijke Sywert-week. De mondkapjesgluiperd blijft vol in de nationale spotlights. De man schijnt toch iets charismatisch gehad te hebben. Hij heeft ooit diepe indruk gemaakt. In elk geval op ijdele types als Barbara Baarsma en Hugo de Jonge. De ooit niet van de televisie te meppen Rabo-diva legde dus meer dan honderd miljoen opzij voor de gladde praatjesmaker en Hugo kronkelde zich bijna een hernia om de maskertjesdeal met de overheid rond te maken. Wel  aandoenlijk hoe hij alles nu weer glashard loopt te ontkennen.  Het zit echt heel anders. We moeten het diepgaande onderzoek van Deloitte afwachten. Dat is die accountant van dat zoekgeraakte notitieboekje. Dat onderzoek wordt trouwens inderdaad heel diepgaand en is waarschijnlijk in maart 2027 al klaar. Tenminste als alles meezit. Het is een monsterklus. Dus pin ze er niet op vast.  Daarna gaat het eerst naar de regering, waarna drie ministers er een jaar in gaan vlooien en klooien. Dan wordt het naar de Kamer gestuurd. Die benoemt na een stevig debat, waarin de oppositie fel van leer trekt, een externe commissie die moet voorkomen dat dit in de toekomst ooit nog eens gebeurt. Inmiddels is het CDA opgeheven, Hugo burgemeester van een middelgrote gemeente met duidelijke groeiambities en Barbara commissaris bij Shell, Ahold, Jumbo, ASML en KLM. Sywert is dan al een tijd de succesvolle commercieel directeur van de Belgische voetbalclub Royal Antwerp, die naar Qatar is verhuisd en meespeelt in de Russische competitie. Hij heeft wel voorkomen dat het logo van de club verplaatst werd van het shirt naar het voetbalbroekje. De nieuwe technisch directeur wilde het embleem midden op het kruis naaien zodat een speler daar na het maken van een doelpunt trots op zijn snikkel kon kloppen. Sywert vond dat te ver gaan. Beschaafde jongen van de Veluwe. Ik vind dat jammer. Ik ben gek op extreem juichen. Afgelopen zondag was ik naar Ajax-Feyenoord en zag daar een psychotische Tadic en zijn collega Antony, die na afloop beiden de indruk wekten dat ze het volledige medicijnkastje van mevrouw Onana geplunderd hadden. Ze maakten een blije indruk. Ze hadden gewonnen. Of ze waren gewoon opgelucht dat het stadion niet afgefikt was. Dat gebeurde namelijk bijna vlak voor de wedstrijd. In de hens gestoken door de harde kern? Nee hoor, door Ajax zelf. Dat heet: gecontroleerd vuurwerk. Waarschijnlijk geleverd door de firma die in Terneuzen die sluiswand subtiel gesloopt heeft. Dat was pas vrolijk nieuws. Zelfs Poetin schrok van de knal en neemt de NAVO inmiddels bloedserieus.  Over die oorlog gesproken: Onze koning gaat vluchtelingen in zijn jachtslot ontvangen. Thuis had hij helaas geen plek. Ik denk wel dat ie op dat slot een paar kamers goed moet afsluiten. Voor je het weet vinden ze geweren en gaan ze daarmee terug naar Kiev. En dat is natuurlijk niet de bedoeling. Die wapens zijn namelijk voor de zwijntjespopulatie.  Maar is het geen beter idee als hij wat Oekraïense vluchtelingen in zijn Griekse villa stopt? Ik begreep altijd dat Poetin daar zijn buurman is. Dat lijkt mij nou humor als daar die blauw-gele vlag in de koninklijke tuin wappert en Vladimir er vanaf zijn welverdiende vakantiebedje naar moet koekeloeren. Hoewel? De kans is groot dat hij dan even over het hek komt. Met kalasjnikovs. Hij gaat niet zachtzinnig met zijn buren om. En dan moeten Max & Lex onder een biertje uitleggen dat het maar een grapje was. Ondertussen is de wereld angstig op drift. De koude oorlog wordt steeds warmer. Miljoenen mensen komen onze kant op. Zullen ze inburgeren en meedoen aan onze Nederlandse discussies? Ik wil ze wel helpen. Waar ik mee begin? Dat actievoerders niet willen dat het in het universiteitsblad in Maastricht gaat over ‘vrouwen’ die menstrueren, maar dat ze het daar woke en waarachtig over ‘mensen die menstrueren’ moeten hebben. Ze hebben gelijk.  Anders was het wel vrouwstrueren geweest. Ik ga ze dit vertellen terwijl ik voor een gigantische foto van het verwoeste Marioepol sta. En dan zal ik vol schaamte fluisteren: ieder land zijn eigen problemen.  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/03/26/vrouwstrueren-a4105292</guid>
      <pubDate>Sat, 26 Mar 2022 00:00:00 +00:00</pubDate>
    </item>
    <item>
      <title><![CDATA[Hoognodige spoedseks]]></title>
      <description><![CDATA[<p>Willem Engel werd deze week door twee Rotterdamse koddebeiers geboeid afgevoerd en zijn liefje, die de arrestatie van de opperwappie filmde, vond dat een beetje agressief. Haar filmpje bewees echter het tegendeel. Het ongevaccineerde dansmarieke werd als een bejaard besje in de auto geholpen.  Willem kwam net uit het stemlokaal waar hij ongetwijfeld op Thierry had gestemd. Thierry sympathiseert net als Willem met de gezellige Russische dictator Vladimir Poetin, die de afgelopen weken bij zijn Oekraïense buren wat kraamklinieken en kleuterscholen heeft vernietigd. Ik weet niet of de verloofde van Engel wel eens een arrestatie in Rusland heeft gezien. Daar gaat het toch echt iets anders. Daar kiezen ze meer voor de methode Lil Kleine. Ook kan Engel daar niet zeggen wat hij hier de afgelopen tijd allemaal heeft geroeptoeterd en de kans dat je daar gearresteerd wordt bij een stemlokaal is ook miniem. Er zijn namelijk maar weinig stemlokalen.  Soms vallen dingen zoals een oorlog, een arrestatie en verkiezingen heerlijk samen. Wat zijn we toch een gezegend landje. Dat dacht ik ook toen ik woensdagavond uit Delfzijl naar huis reed en louter tevreden politici op de radio hoorde. Dan is Delfzijl-Amsterdam een lekker lang ritje om breeduit te genieten van onze politieke winnaars. Ploumen had overduidelijk de Champions League gewonnen, Kaag en Jetten overwogen een gelukzalig tafeldansje, Hoekstra had veel minder verloren dan hij verwacht had, een euforische Klaver barstte bijna uit elkaar van geluk, Gert-Jan had zijn god aan zijn zijde, Baudet was blij met in iedere gemeente, behalve Urk, één schamel zeteltje en ging nu bouwen aan een eigen staat vol tribunalen, onze premier was trots als altijd en eigenlijk was alleen Lillian Marijnissen zoek. Die zat in de bezemkast met haar oude vader te bellen.  Het leukste was natuurlijk die wonden likkende Dassen van het geïmplodeerde Volt. Die sprokkelde nog wat wanhopige woorden bij elkaar. Ik vroeg me ondertussen af of hij ook wel eens amicale billenkoek van die dronken Gündogan had gehad, terwijl ze hees in zijn oor lispelde dat ze hoognodige spoedseks met hem wilde. Gündogan ontkent dit uiteraard allemaal, maar op de een of andere manier geloof ik de fractie.  Wat ik wel weer leuk vind is dat deze erotische losbol verdedigd wordt door die braaf ogende Geert-Jan en Carry Knoops. Dat vind ik leuk door de ordinaire details. De drank en seks. Die twee zie je niet onmiddellijk in een rubberen toga thuis erotisch in de kroonluchter hangen. Waarom niet? Geen idee. Wie weet gaan ze ieder weekend als beesten tekeer in een parenclub. Misschien moet Eva Jinek ze dat eens vragen. Als ze tenminste de kans krijgt. Donderdagavond kwam ze er niet tussen bij mevrouw Gündogan en het breedsprakige advocatensetje. Dat werd trouwens wel een vrolijke heksenketel, maar voor een doordeweekse televisiekijker was er geen touw aan vast te knopen.  Ik hoop wel dat iemand maandag  de terugkeer van mevrouw Gündogan in de lege fractiekamer van Volt gaat filmen. De kamer is leeg omdat de rest zich ziekgemeld heeft. Dat lijkt mij nou prachtige televisie. De wraak van Gündogan. Liefst gefilmd door het liefje van Willem Engel. En dat zij er ook zacht commentaar bij geeft. Zij vindt iets al gauw agressief dus dat kan gezellig worden. Vooral als een aangeschoten Gündogan wild erotische graffiti op de muur spuit. Graffiti waarin ze meedogenloos afrekent met al haar politieke tegenstanders. Waarom ik daar zo naar verlang? Omdat dat Volt in mijn ogen veel te braaf is. Een te genuanceerd advocatenpartijtje vol relativerende geesten. Natuurlijk heeft dat volk schunnige kanten en die wil ik gewoon zien.  Duidelijkheid. Daar gaat het om. Geen laffe Nederlandse jokkebrokpolitici die hun verlies als overwinning zien. Nee, Biden die Poetin keihard een oorlogsmisdadiger noemt. Dat is klare taal. Zeker met het vernietigde Marioepol als decor. Dat is 2022. De wereld op de rand van de eeuwige afgrond. Dat is wat anders dan een lieflijk gearresteerde dansleraar met een tuttig staartje en een miepende verloofde die dat filmt. Kom op zeg.   		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/03/19/hoognodige-spoedseks-a4102901</guid>
      <pubDate>Sat, 19 Mar 2022 00:00:00 +00:00</pubDate>
    </item>
    <item>
      <title><![CDATA[Blond & blauw]]></title>
      <description><![CDATA[<p>Vorige week kreeg Wopke van de Russische ambassadeur op zijn falie omdat hij Poetin heel oneerbiedig Poetin had genoemd. Hij had vergeten om er ‘meneer de president’ bij te zeggen. En daar is Vladje gevoelig voor. Jongen van de etiketten. Tart de dictator niet. Voor je het weet jaagt hij een raket met atoomkop onze kant op. Eindbestemming Binnenhof.  Als Thierry ons maar op tijd waarschuwt.  Ik las gisteren in deze krant dat er een beetje lacherig wordt gedaan over het Russische leger. Ze scharrelen volkomen ongemotiveerd met rammelende rommel door het land van hun buren en zitten vooral muurvast in de modder. Veel verder dan een laffe aanval op een kinderziekenhuis zijn ze tot nu toe niet gekomen. Hoe reageer je daar trouwens als Russische generaal op als je zo’n kinderkliniek in een klap aan flarden hebt geschoten? Met trots? Wijs je je vrouw op de foto’s op de rondslingerende couveuses en brom je dan stoer dat jij dat hebt gedaan? Dat het jouw briljante idee was? Noem je het type raket erbij? En de verwoestende eigenschappen van dit meedogenloze wapen? Poch je tegen je vrienden over deze topprestatie? Bel je daarna de Amerikaanse wapenfabrikant om nog een dozijn te bestellen? Kenners weten: een oorlog kent alleen maar verliezers. Neem nou Abramovitsj, de eigenaar van de Engelse voetbalclub Chelsea die zich gedwongen voelt zijn Londense speeltje te verkopen en die er waarschijnlijk geen bitcoin voor vangt. Zo triest.  Of hebben ze op de Amsterdamse Zuidas al een geitenpaadje gevonden? Een route die ervoor zorgt dat de oligarch toch nog wat roestige roebels vangt? En hij kan ook al niet vrijelijk over zijn bootje beschikken. Nee, het valt niet mee om rijk te zijn. Maar wel goed dat hij voor Vladimir kiest. Dat is vriendschap met een grote V! Ons eigen Ajax heeft het ook niet gemakkelijk en is al met al ook een behoorlijke verliezer in dit Oost-Europese conflict dat we van Poetin geen oorlog mogen noemen. Sorry, president Poetin. Zijne koninklijke hoogheid! Marc Overmars had wat afgedankte vedetten die kant op gestuurd, maar het geld was nog niet binnen. Groot leed dus. We duimen en bidden. De kans dat Promes naar Nederland terugkeert is voorlopig vrij klein. Waarom? Het bevalt hem daar prima.  Over verliezers gesproken. Wat goed dat er wat mensen in ons land zich deze week serieus druk gemaakt hebben over de vrouwelijke presentatoren van de landelijke Giro 555-actie voor de Oekraïense oorlogsslachtoffers. De dames waren te blond en blauw. Haren te blond, ogen te blauw. Inderdaad een schande. Daarbij viel het mij sowieso op dat de dames veel te goed gekleed waren. De mooiste mode sierde hun ranke lijven. Dat had toch anders gekund? Veel hobbezakkeriger. En iets met steunkousen, blokhakken en een flitsend rugzakje. En waarom waren de dames allemaal zo mooi rank en slank? Zat geen gezellige moddervette obees tussen.  We kunnen toch wel iets meer een doorsnee van ons volk kiezen? Daarbij ook nog eens allemaal hopeloos ouderwets heteroseksueel. En niet omgebouwd. Dan kan de organisatie wel gaan miepen dat het een haastklus was, maar voortaan even iets verder kijken dan je oude witte neus lang is kan geen kwaad. De gebitten van de dames waren me ook te netjes. Zat geen fietsenstalling tussen. Echt een gemiste kans van de organisatie. Verder vond ik de vluchtelingen te wit. Waarom alleen maar verdrietig ogende stumperds? Somber kijkend wit grut. Daar had toch ook wel iemand met een kleurtje tussen gekund? En zo armoedig gekleed. Zoveel haveloze kinderen, terwijl er in Oekraïne redelijk veel westerse modeketens zijn. Zoals H&M bijvoorbeeld.  Bij een volgende ronde zou ik graag wat frisser geklede kinderen willen zien.  Stil scharrel ik door het oorlogsnieuws. Zie de woeste wanhoop en lach zacht om de westerse blik. Loerend vanuit ons perspectief: het brood wordt duurder en autorijden pure luxe. En als de voetbalindustrie het maar overleeft. Als ze in Oekraïne maar weten: wij hebben het ook niet makkelijk.   		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/03/11/blond-blauw-a4100654</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[Alleen Baudet houdt zijn rechtse rug recht]]></title>
      <description><![CDATA[<p>Gisteren werden de Paralympics geopend en Oekraïne weet nu al dat het over vier jaar in Milaan een twee keer zo grote delegatie heeft. Of de Russen dan weer meedoen? En de Belarussen? Meedoen is belangrijker dan winnen.  Bittere tijden. Zeker als je leest dat er een kerncentrale in de fik staat. In de hens geschoten door de Russen.  Oorlog op hoog niveau.  Was het nieuws nog maar onbekommerd. Een paar weken geleden hadden we het hier nog over gezellige dickpics en  seksueel grensoverschrijdende hobbyisten. Bij RTL waar ze normaal onschuldige quizjes met lieve BN’ers uitzenden. Dan roept zo’n presentator naar de kandidaten: „Handen aan de knop!” Inmiddels denken we hierbij aan iets heel anders.  Is er dan alleen maar slecht nieuws? Nee hoor. Max Verstappen gaat om en nabij de 45 miljoen per jaar verdienen. Hij krijgt hopelijk ook een auto van de zaak. Anders is het wel erg karig allemaal. Daar moeten zeer veel blikjes Red Bull voor worden gedronken. Wat is dat trouwens een intens smerig spul. Misschien moet Zelensky dat inzetten. Waterkanonnen met dat roze goedje. Heeft-ie die enge Russen zo op de vlucht gejaagd. Misschien kan Max van zijn riante uitkering een van de inmiddels ingepikte bootjes van die Russische oligarchen opkopen. Of de voetbalclubs Chelsea en Vitesse.  Staan allemaal in de uitverkoop. Op de Amsterdamse Zuidas regelen ze dat graag voor hem. En als Max nog een leuk tweedehands sportautootje voor mevrouw Verstappen zoekt: de cabrio van Sywert komt ook te koop. Want het OM is een onderzoek tegen hem gestart en ik vrees dat de zogenaamde plukze-wet op hem wordt toegepast. Dus dat alle gestolen goederen worden ingevorderd. Net als de boerderette van zijn kompaan Bernd Damme en het historische optrekje van Camille van Gestel. Leuke pandjes voor Max. Gezellig voor erbij. Dat Monaco gaat op den duur ook vervelen. Ondertussen lees ik overal dat Poetin de grote verliezer van deze Derde Wereldoorlog wordt. De wereld keert zich namelijk massaal tegen hem. Erdogan zelfs. Dan moet je het wel heel bont gemaakt hebben.  Thierry is de enige die nog in hem gelooft. Al zijn Europese collega-populisten stoppen hun foto’s waar ze met die engerd opstaan in de papierversnipperaar, maar Baudet houdt zijn rechtse rug recht. Ik ben zo benieuwd of het geknapte uiltje van Minerva bij de komende gemeenteraadsverkiezingen nog ergens een stem krijgt. Drie jaar geleden was hij heel even de grootste partij. Goed dat dat niet doorgezet is. Anders waren we nu een Russische provincie geweest.  Ik ga er trouwens van uit dat onze Thierry verkiezingen volstrekte onzin vindt. Waarom zou je een volk laten stemmen als je dat ook in kleine kring kan regelen? In Rusland gaat dat al jaren goed. Net als dat je daar geen last hebt van protesten en oppositie. Die druk je gewoon de kop in door ze gevangen te zetten in een Siberische vrieskist of om te leggen met een klein spuitje zenuwgas. Tegen deze laatste methode zal Thierry trouwens ageren omdat hij principieel tegen vaccineren is.  Inmiddels begrijp ik dat Rusland van een gecontroleerd autoritair land is omgetoverd tot een meedogenloze dictatuur zonder nog maar een millimeter denkruimte voor wie dan ook. Niemand komt er meer in en niemand mag er nog uit. Dus als Thierry nog naar zijn grote vriend Vladimir wil dan moet hij opschieten. Een beetje gezellig vakantiechartertje van TUI gaat die kant niet meer op. Via sluiproutes heeft onze Forumleider misschien nog een kansje.  Ik zwaai hem graag uit.  De sancties van het Westen zijn meedogenloos, maar soms ook aandoenlijk. Zo las ik dat een Haarlems zaaltje een concert met muziek van Stravinsky en Tsjaikovski gecanceld heeft. Toen ik dat las kreeg ik hoop. Vraag me niet waarom, maar het komt gewoon goed! Gister liep ik langs het huis van Thierry en hoorde loeihard Rachmaninov. Hij speelde het zelf. Later zal de held in zijn zoveelste boek ongetwijfeld schrijven: in de Derde Wereldoorlog heb ik in het verzet gezeten!  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/03/05/rechtse-rug-a4096862</guid>
      <pubDate>Sat, 5 Mar 2022 00:00:00 +00:00</pubDate>
    </item>
    <item>
      <title><![CDATA[Gecellig]]></title>
      <description><![CDATA[<p>Deze week vond er in een Amsterdamse telefoonwinkel een stevige gijzeling plaats en je kon er je Apple Watch op gelijk zetten dat niet alleen die ene meneer op dat moment gegijzeld werd, maar dat er nog tientallen andere mensen in dat ruime pand zaten. Werknemers en klanten, die weliswaar niet onder schot werden gehouden, maar zich waarschijnlijk doodsbang schuilhielden in toiletten, bezemkasten en vage kruipruimtes. Het was niet meteen duidelijk om hoeveel gijzelnemers en gijzelaars het nou precies ging.  Alle mensen die in de buurt van de winkel waren, filmden daar alles wat los en vast zat. Ze loosden die beelden schaamteloos op het internetriool zodat iedereen goed kon zien hoeveel politie er aanwezig was en waar de agenten zich precies bevonden. De razend populaire  roddeltante Yvonne Coldeweijer , die zich normaal verdiept in het seksleven van de kanarie van Gordon, had gehoord dat er bovenin de telefoonwinkel een grote groep mensen verstopt zat. Zij gaf dat alleen maar even door aan haar meer dan honderdduizend volgers. Die deelden dat weer met de rest van de wereld zodat uiteindelijk iedereen op de hoogte was. Mocht de gijzelnemer willen zoeken naar meer gijzelaars dan wist ie waar hij moest zijn. Kortom, Yvonne, hoe blond ben je? Dat wordt nog wat als die enge Poetin klaar is met Oekraïne en onze kant op komt. Of denkt u dat de bloeddorst van de Russische dictator na Kiev gelest is? Moldavië, Polen, Hongarije en Roemenië denken van niet. Net als Estland, Letland en Litouwen. Ik vermoed dat hun angst gegrond is en dat onze Vladimir lekker door-riskt. Als hij die goeie ouwe Sovjet-Unie eenmaal hersteld heeft ziet hij ongetwijfeld Duitsland als dreiging en als hij dat geconfisqueerd heeft zijn wij aan de beurt.  Of hij bij ons op tegenstand kan rekenen? Ons leger is er nog niet helemaal klaar voor. Wij zijn nog bezig met een serieuze transitie. Zowel op het gebied van gender als klimaat. Zo hebben diverse kazernes nog gescheiden dames- en herentoiletten en is een aantal tanks nog niet elektrisch. De stikstofcoaches van de Koninklijke Landmacht werken er hard aan, maar tegen de tijd dat de Russen aan de grens staan, hoopt Kajsa dat we er klaar voor zijn. Mochten ze over ons heen walsen, dan is het de vraag hoe ons land verder moet. Poetin heeft al laten weten dat Thierry door hem wordt aangesteld als democratisch gekozen gouverneur. De keuze is op Baudet gevallen omdat hij Rusland afgelopen donderdag een vrij land noemde. Hoe hij daar zo op kwam? Omdat er geen vaccinatieplicht is geweest en geen verschrikkelijke lockdowns. Thierry benoemt zo goed als zeker Sywert als minister van Financiën omdat het hem lukt om als een land in paniek is toch nog grof geld te verdienen. Camille van Gestel komt op Sociale Zaken en Bernd Damme op Volksgezondheid. Mondkapje wordt weer verplicht. Of ik mij dan zorgen moet maken? Ik denk het wel. Ik heb Poetin namelijk wel eens een krankzinnige maniak genoemd. Een nieuwe Hitler zelfs. Ik vind dat we die agent, die afgelopen week op het Leidseplein die gevaarlijke gozer op zijn bumper nam, richting Moskou moeten sturen met een geheime missie. Kort en krachtig gas geven als hij hem ziet lopen. Ik vrees dat de gouverneur dat dan niet vergeten is en mij voor een tribunaal sleept. Als daar ook nog eens blijkt dat ik vind dat we inderdaad iets aan ons klimaat moeten doen, dat ik mij hard heb gemaakt voor Oekraïense vluchtelingen en dat ik een diep respect heb voor artsen en verpleegkundigen die in de coronastorm hun rug recht hebben gehouden en ons bleven wijzen op het nut van vaccinaties, dan vrees ik een enkeltje Siberië. Dat ik een cel mag delen met Aleksej Navalny. Gecellig. Of zal ik onderduiken? Maar dan gaat die enge Yvonne ongetwijfeld op Instagram vertellen waar ik ben. Daarom kan ik dat beter nu vast zeggen. Dat is voor iedereen gemakkelijker zoeken. Waar ik dan zit?  In het achterhuis!</p>]]></description>
      <guid>https://www.nrc.nl/nieuws/2022/02/26/gecellig-a4094757</guid>
      <pubDate>Sat, 26 Feb 2022 00:00:00 +00:00</pubDate>
    </item>
    <item>
      <title><![CDATA[Repeteergeweer]]></title>
      <description><![CDATA[<p>Natuurlijk was het afgelopen donderdagavond zielig dat de bejaarde kunstschaatsster bij  Op1  binnen twee minuten twee keer precies hetzelfde verhaaltje vertelde, maar als je de tachtig gepasseerd bent dan mag dat. Daarbij zijn de kijkers van dat programma ook op leeftijd, dus de meesten is het waarschijnlijk niet eens opgevallen. Zo’n zacht verward oudje is een mooie afspiegeling van onze maatschappij. Honderdduizenden Nederlanders boven de zeventig zijn een levend repeteergeweer, dus is het best leuk als er ook een keer eentje openlijk op de televisie is. Ik denk dat de familie van de dame in kwestie nu ingrijpt en ervoor zorgt dat moeder voortaan thuisblijft. Jammer, want ik ben gek op dit soort televisiemomenten.  Of ik keek? Nee, ik werd getipt en moest vooral lachen. Er gebeuren namelijk wel ergere dingen op de Nederlandse televisie. Knikkerende BN’ers bijvoorbeeld. Of dat er uren aandacht wordt besteed aan een kleine rapper die zijn vrouw aan haar haren uit de auto heeft geholpen. Of over een zangeres die het personeel van een Jordanese buurtsuper het ziekenhuis in mept.  Dit gebeurde allemaal bij mij om de hoek. Ik loop voorlopig met een helm door mijn buurt. Een integraalhelm zelfs. Waarom deze twee topartiesten zo agressief waren? Geen idee. Ik denk dat ze te lang werkloos binnen hebben gezeten. Dan ga je raar doen. En zij niet alleen. Alle Nederlandse Blijf-van-mijn-lijfhuizen zitten op dit moment overvol. Meer beuken dan neuken. Over dat laatste gesproken. Genoot u ook zo van die zielige prins Andrew die twaalf miljoen pond voor drie wipjes met een bakvis moet afrekenen? Wipjes van twintig jaar terug. En dat zijn kraakheldere moeder van 95 daaraan moet meebetalen omdat de sukkel het bedrag zelf niet in huis had. Hoe zal dat moeder-zoongesprek gegaan zijn? Die stijve koningin en die lobbige sukkel, die zijn leven lang al op de zak van het Britse volk teert. Als dit  The Crown  niet haalt… Het zieligste is het dat de prins zich de ontmoetingen met het kind niet meer kan herinneren. Hij dacht dat hij die avond een pizza met zijn dochter at. Zegt dit iets over de koninklijke bedprestaties van de prins? Ze moeten die verwarde Andrew ook maar eens een keertje bij  Op1  uitnodigen. Aan die messcherpe tafel. Liefst als de EO de avond verzorgt. Die geloven nog fanatiek in de monarchie.  Over televisie, kinderen en kunstschaatsen gesproken: ik zag die 15-jarige Kamila Valieva over het ijs struikelen. Zij is dat Russische meisje dat per ongeluk doping had gebruikt omdat ze uit de hartpillenpot van haar opa had gesnoept. Hier thuis noemen wij dat soort farmaceutische vergissingen een ‘Onanaatje’.  Zij werd na haar mislukte Olympische kür meedogenloos uitgekafferd door haar coach omdat ze vierde was geworden. Een prachtige prestatie als je vijftien bent.  De IOC-voorzitter Thomas Bach sprak schande van het gedrag van de scheldende coach, die tekeerging tegen het snikkende meisje.  Thomas kan namelijk absoluut niet tegen onrecht. Daarom ageerde hij ook zo openlijk tegen het schenden van de mensenrechten in China. Vooral tegen het onderdrukken van die arme Oeigoeren. Dus deze reactie van de IOC-baas was volkomen logisch. Zullen we trouwen sowieso eens wat vraagtekens bij dat kunstschaatsen zetten? Kinderen die vanaf hun vierde zes uur per dag in steenkoude ijshallen gemarteld worden door geflipte volwassenen, die hun eigen mislukte sportcarrière zo nodig moeten rechtbreien.  Kinderen wier hele jeugd op die manier naar de gallemiezen wordt geholpen. Kinderen die misbruikt zijn om hun gefrustreerde ouders gelukkig te maken. Zoals dat ook bij het gezellige turnen gaat. Wordt het niet tijd dat je pas wedstrijden mag rijden als je zeventien bent? Volgens deskundigen ben je dan echt te oud. Op je negentiende ben je zelfs een kunstschaatsdementerende. Dan mag je zo een avondje wollig komen wauwelen bij  Op1 .   Of bij een van de andere zeven praatprogramma’s die om de dag wisselen van altijd dezelfde gasten. Die schuiven ze gewoon aan elkaar door. Wedden dat ze het vrijdagavond allemaal over de storm hadden?</p>]]></description>
      <guid>https://www.nrc.nl/nieuws/2022/02/19/repeteergeweer-a4091001</guid>
      <pubDate>Sat, 19 Feb 2022 00:00:00 +00:00</pubDate>
    </item>
    <item>
      <title><![CDATA[Piemelpandemie]]></title>
      <description><![CDATA[<p>Hebben we eigenlijk wel door dat we op het randje van de derde wereldoorlog staan? Iets met Oekraïne. En na de Olympische Spelen waarschijnlijk met Taiwan. Ik zei dit gisteren tegen mijn buurman, die meteen vroeg of Poetin een dickpic naar Biden had gestuurd. Of andersom.  Ik snapte de buurman. We zitten nou eenmaal midden in een nationale piemelpandemie en kunnen even nergens anders over praten dan over potloodventers. Vroeger waren dat vieze losers in een regenjas vol vlekken die bij het zwembad opeens astmatisch uit de struiken sprongen. Maar nu zijn het juist kranige jongens in de kracht van hun succesvolle levens. Zoals de Zeeuwse verloofde van onze Linda, die onlangs openlijk moest toegeven dat hij foto’s van zijn woeste wezel ongevraagd met onschuldige meisjes deelde. Hij had daar zelfs een speciaal mobieltje voor. Dat lag in zijn Porsche. Je verwacht bij dat soort rommelige rukkers een derdehands Fiat Uno of een roestige Hyundai. Geen patserige pooierbak.  Of juist wel? Zijn het inderdaad de mannen die met de zeven vinkjes van Joris aan de goede kant van de kloof van Sander geboren zijn?  Die een creditcard hebben die nooit weigert en die daarom op zoek gaan naar meer, meer en nog eens meer?  Nu is ook de beste directeur die Ajax ooit gehad heeft wereldnieuws omdat hij meerdere vrouwen gedurende lange tijd lastigviel met praatjes en plaatjes waar ze niet echt op zaten te wachten. Dus je werkt op de afdeling parkeerkaarten van de Johan Cruijff Arena en opeens heb je de sneue snikkel van je baas in je telefoon. Tussen de babyfoto’s van je kinderen en het aandoenlijke kiekje van je nichtje op de speeltuinschommel. Zijn Veluwse fallus geschoten op de wc, die je herkent aan de treurige tegeltjes. En waarom stuurde hij zijn joelende jodocus? Omdat hij net Frenkie voor meer dan 75 miljoen aan het failliete Barcelona had verkocht? De transfer van Matthijs aan Juve was op dat moment nog in de maak. Dus zijn telefoon lag waarschijnlijk al krols te grommen op zijn bureau.  Toevallig zag ik deze week de bijna overleden Willibrord Frequin nog wat murmelen bij  Beau  en dat lijkt me een zegen voor de vunzige voetbaldirecteur. Dat deze journalistieke pitbull ziek is en hem dus niet meer kan opwachten voor zijn huis om hem te onderwerpen aan een stevig kruisverhoor. Leuk woord in dit geval. Net als pikorde.  Volgens mij moet Marc met spoed zijn ex-collega Dirk Kuijt bellen om hem het nummer van diens plastisch chirurg te vragen. Die dokter heeft de Katwijker namelijk zo knap onherkenbaar gemaakt dat dat bij de kleine voetbaldirecteur ook moet lukken. En dan? Dan mag hij proberen gelukkig te worden in Dubai, het toevluchtsoord voor alle rijke radelozen. Hoe ik dat weet? Gordon vindt het er fantastisch. Zijn twee hondjes ook. Inmiddels is ook een journalist van  De   Telegraaf , die in zijn krant uitgebreid en vooral verontwaardigd verslag deed van de seksuele strapatsen van Marco Borsato, op staande voet geschorst omdat hij vrouwelijke collega’s lastigviel met zijn lallende laadpaal. Dat noemen we een gotspe. Deze man mocht ook in talkshows graag een woordje mee kakelen. Ook daar gaan we hem voorlopig niet meer zien. Hij laat zich behandelen. Lijkt me in zijn geval een klusje. Mocht hij een advocaat zoeken dan raad ik hem aan om de Haagse witwasserij Pels Rijcken te bellen. Waarom? Daar snappen ze hem wel. Dit gerenommeerde kantoor liet onlangs een boekhoudkundig oneffenheidje van 11 miljoen onderzoeken door een voormalig partner, die er niks van kon en de meest essentiële zaken vergat. Grappig om te weten dat Pels Rijcken onze landsadvocaat is.  Diep in mijn ziel rommelt een zeer unheimisch gevoel. De stand van ons land. Samengevat in het beeld dat burgemeester Bruls van Nijmegen aan zijn vrouw vraagt wanneer ook alweer het weegmoment is. Symbolisch? Ja! Daarom vroeg ik gisteren aan mijn buurman: „Hebben we eigenlijk wel door dat we op het randje van de derde wereldoorlog staan?”</p>]]></description>
      <guid>https://www.nrc.nl/nieuws/2022/02/11/piemelpandemie-a4088396</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title><![CDATA[Kennisjespolitiek]]></title>
      <description><![CDATA[<p>Heerlijk dat gedoe rond Femke Halsema. Een redacteurtje van het gerenommeerde studentenblad  Propria Cures  heeft even uitgezocht dat de Amsterdamse burgemeester een vriendje tot gemeentelijke feestneus had benoemd. Voor 120.000 euro per jaar. Maar daar moest Lennart Booij wel twintig uur per week voor werken. Donderdag beet Femke in de gemeenteraad wanhopig fel van zich af. Lennart was geen feestneus en ook geen vriendje. Gewoon een kennis. Ik dacht: maar dan wel een goede kennis.  Uit dat debat in die gemeenteraad kwam een penetrante linkse spruitjesgeur. De twee verdachten Femke & Lennart kenden elkaar namelijk veel te door en door. En wat krijg je dan? Vergeten papieren, slordige afspraken, foute procedures, domme dingen en natuurlijk een schaamrood sorry, sorry, sorry. Zal niet meer gebeuren. Gewoon betrapt dus. En een vriend opeens een kennis noemen heeft iets ranzigs.  Wie dat veel beter doet is de Britse premier Johnson, die zogenaamd heel naïef dacht dat feestjes vergaderingen waren. Heerlijke details trouwens. Vooral de rolkoffertjes met drank die naar binnen werden gereden en de ratten die het zinkende schip inmiddels hebben verlaten. Nu moet alleen Boris zelf nog weg. Ik hoop wel dat hij bij zijn vertrek een knetterend afscheidsfeest geeft en dat hij uiteindelijk starnakel bezopen op Downing Street 10 naar buiten wankelt. Het lekkerste moment was ongetwijfeld Theresa May die nog even haar gram kwam halen en hem kil en meedogenloos toesprak in het Lagerhuis. Wraak dient koud gegeten.  Bevestigde vooroordelen, aangeboren wantrouwen, het zelden iemand geloven. Dat zijn de boeien waar ik mijn leven lang al op drijf. En van geniet. Wat dat betreft werd ik deze week op mijn wenken bediend door de vierdelige documentaireserie  Het porseleinen huwelijk  over Máxima en Willem-Alexander. En die eigenlijk vooral over de niet al te frisse vader van Máxima ging. De man die naast de meedogenloze Argentijnse dictator Videla stond en die al die jaren zogenaamd van niks wist over de verdwenen tegenstanders die boven zee uit vliegtuigen geflikkerd werden. Hij deed de landbouw. Het graan en de sperziebonen.  De avocado’s en de pijnboompitten.  De documentaire maakte meer dan duidelijk welk hoog spel er toen gespeeld werd en hoe graag die Oranjes op dat pluche blijven zitten. Plus dat je ziet welke smerige, ondemocratische spelletjes ze speelden en volgens mij nog steeds spelen. En hoe ze er steeds mee wegkomen. Dat laatste verbaast me misschien nog het meest. Schijt aan alles. Alleen waren Wim Kok en consorten geduchte tegenstanders waardoor ze uiteindelijk behoorlijk moesten inbinden. Máx’ besmette papa kwam niet naar het huwelijk. Maar het blijft toch bijzonder hoe bijvoorbeeld een aangifte van de opstandige diplomaat Maarten Mourik tegen Jorge Zorreguieta zomaar opeens van tafel werd geveegd door een of andere bange vazal die nu niet meer voor de camera durfde. En niemand die daar toen iets aan deed.  Nu willen enkele Kamerleden opheldering over die zaak. Een D66’er gaat aan Rutte vragen of  hij kan garanderen dat dit in de toekomst niet meer kan gebeuren. Ik weet het antwoord van Mark al. U weet het ook. Dat antwoord zal kraakhelder zijn. Transparant ook. En duidelijk uitgesproken. Overduidelijk zelfs. In het parlement. Het komt ook in de notulen. Wat dat antwoord is? Dit zal zeker niet meer gebeuren.  Daar steekt onze premier zijn hand persoonlijk voor in het vuur.  Ik moet er vooral keihard om lachen. En wacht op het moment dat de koning een jacht laat bouwen en er daarna zeven bruggen in zeven verschillende gemeenten gedemonteerd moeten worden zodat hij met zijn schip naar zijn Griekse buiten kan afreizen. Ik durf te wedden dat er zeven burgemeesters staan te trillen van de zenuwen om te regelen dat die bruggen, hoe iconisch en monumentaal ook, worden afgebroken zodat de vorst een vrije doorgang heeft. En ik vrees dat wij de kosten nog betalen ook. Die Bezos betaalt het tenminste nog zelf. Zelfs de Amsterdamse Magere Brug moet er dan aan geloven. Wie die mag slopen? Een vriendje van Femke. O sorry, een kennis.</p>]]></description>
      <guid>https://www.nrc.nl/nieuws/2022/02/05/kennisjespolitiek-a4084405</guid>
      <pubDate>Sat, 5 Feb 2022 00:00:00 +00:00</pubDate>
    </item>
  </channel>
</rss>
