<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Laser op!]]></title>
      <description><![CDATA[<p>Het leven snappen. Wie doet het nog? Moet je, als je in een alwetende schepper gelooft, deze god bedanken voor de zeven peuters die door reddingswerkers onder het Turkse en Syrische puin vandaan zijn gesleept? Of mag je god in een woedend gebed helemaal verrot schelden omdat ie een kansloos stukje wereld moedwillig tot puin heeft laten schudden? Meer dan twintigduizend doden. Om over de gewonden nog maar te zwijgen. Ik zou het begrijpen als je als goedgelovige dit weekend vloekend je gebedshuis verlaat. Met opgeheven middelvinger naar de dienstdoende prediker, die er natuurlijk ook niets aan kan doen. Wat zeggen gelovige types hier meestal op?  Wat is Gods bedoeling met dit soort rampen? Die discussie kan je beter niet aangaan. Je lult namelijk tegen een rubberen bierkaai en verliest altijd. Je wordt om je oren geslagen met sprookjesboekcitaten, die je duidelijk moeten maken dat een gulle oogst een geschenk van de allerhoogste is en dat je die daarvoor moet bedanken. Een natuurramp is echter eigen schuld, dikke bult van de zondige mens.  Waarom een onschuldige peuter een flatgebouw van zes etages op zijn kleine koppie moet krijgen blijft voor iedereen een vraag. Na de zondvloed wordt het ons ongetwijfeld allemaal uitgelegd. Maar misschien al eerder. Bijvoorbeeld als je na een geslaagde aanslag in een of ander hiernamaals met wat maagden ligt te gloeien en te stoeien.   Toen ik de eerste beelden van de Syrische en Turkse aardbevingsschade zag, dacht ik niks. Gewoon niks. Hooguit: waarom daar? Waarom niet in mijn eigen Amsterdamse grachtengordel? Of op een Schotse golfbaan waar de directies van Shell en BP tijdens het putten zachtjes met elkaar fluisteren over hun eerlijk verdiende miljarden en de broodnodige subsidies waar ze recht op hebben? Of waarom wordt het Kremlin niet even lekker getroffen? Dat scheelt een hoop Oekraïense dooien. Of het protserige paleis van Assad, die nu hulp aan bepaalde groepen slachtoffers schijnt tegen te houden.  Het te kapitalistische Dubai is ook een redelijke optie. Hoewel? Dat is weer zielig voor de onschuldige hondjes van onze Gordon, die een beetje down is door alle kritiek op zijn prachtige televisieprogramma’s. Of Qatar waar al die inmiddels totaal zinloze voetbalstadions toch afgebroken moeten worden? Of de boerenbedrijven waar varkens en kippen al jarenlang meedogenloos gemarteld worden? Die dieren smachten naar een massale door god geregisseerde euthanasie.  Of het kanker kotsende Tata Steel? Of dat chemische 3M dat de Schelde al jaren vergiftigt. En zo zou ik nog wel wat columns door kunnen gaan. Waarom schijt de duivel altijd daar waar mensen niks hebben. Alleen maar oorlog en honger. Ik zag gisteren een filmpje van reddingswerkers die aan het puin vragen of iemand hen hoort? Ze schreeuwden hun machteloze vraag tegen de brokstukken. Er kwam geen antwoord. Was dat er wel gekomen dan had ik het hier in Nederland op mijn telefoon kunnen horen. Knap zijn we, hè? Op hetzelfde moment las ik over een drugsvangst bij Leiderdorp. Gevonden in een truck met hulpgoederen voor het rampgebied. Ja, als je toch die kant opgaat kan je best een klein pakketje meenemen. Als er daar ergens behoefte aan is dan is het wel aan een stevige snuif troostende coke. Helemaal als je dagenlang al dat gruis hebt ingeademd.  Een voordeel van de Syrische en Turkse puinhoop? Daar valt voor niemand iets te erven. Geniet u ook zo van de stinkend rijke families Des Bouvrie en Hazes, die ons deze weken kostelijk vermaken met hun rechtszaken omdat de testamentjes van de dooie papa’s verschillend geïnterpreteerd worden. Of omdat er op het laatste moment nog even in gerommeld is. Heerlijk nieuws. Nog een voordeel? Er kunnen door nazistische gluiperds geen smerige leugens op die huizen geprojecteerd worden. Laser op. Er is ook nog een  voordeel voor extreem-rechts. Die slachtoffers kunnen niet meer onze kant op komen. Want ze zijn dood. Kortom: zeg die muur om Europa maar af. Dit is dan wel weer een onoverkomelijk zware slag voor de prikkeldraadbranche. Het leven snappen. Wie doet het nog?</p>]]></description>
      <guid>https://nrc.nl/nieuws/2023/02/11/laser-op-a4156851</guid>
      <pubDate>Sat, 11 Feb 2023 05:59:14 +00:00</pubDate>
    </item>
    <item>
      <title><![CDATA[Lobbyend liegbeest]]></title>
      <description><![CDATA[<p>En opeens zag ik een foto van een sportvisser, die tegenover het kankerverwekkende Tata Steel een hengeltje uitgooit.  Geen idee of de man wat gevangen heeft. En ik weet ook niet of hij het eventueel gescoorde visje inmiddels verorberd heeft. Ik hoop het niet voor hem. Deze week begreep ik dat de Nederlandse visjes stoned van de antidepressiva en de angstremmers door onze wateren dolen. Dit komt omdat wij dusdanig veel opbeurende medicamenten slikken om onze welvarende leventjes een beetje zinvol te houden, dat het afval van deze rommel diep in het grondwater zit. Behalve in Brabant. Daar zit alleen drugs. Ondertussen vraag ik me af hoe het met de overblijfselen van de massaal geslikte anticonceptiepil is. Zorgt die troep niet voor non-binaire kikkervisjes en panseksuele stekelbaarsjes? VVD’ers noemen dit borreltafelpraat. Ik niet. Dronken mensen komen vaak gevaarlijk dicht bij de waarheid.  Maar de visser bij Tata Steel kijkt dus, terwijl hij in zeer troebel water hengelt, uit op de regionale kankerverwekker. Interessant. In de nationale kankeratlas staat die regio er gekleurd op. Maar is er dan niemand die die ijzerboer een beetje in de smiezen houdt? Ja, dat is de Omgevingsdienst Noordzeekanaalgebied, maar die schijnt er niet veel van te bakken.  En nu is er een zeer ervaren milieu-inspecteur van die club overgelopen naar Tata! Deze dame weet precies wat de geplaagde omgeving van de voormalige Hoogovens allemaal van plan is en zij is ook goed op de hoogte van de maatregelen die genomen gaan worden. Juist deze mevrouw stapt over naar de vijand en neemt natuurlijk een laptop vol waardevolle informatie mee. Officieel mag ze anderhalf jaar niks zeggen, maar ik vrees dat ze te goed betaald wordt om te zwijgen.  Hoe ze aan haar lucratieve schnabbel komt? Misschien is er wel een Nederlandse Bond van Vervuilers en heeft een Shell-bobo een Tata-hotemetoot getipt op de laatste nieuwjaarsborrel. Daar keek de Shell-directeur in een geestige speech alvast vooruit op de  40 miljard dollar winst van zijn bedrijf, en beloofde hij dat hij de door de NAM gemaakte aardbevingstroep in de provincie Groningen alsnog ging opruimen. Later bleek dat een geintje. Olieboerenhumor.  Maar op die receptie is ongetwijfeld tegen Tata gezegd: „Haal die muts van de tegenstander binnen en zorg dat ze alle juridische info bij zich heeft. Dan kunnen jullie de zaak weer een aantal jaren rekken. En niet beknibbelen op haar salaris. Duur kan ze niet zijn. Een ambtenarenknuistje is gauw gevuld! Tegenover zwijggeld staat praatgeld! De vervuiler betaalt!” Hier hebben ze met zijn allen smakelijk om staan lachen. Gebulderd zelfs. Je hebt bijzondere transfers. Berghuis van Feyenoord naar Ajax. Maar dat is maar voetbal en de grote JC ging hem andersom voor. In mijn jonge jaren had je een zekere Hans Pont, die van de werknemers overstapte naar de werkgevers. Maar die gozer heette Pont, dus die mocht deze oversteek maken.  Maar deze mevrouw, die voor de belangen van de door kanker en andere kwalen bedreigde bewoners op moest komen, mag dat gewoon niet. Dit is een aan niemand uit te leggen vertrouwensbreuk. Of de bewoners zich verraden mogen voelen? Absoluut. Tip voor de overloopster: haal alle spiegels uit je huis. Dat scheelt veel schaamte. Deze dame gaat toch echt voor de Cora van Nieuwenhuizenbokaal. Dat is die chronisch doffe beker, die ondanks een dagelijkse poetsbeurt nooit wil glimmen. Soms zie ik onze energieke Cora glashard liegen aan een talkshowtafel en vraag ik me af waarom ze niet wat harder wordt aangepakt. Gewoon aanspreken met ‘lobbyend liegbeest’.  Zijzelf vond de overstap van minister, die in het bezit is van alle nummers van alle mobieltjes van alle belangrijke figuren in haar branche, naar de energielobby volkomen legaal. Hier moeten we volgens Cora niet over zeuren.  En dat mensen hun geloof in de politiek verliezen? Het zij zo. En nu? Nu is het weekend en ga ik niet vissen. Gewoon een gezellig tochtje maken in een Uber. Samen met Mark en Neelie. Richard de Mos rijdt. 
		Nieuwsbrief
		NRC Economie
	 
		De belangrijkste ontwikkelingen in de economie, op de beurzen en in het zakenleven</p>]]></description>
      <guid>https://nrc.nl/nieuws/2023/02/04/lobbyend-liegbeest-a4156172</guid>
      <pubDate>Sat, 4 Feb 2023 05:59:14 +00:00</pubDate>
    </item>
    <item>
      <title><![CDATA[Belgische blunders]]></title>
      <description><![CDATA[<p>Via Jort Kelder kwam ik er achter dat wij rijken weer eens gepakt worden omdat we meer belasting over onze beleggingen moeten betalen. Waarom ik dat zelf nog niet wist? Daar ben ik te rijk voor. En te druk. Ik maak me liever vrolijk over de Belg die de Nederlandse vlag achter de rug van Rutte en zijn ambtgenoot De Croo verkeerd om had gehangen. Het schijnt niet met opzet gebeurd te zijn. De vlag hing goed tot er een iets te nijvere Sjefke de ruimte binnen stiefelde. Deze Vlaming had net een bezoek aan Nederland gebracht en was in Brabant langs duizenden vlaggenmasten gereden. En die vlaggen hingen met de blauwe baan boven en de rode onder.  Ik zie de vergissing in Brussel als een magistrale overwinning van onze boze boeren en weet bijna zeker dat Caroline van der Plas na de volgende verkiezingen Mark gaat opvolgen. Haar eerste daad? De vlag! Het nieuwe Nederland is geboren.  Lachen om de blunder van de zuiderburen. Dat doen dezelfde landgenoten die mij deze week het filmpje lieten zien waarin een Belgische televisiepresentatrice een vlammenwerper verkeerd om houdt en daardoor zichzelf in de fik steekt. De arme roetveegmevrouw heeft meteen een bijnaam gekregen. Hoe ze genoemd wordt? Rachel Hazes! Ze stapt nu naar de rechter en wil een verbod op dit verschrikkelijke scheldwoord. Ik geef haar op basis van een recente Nederlandse rechtszaak een redelijke kans.  Toch zou ik me als Nederlanders niet al te vrolijk maken over de Belgische blunders. Zeker niet nu bekend is geworden dat de helft van de Nederlandse jongeren niet weet wat antisemitisme betekent. En 67 procent geen idee heeft wat genocide is. De Holocaust kunnen ze niet ontkennen omdat ze er nog nooit van hebben gehoord.  Angstaanjagende cijfers? Ik schrik nergens meer van. Zijn er nog mensen die De Slimste Mens volgen? Daarin zitten nu BN’ers die zelf niet weten waar ze bekend van zijn en die naar lucht happen als er gevraagd wordt wat ze van Franeker weten. Sporter? Zanger? IJslandse kwark? Dezelfde mevrouw die dit allemaal niet wist had ook nog nooit van De Schreeuw van Munch gehoord. Wel had ze een tatoeage van een clitoris op haar lichaam omdat volgens haar veel heteroseksuele mannen niet weten waar dat ding zit. Volgens mijn vrouw heeft ze daar gelijk in.  Maar het is dus schitterend dat er nu officieel is aangetoond dat onze jeugd gewoon oliedom is. Maar natuurlijk niet alleen de jeugd. Heeft iemand landbouwminister Adema deze week zien schutteren? Nee, ik heb het niet over zijn hopeloze mestblunder, maar over zijn voornemen om de gezellige hertenkampjes te gaan verbieden. Het kan volgens hem niet meer dat er een hek om al die Bambi’s staat. Dit zegt de man die geen enkele moeite heeft met tienduizenden kippen in een schuur waar kuikens levend versnipperd worden. Varkens in een klem is ook geen enkel probleem. De humor druipt uit mijn tv. Zo zag ik een Kamerlid van de VVD het op voorhand aanhouden van klimaatactivisten verdedigen. Zij werden van hun bed gelicht omdat ze hadden opgeroepen om een snelweg te blokkeren.  En dat mag niet. Op de vraag waarom de boeren maanden geleden niet werden aangehouden? Die hadden hun blokkades toch ook aangekondigd? En die pakten alle snelwegen! Daar had de VVD-mevrouw even geen antwoord op. Of dit krom is? Nee, liberaal.  Het geweldloze Extinction Rebellion wil een eind aan de fossiele subsidies. Omdat de planeet bijna op is.  Shell-fossiel Jeroen van der Veer wist trouwens al heel lang dat het klimaat en daarmee de wereld totaal naar de kloten ging. Maar hij deed er niks aan omdat alternatieve energiebronnen niet genoeg geld opbrachten. Hij vindt zichzelf een groot leider en heeft daar een ijdel boek over geschreven. Shell doet het ondertussen financieel fantastisch.  Ik zal Jort eens bellen of ik aandelen Shell moet kopen. Maar eerst stuur ik een kaartje aan Alfred Schreuder. Wat ik erop zet? Sterkte! En ik onderteken met Daley.</p>]]></description>
      <guid>https://nrc.nl/nieuws/2023/01/27/belgische-blunders-a4155572</guid>
      <pubDate>Fri, 27 Jan 2023 05:59:15 +00:00</pubDate>
    </item>
    <item>
      <title><![CDATA['Hup Feyenoord', zei de Amsterdammer]]></title>
      <description><![CDATA[<p>‘Dus alle Ajacieden die meededen aan het WK in dat gezellige Qatar kregen af en toe een opbeurend appje van hun trainer. Behalve Daley Blind. Die kreeg geen enkel berichtje van die Veluwse kippenboer omdat hij niet lang daarvoor bonje met hem had gehad. Bonje? Bonje? Laten we het ‘woorden’ noemen. Een meningsverschilletje dat bij een grote internationale voetbalclub hoort. Zeker als het niet goed gaat. Dat soort ruzietjes leg je als grote kerels binnen een uur bij. Dat hoort bij de hitte van de keuken. Daley had trouwens nog gelijk ook.  Maar voor de Barneveldse pupillentrainer was het een reden om Blind te straffen en naar een roestig zijspoor naast de Johan Cruijff Arena te rangeren. Vervolgens kreeg hij geen enkele kans meer. We hebben het over Daley Blind, kind van de club, zoon van zijn wereldberoemde vader Danny, de speler die als jochie aan de hand van diezelfde vader een rondje door de Arena mocht maken toen Danny na een magistrale carrière afscheid nam, de jongen die zoveel fluwelen passes heeft gegeven, die een sieraad voor Ajax was, een voorbeeld voor de jeugd, die 333 potjes in het eerste heeft gespeeld en die ondanks een ernstige hartafwijking keihard doorging met een kassie in zijn bast”. Aan het woord is mijn Amsterdamse vriend Leo met wie ik al meer dan vijftig jaar wekelijks al het lief en leed van onze club deel. Onder het genot van een straf bakje koffie in mijn vaste café vlak om de hoek.  „Jij kent al die bobo’s toch, Youpie? Die bestuurders en commissarissen die met hun opgepimpte mokkels in de skyboxen zitten? Jij hebt vast hun nummers in je telefoon. Als jij ze nou eens belt en zegt dat ze die gereformeerde kippenneuker er zo snel mogelijk uit tiefen. Gewoon wegens wangedrag.  Omdat je als Ajacied zo niet met iconen omgaat. Daar neem je op een behoorlijke manier afscheid van. Met je hoed in de hand en een hele diepe buiging. Zeker als je zelf als speler nooit verder bent gekomen dan wat schimmige middenmoters. Heb ik gelijk of heb ik gelijk? Dat hij er met onze club niks van bakt neem ik hem niet eens kwalijk. Alle clubjuwelen zijn in de zomer verkocht en vervangen door tweedehands kringlooprommel. En een slecht seizoentje hoort erbij. Misschien wel drie of vier magere jaren. Kijk naar het huidige Liverpool of het jarenlang zwalkende Manchester United dat nu eindelijk weer opkrabbelt. Maar met een grote speler als Blind, die het stadion in zijn beste jaren heeft laten huilen van geluk, ga je netjes om. Ook in mindere tijden. Daley kreeg bij zijn afscheid niet eens een handje van de trainer. De hork zat namelijk in vergadering! Daarom wist hij het zogenaamd niet. Schaam je scheel met je achterbakse gluipsmoesjes.” Ik opper voorzichtig dat Daley schitterend wraak heeft genomen door bij Bayern te tekenen. Nu wordt hij nog kwader. „Die humorloze bekkenbouwers die toen het afscheid van Johan verpest hebben. 8-0. Maar uiteraard gun ik het Daley. Ik hoop dat hij er tegen Leipzig twee inschopt of minimaal een prachtige assist geeft.  Maar het is toch raar dat ik nu opeens voor die Duitsers ben om een of andere derderangs trainer te wreken? Dat kan toch niet? En dat ik als Amsterdammer oprecht hoop dat Feyenoord zondag wint omdat die blaffende Barnevelder er dan op staande voet uitvliegt. Maandagochtend wordt het vonnis dan geveld door Edwin van der Sar met 333 pakjes ongezouten boter op zijn hoofd. Ik hoop wel dat niemand de ontslagen trainer dan een hand geeft. Maar dan ook echt niemand. Dat hij gaat zoals hijzelf Daley heeft laten vertrekken. Koud. Kil. Meedogenloos. Iedereen is zogenaamd lekker in vergadering. Gewoon niet één handje. Ook geen ‘dankjewel’ of ‘succes verder’. Nog geen doei”. Hij staat op, legt een tientje op de bar en loopt naar de deur. Daar staat de oude Leo met dikke druppels in zijn ogen. „Hup Bayern, Hup Feyenoord en een prettig weekend allemaal!”</p>]]></description>
      <guid>https://nrc.nl/nieuws/2023/01/21/blind-a4154886</guid>
      <pubDate>Sat, 21 Jan 2023 05:59:15 +00:00</pubDate>
    </item>
    <item>
      <title><![CDATA[Wat moet dat moet!]]></title>
      <description><![CDATA[<p>Toen ik deze week las dat in de Verenigde Staten een kind van zes de juf had neergeschoten, vatte ik het plan op om onze kleindochter een kalasjnikov cadeau te doen. De lieverd is zeven.  Het wapen hoeft niet meteen mee naar school, maar op de vrije woensdag kan ze toch mooi op een stukje Veluwe voorzichtig oefenen? Ik opperde om onze koning te bellen. Die heeft vast nog wel een stil perceeltje waar hij het zelf ook geleerd heeft. Wanneer mag een kind een wapen? Op welke leeftijd mag je op schietles? Onze kroonprinses heeft bijvoorbeeld al jong leren knallen. Zover ik begrijp voor the fun. Maar als ik lees dat het arme kind door criminelen officieel bedreigd wordt, zou ik me kunnen voorstellen dat ze vanaf nu een klein geladen vuistwapen in haar tasje heeft. Al is het maar om dat tuig af te schrikken. Dat heet zelfbescherming. Niet alleen tegen criminelen, maar ook tegen een zekere Guido, die haar in zijn oudejaarsconference belachelijk gemaakt schijnt te hebben om haar gewicht. Toen ik dat las dacht ik: hup Amalia, gewoon je pistool op die flauwe grappenmaker richten en rustig tegen hem zeggen: „Wegwezen schele, mijn ogen doen het wel goed en ik kan heel precies richten!” Het woord als wapen. Dan is die schijterd zo stil. Of ik zelf een wapen in huis heb? Nog niet. Maar sinds de beelden van de bloedige bestorming van de Trump-aanhang van het Capitool en die van de Bolsonaristen afgelopen week in Brasilia, krijg ik toch de neiging om maar eens op Marktplaats te gaan snuffelen. Ook omdat ik weet dat Thierry’s rechterhand Gideon van Meijeren niet afkerig tegenover dit soort acties staat. Zijn aanhang oogt niet al te snugger en zou dus best wel eens gevaarlijk kunnen worden. Van Meijeren dreigde niet officieel, maar hij zou het zich voor kunnen stellen dat mensen op een gegeven moment… Dan duw je een massa voorzichtig die kant op. Eerst Gideons Bende, dan de tribunalen en de rest mag u zelf invullen.   Of ik bang ben voor dit soort taferelen? Geen seconde. Ik klamp me voorlopig vast aan de onschuld. Aan het aandoenlijke tafereeltje van komende week: Wopke en Mark op bezoek bij Joe Biden. Misschien mogen ze hem helpen bij het uitmesten van zijn garage. Daar schijnen her en der nog wat interessante doosjes te staan. Ik denk dat Mark de bejaarde president ondertussen ook nog wel kan adviseren: niks bewaren en nooit mailen. Uitsluitend met iedereen sms’en en dat alleen via een oude Nokia. En ieder uur alles wissen. Liefst ieder kwartier.  Wopke zal deze tactiek beamen. En als ze het met Biden over verkiezingsfraude krijgen dan mag Hoekstra uitleggen via welke truc hij ooit de leider van het CDA is geworden. De vrouw van Pieter werd bedankt voor haar stem op Hugo! Nee, dat wordt gezellig in Washington.  Op de terugweg zullen Wopke en Mark het in het regeringsvliegtuig ongetwijfeld hebben over dat mondkapjesbedrijf uit Heerhugowaard dat van de rechter 43 miljoen moet terugbetalen omdat ze tijdens de coronapaniek inferieure troep hadden geleverd. Vervelend vonnis. Waarom? Omdat dat de hele zaak-Sywert weer oprakelt. Als dat bedrijf moet terugbetalen, dan moeten Sywert en die twee andere gluiperige gladjakkers, die Bernd Damme en die Camille van Gestel, dat dus ook. En dan wordt de niet al te plezierige rol van Hugo de Jonge weer tegen het licht gehouden. Ze weten allebei maar al te goed dat die niet echt zuiver is.  Vroeger losten ze dit soort zaken op door even met Gert-Jan Segers te bellen. Maar die neemt niet meer op. Segers is uitgelogen en gaat weer voor zijn geloof &amp; gezin. Dus dan Hugo maar offeren?  Ze kijken elkaar verdrietig aan. Soms kan het niet anders. Wat moet dat moet. „Zal ik het doen?”, vraagt Wopke. „Nee”, lacht Mark, „laat mij dit klusje maar klaren. Voor mij is het routine!”</p>]]></description>
      <guid>https://nrc.nl/nieuws/2023/01/14/wat-moet-dat-moet-a4154215</guid>
      <pubDate>Sat, 14 Jan 2023 05:59:15 +00:00</pubDate>
    </item>
    <item>
      <title><![CDATA[Groene piste]]></title>
      <description><![CDATA[<p>In mijn jeugd had je nieuwsjaarkaarten van mond- en voetschilders. Ik moest daar aan denken toen ik las over een kind dat een hand en een oog verloor bij het afsteken van vuurwerk. Zijn hersenloze vader hielp hem daarbij. Van een vuurwerkverbod is voorlopig nog geen sprake. Dat kost stemmen. En ledematen. Het zegt iets over het land, waarin bijna iedereen kwaad is omdat FIFA-maffioos Infantino een selfie heeft gemaakt bij het lijk van de grote Pelé. Maar waarom zou je daar boos over zijn? Als die man dat nou leuk vindt? En Pelé kan het niks meer schelen. Misschien krijgt die Infantino een warme kriebelbuik van het feit dat er in zijn telefoon een plaatje zit van hemzelf met de dooie Pelé. Misschien verzamelt hij lijkenfoto’s en heeft hij thuis een plank vol vrolijke albums waarin hij naast allerhande dooien staat. En misschien heeft deze bewonderenswaardige voetbalbobo een speciaal fotoboek met zichzelf bij de meer dan 6.500 overleden slaven uit Qatar. De Aziatische martelaren die hun leven gaven voor het goddelijke voetbal. Mannen die de levens van Messi en zijn ontelbare aanhangers weer zin gaven. En dat zijn plaatje met de overleden Braziliaanse held de kers op de taart is. Schitterende laatste bladzijde van zijn album over „het beste WK tot nu toe!” Dit laatste verkondigde Infantino hardop. Zonder blikken of blozen. Ik vraag me altijd af of zo’n man zichzelf gelooft als hij dit zegt. Ik vrees dat het antwoord ja is. Zo word je kampioen. Zal lijkenpikker Infantino balen dat hij deze week moest kiezen tussen Pelé en de oude paus Benedictus? Of heeft hij die ook nog even meegenomen? Kort in de rij op het Sint Pietersplein, spoedselfie naast het dooie oudje en dan door naar het vliegveld om zich richting Brazilië te spoeden.  Goed dat hij niet met Ronaldo heeft gebeld om te vragen waar dat vermaledijde Santos precies ligt, want dan doolde hij nu nog door een buitenwijk van Reykjavik. Arme Cristiano. Had geen aardrijkskunde in zijn pakket. Wel rekenen. Met een dooie op de foto. De kraaien van de uitvaartonderneming, die de meer dan beroemde Argentijnse voetballer Maradona onder de grond mochten stoppen, schroefden ’s nachts zelfs stiekem de kist van de vedette open om zich met zijn stoffelijk overschot te laten vereeuwigen. Deze foto’s verschenen op het internet. Een van de mannen stak een beetje nerveus zijn duimpje op. Dat maakte het geheel aandoenlijk. Ontroerend zelfs. Donderdag zag ik het afscheid van voormalig paus Benedictus, die volgens miljoenen toch een tijdje de vervanger van god op aarde is geweest. Smetteloze carrière heeft de man niet gehad. Toen hij bisschop was heeft hij allerhande Duitse misdienaarwriemelaars binnen zijn bisdom overgeplaatst in plaats van dat hij deze viespeuken de kerk uit flikkerde. Dit zal hij nu aan god zelf moeten uitleggen. Als zijn voorganger Petrus hem tenminste binnenlaat. Wat de lafbek tegen god gaat zeggen? Dat dat gewriemel toen gewoon was? Dat ze toen allemaal met hun ranzige tengels aan onschuldige kinderen zaten? Domweg omdat een of andere idioot nou eenmaal het celibaat bedacht heeft? Ik hoop voor hem dat god hem gelooft. Want het is best warm in de hel. Over de hel gesproken. Voor veel mensen is het jaar ondraaglijk zwaar begonnen. Oeigoeren? Oekraïners? Ook, maar ik heb het vooral over de arme skiërs. Die hebben het niet gemakkelijk. Zij moesten in Oostenrijk modderen in door sneeuwkanonnen bij elkaar gespoten bruine Brinta. In Frankrijk en Zwitserland had je uitsluitend groene pistes. Als de opwarming van de aarde zelfs de rijken begint te raken wordt het toch wel irritant. Maar er was ook goed nieuws. De American football-speler Damar Hamlin heeft een hartstilstand overleefd omdat alle fans voor hem geduimd en gebeden hebben. Toen hij uit zijn dagenlange coma kwam was zijn eerste vraag: „Hebben we gewonnen?” Het antwoord van de dokters was: „Jij hebt gewonnen Hamlin! Gefeliciteerd”.  En wat zei Infantino? „Jammer, ik was graag met meneer op de foto gegaan!”</p>]]></description>
      <guid>https://nrc.nl/nieuws/2023/01/07/groene-piste-a4153571</guid>
      <pubDate>Sat, 7 Jan 2023 05:59:16 +00:00</pubDate>
    </item>
    <item>
      <title><![CDATA[Zielige VanMoof-boomers, het is een epidemie]]></title>
      <description><![CDATA[<p>Komend jaar kom ik te overlijden. Dat is geen leuk begin van een column, maar helaas is het niet anders. Of ik ongeneeslijk ziek ben? Niet dat ik weet. Hoe ik dan weet dat ik dit jaar aan mijn definitieve einde kom? Het is gewoon zo. Omdat ik tijdens de jaarwissel levensgevaarlijk Duits vuurwerk ga afsteken? Zoals de Panzerfaust 270? Nein. Of ik ongevaccineerd naar China ga? Ook niet. Lang weekend Kiev? Geen denken aan. Nee, ik sterf hier gewoon op een Amsterdamse stoep. Domweg omdat ik daar de afgelopen maanden drie keer bijna ben doodgereden door een sneuneus op een e-bike. Inderdaad door een zielige VanMoof-boomer. En u weet: vier keer is scheepsrecht. Dus de volgende keer is het raak en mag ik voor eeuwig gaan slapen op Zorgvlied. Ik hoor u denken: een fiets op de stoep? Ja, dat moet omdat de rijweg meestal geblokkeerd is door een busje van de pakketjesmaffia. De chauffeur van zo’n kreng staat een kwartier lang bij minimaal een huisje of zeven aan te bellen in de hoop zijn pakketje Hema-dildo’s aan een van de buren kwijt te raken. Achter het busje staat een vrachtwagen van Albert Heijn, die bij andere bejaarde buren de wekelijkse Chardonnay-voorraad komt aanvullen. Zij durven niet meer naar de supermarkt omdat ze niet alleen te lam om te lopen zijn, maar ook uit angst dat ze met zestig kilometer per uur worden geschept door een gepensioneerde psychopaat op een fatbike. Of door een blinde flitsbezorger.  Het is een epidemie. De gehele Amsterdamse bejaardenberg fietst elektriek en ze voelen zich allemaal een Jonas Vingegaard tijdens een eindsprint van een beslissende Touretappe. Het is aandoenlijk hoe je mijn generatie zich naar hun urn ziet haasten. Vrijwillige euthanasie. Vanaf 1 januari lopen veel binnenstadbewoners met een helm op. Gewoon uit voorzorg.  Ondertussen zit iedere Spoedeisende Hulp vol gebroken sleutelbeentjes te kermen dat zij er niks aan konden doen. Meestal zijn de voetgangers dood en de fietsers zelf gewond. Zij klagen: wie loopt er in godsnaam op een trottoir terwijl jij daar net met vijftig kilometer per uur aan komt racen?  Het leukste aan deze suïcidale e-bikers is wat ze in paniek schreeuwen. Meestal iets met een ongeneeslijke ziekte. Laatst kreeg ik van een treurige fietser twee kwalen tegelijk naar mijn kop. Tien minuten later stond ik naast hem aan de bar van mijn vaste koffietentje. Ik vroeg hem of hij arts was. Hij wilde weten waarom ik dat vroeg. „Omdat u mij zojuist bejaarde kankermongool noemde.” Hij kon het zich niet herinneren. Alzheimer dus. Waarop hij vroeg of ik dokter was. Twee biertjes later vertelde hij dat hij het niet tegen mij had. Maar hij belde al fietsend met zijn ex. Bellen op je fiets mag niet, dacht ik tuttig en schoot in de lach omdat ik in de stad leef waar ze vuurwerk verkopen dat je niet mag afsteken. Je kan niet zeggen dat onze burgemeester Femke Halsema geen gevoel voor humor heeft. Toen verdween ik in de krant. Pelé dood. Brazilië drie dagen nationaal in tranen. Wat deden wij eigenlijk toen Johan dood was? Slap ouwehoeren aan de twintig talkshowtafels. Verder las ik dat de Belastingdienst een gigantisch personeelstekort heeft waardoor geen enkele aangifte nog behoorlijk gecontroleerd wordt. Ik belde mijn accountant bij KPMG  en sommeerde haar dat de auto van mijn vrouw vanaf nu op de zaak gaat, net als dat ons vakantiehuis mijn 100 procent aftrekbare werkplek wordt, dat vanaf nu alle privé-etentjes ook zakelijk zijn, dat de wijnen van het afgelopen kerstdiner alsnog als representatie worden opgevoerd, net als ons komende reisje naar Parijs en dat we tijdens onze komende zomervakantie een balletvoorstelling gaan bezoeken waardoor de gehele vakantie zakelijk is. Mijn accountant moest lachen. Waarom? Omdat ze dit al jaren voor me doen. Net als voor alle klanten. Toen vroeg ze of ik mezelf dit boekjaar nog iets cadeau wilde doen? „Doe maar een VanMoof!”, lachte ik en wenste haar een voorspoedig 2023. Zij mij ook.</p>]]></description>
      <guid>https://nrc.nl/nieuws/2022/12/30/zalig-uiteinde-a4152985</guid>
      <pubDate>Fri, 30 Dec 2022 05:59:16 +00:00</pubDate>
    </item>
    <item>
      <title><![CDATA[Cupcape]]></title>
      <description><![CDATA[<p>Dus toen Messi zondag in zijn rare Arabische cupcape met zijn welverdiende wereldbeker liep te zwaaien, collega Zelensky zijn koffers aan het pakken was voor zijn eerste korte vakantie sinds maanden, Mark nog een keer zijn mooie excuusspeech repeteerde en Poetin zijn laatste wanhooptoespraak schreef waarin hij nog een keer de kernkoppen bij elkaar stak, ontstond in het psychopatenhoofd van onze Oplichter des Vaderlands het snode plannetje dat hij tijdens het Kamerdebat over zijn schimmige mondkapjesdeal schaamteloos op de publieke tribune zou gaan zitten. Hij moest alleen nog even zijn enkelbandje doorzagen. Dat loopt lekkerder. Tsja Sywert. We moeten het toch maar weer eens over hem hebben. Dat wil hij ook. Hij vindt het heerlijk om zijn naam te lezen en het kan hem inmiddels geen reet meer schelen in welke context dit gebeurt. Anders ga je niet voor de ogen van vele camera’s zo pontificaal toneel zitten spelen. Amateurtoneel welteverstaan. Hoofdschuddend. Ja knikkend. Nee schuddend. Plafond starend. Hij gaf alle basisemoties een duidelijke kans. Zat hij eigenlijk ook nog te appen? En met wie dan?  Hugo? Zijn criminele kompanen? Hun gezamenlijke financieel adviseur Wopke, die voor 1 januari nog wat fiscaalvriendelijke Maagdeneilandenroutes zou uitzoeken? Of gewoon met zijn vrouw? Zij is de laatste op onze planeet die hem nog lijkt te geloven. Lijkt! Want zij weet natuurlijk ook beter. Of zat hij zijn kersttoespraak vast voor te bereiden? Welk bijbelverhaaltje gaat hij dit weekend aan zijn vrouw en onschuldige bloedjes voorlezen? Een opvoedkundige parabel hoort er in de gelovige CDA-kringen wel bij. Dit zijn toch de uren waarin dat soort gelovigen alles netjes op een rijtje zet. Waar zal Sywert thuis zijn praatje houden? Op de rand van de hoogslaper van de kleintjes? Of neemt hij plaats naast het stalletje zodat de kinderen ontroerd naar de onschuldige baby in de kribbe kunnen kijken. Zal Sywert een stalletje hebben? En wat voor stalletje?   Want dat is in deze woke tijden natuurlijk wel een dingetje. Wat zet je als moderne christen onder de boom? Een muf heterosetje met een saaie Jozef, zijn tamme echtgenote en een braaf ogend kindje Jezus? Of mag je inmiddels ook variëren? Dus twee licht potteuze Maria’s? Of twee gezellige jongens met een genderfluïde baby, die rond zijn twaalfde zelf mag kiezen wat het wordt? Of gewoon een polyamoureus clubje dat je elke dag in een andere opstelling kunt zetten? Zijn die stalletjes eigenlijk al in de handel? Ik ruik geld. Snel met China bellen.  Maar terug naar de familie Van Lienden. Ik vrees dat daar een traditioneel tafereeltje staat. Hooguit zit er een stukje humor in en heten de drie koningen Bernd, Camille en Sywert. En komen deze drie jokers in de duurste cabrio vol allerhande cryptorommel aan gereden.  Maar wat gaat Sywert zijn kinderen vertellen? Hij weet ook: nu geloven ze me nog. Over een paar jaar wordt hij door de pubers glashard uitgelachen. Zelfs de kerstboom giechelt dan als hij over eerlijkheid begint te bazelen. Hoelang deze smerige zaak nog gaat duren? Lang. Want half politiek Den Haag heeft vuile handen en werkt daarom niet mee. Tot Pieter Omtzigt aan toe. Tenminste dat vermoed ik. Waarom is hij anders zo stil? Omdat hij ook misbruikt is? Onderhand zit ik thuis bij mijn eigen stalletje te mijmeren over afgelopen jaar waarover ik best een conference had willen houden. Hoe die geëindigd was?  De emir van Qatar belt op Oudejaarsavond met Rutte omdat hij Mark iets wil vragen. Mark denkt: Qatar? Qatar? Wat was daar ook alweer mee. Het is zo lang geleden. Dan weet hij het weer en feliciteert de emir met de zinderende finale van het beste WK ooit. Hij zegt per ongeluk: „Deze finale was die 6.500 dooie slaven meer dan waard.” De emir lacht beleefd, waarop de dictator vraagt of hij misschien de schitterende tekst van de prachtige excuusspeech van Mark mag hebben. „Natuurlijk”, zegt Mark, „wanneer heb je hem nodig? Morgen?” „Nee, joh”, antwoordt de emir, „pas over anderhalve eeuw!” 
		Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen</p>]]></description>
      <guid>https://nrc.nl/nieuws/2022/12/24/cupcape-a4152508</guid>
      <pubDate>Sat, 24 Dec 2022 05:59:16 +00:00</pubDate>
    </item>
    <item>
      <title><![CDATA[Hup Messi!]]></title>
      <description><![CDATA[<p>Eerlijk gezegd had ik nog nooit van dat afgelopen vrijdagochtend uit elkaar geknalde Berlijnse aquarium gehoord. Vijftienhonderd vissen in een glazen cilinder met een miljoen liter water en midden in die cilinder een glazen lift waarin licht comateuze toeristen op en neer gingen om zich tussen de vissen te voelen.  Arme vissen. Oorspronkelijk geboren voor een mooi leven in een warme oceaan moesten ze hele dagen koekeloeren naar obese Duitse families, die ook niet weten hoe ze verder moeten met hun leven.  Is zo’n martelaquarium niet meer iets voor Dubai? Naast de overdekte zwarte skipiste in de kokende woestijn. Hoewel? Dan heb je kans dat je als tropische Zebrameerval opeens Gordon met zijn twee doorgefokte Franse bulldogjes ziet langs suizen. Over grensoverschrijdend gedrag gesproken. Was de tirade van Messi tegen onze Louis grensoverschrijdend? Veel voetbaltypes vinden van wel. Om mij heen hoor ik allerhande laffe kennissen die morgen opeens voor Frankrijk zijn omdat Lionel zich schandelijk heeft misdragen tegen Wappie Weghorst. En tegen penaltyprofessor Van Gaal. Lionel lachte hem alleen even recht in zijn gezicht uit. Domweg omdat zijn breed uitgemeten strafschoppenwetenschap na twee gemiste pingels zielig in elkaar geschrompeld was. Ook waren Nederlanders boos om alle Argentijnen die onze spelers na de wedstrijd hadden uitgejouwd. Viel toch wel mee? Heeft u een Argentijn zijn reet zien afvegen met een Oranjeshirt? Onze komende bondscoach weet daar toevallig alles van. En hoe onsportief was het om bij de penalty’s met de Argentijnse spelers mee te lopen en ze proberen gek te maken? Volgens Dumfries mag dat. Zijn sportpsycholoog had hem dat verteld. Daarbij staat het in de Bijbel van Gakpo en de psalmenbundel van Depay. Nee, dat was absoluut niet onsportief. Wel interessant dat je zonder problemen op een knekelveld speelt waar duizenden slavenbotjes uit de zijlijnen steken en dat je daarna schande spreekt over een boze bui van een Argentijnse sterspeler. Hypocriete deugneuzen!  Zondag ben ik voor straatvechter Messi. Het is zijn laatste kans en die Franse Mbappé is lekker jong, dus die redt het in zijn carrière ook nog wel een keer. In januari gaat Messi terug naar Barcelona en ben ik als een kind zo gelukkig.  Werd trouwens ouderwets lacherig van het feit dat er miljoenen in contanten vanuit datzelfde Qatar naar corrupte Europarlementariërs zijn gegaan en dat dat weer vooral Italianen waren. Wat mij het meeste aansprak in deze zaak waren de overvolle koffers met bankbiljetten. Hoe meer Kuifje hoe liever. Wie weet hebben ze een tutbrief van de Rabobank gekregen met de vraag of ze wat minder willen pinnen.  We werden sowieso qua humor goed bedeeld deze week. Bonje in het Vredespaleis is natuurlijk gewoon te grappig. Ze vechten elkaar daar, waar ze moeten oordelen over grote internationale conflicten vol duizenden doden, gewoon ordinair de tent uit. Misschien moeten we Henk Fräser erheen sturen. Die ex-trainer van FC Utrecht schijnt goed orde te kunnen houden.  Of zullen we het over een ander humordingetje hebben? Over die aardige Franc Weerwind. Deze minister, de enige in het kabinet die overduidelijk van Surinaamse afkomst is, moest van Rutte in Paramaribo namens de laffe Nederlandse witneuzenclub excuses gaan aanbieden voor ons schandelijk slavenhoudersgedrag. En het liefst op een tussendoor gemoffelde doordeweekse maandag. Even snel heen en weer met een vliegtuigje. Maar daar hebben we toch een koning voor? Een zeer goed betaalde, geboren lintenknipper, die ook heel goed sorry kan zeggen. Na zijn grappige Griekse herfstvakantietje in 2020, dat toen precies drie uur duurde, heeft hij dat goed kunnen oefenen. Samen met Max op dat hilarische bankje. Dat kan toch makkelijk nog eens? En dan graag op die toon en datzelfde ‘stille spel’ van Max erbij.  Dus we sturen gewoon die twee en dan ook op een echt belangrijke datum. Op 1 juli 2023, omdat het dan precies 160 jaar geleden is dat de slavernij werd afgeschaft. Alleen zeggen we nu tegen onze vorst: „Het gaat nu om een serieuze zaak, dus dit keer moet je het wel menen!”</p>]]></description>
      <guid>https://nrc.nl/nieuws/2022/12/17/hup-messi-2-a4151764</guid>
      <pubDate>Sat, 17 Dec 2022 05:59:17 +00:00</pubDate>
    </item>
    <item>
      <title><![CDATA[Blind & Blond]]></title>
      <description><![CDATA[<p>Heerlijk verhaal over die Zwolse cardiologen die hun eigen huisbaas waren zonder dat het plaatselijke Isala-ziekenhuis het wist. En begrijp ik nou ook dat in die regio alle hartpatiënten een kastje in hun bast hebben omdat diezelfde dokters een moddervet contract hadden met een Duitse pacemakerboer? Dus bij het minste geringste ritselruisje kreeg je een implantaat. Zelfs als je hart wat harder klopte door een radeloze verliefdheid. En waarom? Geld natuurlijk. Er moet geskied en het huis aan de Franse zuidkust is ook niet gratis en weet je wat een avondje knagen in de plaatselijke herberg De Librije kost?  Vroeger maakte de dokter mensen beter. Nu vooral zichzelf.  Hoe zal dat vrijdagavond tijdens de voetbalwedstrijd Nederland-Argentinië zijn gegaan? Ik hoop dat alle sneller kloppende voetbalhartjes rond Zwolle het gered hebben. Geen idee wie gewonnen heeft, want ik schrijf dit stukje terwijl iedereen nog radeloos zit te gissen. De een zegt dat Argentinië wint omdat het voor de heilige Messi zijn laatste kans is om wereldkampioen te worden, terwijl anderen mij erop wijzen dat de goede oude Daley Blind de sprieten van de mat zal vreten om in het toernooi te blijven. Hoe het afgelopen is? U weet het nu. Ik ook.  Wel bijzonder dat eigenlijk niemand het meer heeft over de knekelvelden in de stadions. Niemand praat nog over de dooie slaven. En ook niet over de gewonde jongens, die van een steiger geflikkerd zijn en nooit meer kunnen lopen. Het gaat over het geloof van Gakpo en Depay, die met een bijbel onder hun kussen slapen. Depay steekt na een doelpunt zijn vingers in zijn oren omdat hij naar niemand anders wil luisteren dan God. En zijn zaakwaarnemer natuurlijk. Misschien is het een idee om zijn handen ook even voor zijn ogen te slaan om aan te geven dat hij niet ziet wat er allemaal daadwerkelijk gebeurt in Qatar.  Hoewel dat volgens onze Zanger des Vaderlands Gordon allemaal wel meevalt. En omdat wij ons in het verleden massaal misdragen hebben in Suriname, Indonesië en Zuid-Afrika hebben we nu niet het recht om met ons eigenwijze vingertje naar Qatar en omstreken te wijzen.  Dit raaskalde de valse zanger bij de EO aan een talkshowtafel, waarop een aardige dame, die ook gast was, gewoon opstapte en lekker naar huis ging. Meteen daarna ging de discussie niet over de wanstaltige mening van Gordon, maar over het feit of je mag opstappen bij een prietpraatprogramma als Op1. Of moet je de drie kilo lulkoek van Gordon nog een half uur slikken? Wat is erger: voetballen op een slavenkerkhof of het schofferen van Gordon, die als enige altijd keihard om zijn eigen grappen lacht?  Wie deze week ook keihard moest lachen was een knullig getekende Anne Frank op een gezellig Amsterdams kommetje. Het vermoorde meisje hield trots en vrolijk haar dagboekje vast. Inmiddels heeft de pottenbakker de kommen uit de handel gehaald en gaan ze een beetje geld naar een goed doel overmaken. Voordat zo’n kom in de winkel is, gaat-ie toch door veel handen en wordt hij toch door meerdere ogen bekeken? En is er dan niemand die denkt: dit is een beetje onsmakelijk en ongepast? Nee dus. Net als bij dat reclamespotje van de Jumbo met die bouwvakkerspolonaise. In dit geval heet de pottenbakker Blond en zelden heeft een bedrijfje zijn eigen naam zo waar gemaakt.  Zolang er nog clubjes Duitse neonazi’s plannen hebben om met veel geweld de Bondsdag te bestormen, zou ik Anne Frank niet vrolijk laten lachen. En zeker niet met haar dagboek tegen zich aan geklemd.  Er komt een man bij de dokter en die vertelt over zijn depressiviteit die veroorzaakt wordt door alle ellende in de wereld. Honger, oorlog, vluchtelingen, angstige kinderen, corrupte voetbalbestuurders, het klimaat, kortom: de totale ondergang van onze planeet. Gevolg? Slapeloze nachten en hevige hartritmestoornissen.  De dokter luistert. Eerst naar de patiënt, dan naar zijn rikketik. De conclusie is snel getrokken. De patiënt krijgt een pacemaker. Hij wil hetzelfde model als Daley Blind.</p>]]></description>
      <guid>https://nrc.nl/nieuws/2022/12/10/blind-blond-a4151038</guid>
      <pubDate>Sat, 10 Dec 2022 05:59:17 +00:00</pubDate>
    </item>
  </channel>
</rss>
