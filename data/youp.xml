<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Woke-psychose]]></title>
      <description><![CDATA[<p>Tijdje geleden zat die Tim den Besten idioot te janken op de Nederlandse televisie omdat hij als verslaggever tijdens de Gay Pride naar het bootje van zijn collegaatje Nicolaas Veul „Sinterklaasje kom maar binnen met je knecht!” had gezongen. Sinterklaasje sloeg op Nicolaas. Ronduit een gouden vondst. Maar waar Tim nou zo geëmotioneerd over was: hij had ‘knecht’ gezongen. En op het sloepje van Veul stonden mensen met een kleurtje. Inderdaad verschrikkelijk racistisch en absoluut onvergeeflijk. De partijtop van Bij1 kwam in spoedvergadering bij1. De langdurige huilbuireactie van die Tim was in mijn oude ogen zo raar, dat ik dacht: god kind, slaap je wel genoeg? Terwijl de halve wereld op de vlucht is voor woedende oorlogen, verschrikkelijke hongersnoden en meedogenloze klimaatrampen ga je toch niet zitten tutmutsen over het woordje ‘knecht’ dat per ongeluk uit je iets te enthousiaste mondje is gevlogen? Is er niet iets heel anders aan de hand? Dit was een soort woke-psychose. Je kunt in deze wonderlijke tijden ook te veel deugen. Inmiddels begrijp ik dat het met de presentator ook toen al niet echt lekker ging. Hij sliep inderdaad niet genoeg omdat hij nachtenlang op een homodatingsite vunzige praatjes uitwisselde met andere hitsige mannen. Dat deed hij niet onder zijn eigen naam, maar via geleende profielen van anderen. Die jongens wisten van niets en kwamen door Tim zijn dampende gangbang-fantasieën, waarin hij woest tekeer wilde gaan als een opgewonden paard, zwaar in de problemen. Inmiddels is er door drie mannen aangifte gedaan tegen Tim, die ook nog eens ernstig ziek schijnt te zijn. Het was nieuws deze week. Ook wel even lekker tussen alle raketten, duizenden onschuldige kinderlijkjes, ingewikkelde antisemitismediscussies en een smakeloze Volkskrant-cartoon door. Ik was eigenlijk wel toe aan een seksueel getint BN’er-schandaaltje. Het leed van een eenzame zielenpiet dat ongetwijfeld uitdraait op een gezellige cancelling van de kneus in kwestie. Boulevard, Shownieuws en allerlei opgewonden juiceteefjes als Jan Roos hebben hier de komende weken hun handen vol aan. Conclusie? Je moet als BN’er beter op je lul letten. Onbekende Nederlanders kunnen er straffeloos mee doen wat ze willen, maar als polderster is dat moeilijk. Als je je snikkel allemaal vieze dingen laat schrijven onder een andere naam, dan heb je kans dat dat een keer uitkomt. Eigenlijk is het helemaal geen nieuws. Alleen omdat de meneer in kwestie een BN’er is. Anders was het een hamerstukje bij de kantonrechter geweest. Ik snak in deze tijden, waarin de wereld op te veel plekken radeloos in lichterlaaie staat, naar iets anders. Iets nuttigs. Misschien werd ik daarom vorig weekend zo getroffen door het relaas van collega Marcel Haenen in deze krant. Zijn alarmschreeuw voor de hulpeloze pinguïn. In mijn ogen veruit de sympathiekste vogel op aarde. Alleen al omdat het beestje me niet jaloers maakt door aanstellerig te gaan vliegen. Maar ook de feministen zullen van ze houden omdat ze zo geëmancipeerd zijn. De mannetjes broeden namelijk de eieren uit. Bij min 40 graden! Terwijl de dames lekker uit eten gaan. Zij gaan pas op het ei zitten als het kuiken komt. Kakmadammen. Het artikel maakte me blij omdat Marcel de Okki noemde. Dat was een van de eerste tijdschriften die ik als kind las. Ik was even terug in mijn rijke roomse jeugd, waarin dat soort blaadjes mij veel leerde over belangrijke zaken als de Zuidpool en zijn wonderlijke bewoners. De pinguïn heeft iets sympathieks en hulpeloos tegelijk. En is in mijn ogen volstrekt onschuldig. Oké, ze eten weleens een visje, maar dat is het dan ook. Maar ze gaan nu, mede door ons wangedrag, overduidelijk ten onder. Net als wijzelf. Eigenlijk zeggen deze obervogels op zeer beschaafde wijze hoe slecht het met ons gaat. Terwijl ik geen doorgedraaide dierenvriend ben, fluister ik zacht: red de pinguïn. Ook omdat ze nooit elkaars datingprofiel zullen jatten om smerige praatjes aan andere zielige mannetjes te verkopen. Terwijl als één soort dieren dat zou kunnen omdat ze genadeloos op elkaar lijken... Sorry, ik vergeet de zebra’s.</p>]]></description>
      <guid>https://nrc.nl/nieuws/2023/11/11/woke-psychose-a4180507</guid>
      <pubDate>Sat, 11 Nov 2023 05:59:06 +00:00</pubDate>
    </item>
    <item>
      <title><![CDATA[Allerzielen]]></title>
      <description><![CDATA[<p>Deze week vierde ik vakantie op het door mij nogal geliefde Sicilië, waar het met mijn belabberde Italiaans nog een hele klus was om aan een Italiaanse vriend uit te leggen dat het NK tegenwindfietsen in ons land was afgelast. Waarom? Omdat er te veel tegenwind stond. Hij keek mij meewarig aan en vroeg of het verder goed met me ging. Mijn Italiaans is inderdaad niet best, maar niet zo krakkemikkig en onbegrijpelijk als het Nederlands van ene Gijs Tuinman. Hij staat bij de komende verkiezingen nummer drie op de lijst van de BBB. Hem hoorde ik later op de radio praten in een door het CIDI georganiseerd debat over Israël. Het leek wel of deze Gijs een niet zo goed voorbereide spreekbeurt voor groep 4 hield. In een soort radeloos koeterwaals. Volgend jaar hoor ik hem in een Kamerdebat Infantino en de KNVB verdedigen omdat Saoedi-Arabië een hele goede keus is voor een WK. Al die goede voetballers gaan er toch heen. Uit liefde voor de sport. Arme Gijs. Daar moet Caroline de komende weken nog even aan werken. Misschien een leuk klusje voor Volendamse Mona, die ergens op een roestig zijspoor al een tijdje haar wachtgeld zit te tellen. Mijn Italiaanse vriend was droef gestemd. Omdat het Allerzielen was en hij de laatste jaren best veel dierbaren heeft verloren. Ik vroeg maar niet of hij toen een rouwcoach had gehad. Ik was bang uitgelachen te worden. En ik heb hem ook maar niet verteld dat er bij ons een sterrenrestaurant is waar de chef af en toe een kraai serveert. Die heerlijke kerkhofvogel. Wel alleen overlastkraai. Die mogen afgeschoten worden. Gewone kraaien zijn beschermd. Misschien staat daar binnenkort wolf op de kaart. Maar dan wel een inhalig exemplaar dat een grootmoeder en een Roodkapje opgepeuzeld heeft. Die boze wolven mogen namelijk dood. Anders zijn ze beschermd. Ik durfde mijn vriend niet te vertellen dat de wolf bij ons in alle partijprogramma’s een hot item is. Belangrijker dan de vluchtelingen. De boeren willen de wolf dood hebben, terwijl de stadse D66’ers uiteraard tegen zijn. Het wildste dier dat zij ooit gezien hebben is een fatbike. ’s Avonds wandelde ik met mijn vriend naar het feeëriek verlichte kerkhof. Daar was het gezellig omdat gezinnen ieder bij hun eigen familiegraf zaten. Ik vroeg me voorzichtig af of ze in Gaza ook aan Allerzielen doen. Daar zal het niet zo sprookjesachtig verlicht zijn. Domweg omdat de stroom is afgesloten. Maar het was er vast drukker. Waarom kwam nou toch weer die godvergeten oorlog in mijn hoofd? En waarom kreeg ik de slappe lach toen ik een psychiater op de radio hoorde vertellen dat er mensen in ons land in therapie zijn omdat ze de oorlog in Gaza op televisie hebben gezien en zich daarom slachtoffer voelen? Net als de snikkende passagiers wier vlucht donderdag door de storm niet doorging, die deden alsof de wereld was vergaan. Hoe kijkt dit soort mensen naar het Journaal? Wat gebeurt er met dit volk als het bij ons ooit echt misgaat? Ik vroeg aan mijn vriend of in Italië de sympathie voor Israël ook minder wordt. Hij dacht van wel. Volgens veel rechtse Nederlanders komt dat door de veel te linkse media. Waarop mijn vriend minzaam glimlachte: „De Israëliërs doen zelf ook goed hun best hoor!” Meteen vroeg hij aan mij of ik hem nu een antisemiet vond. Op dat moment riep ik ‘yes’, waardoor mijn vriend schrok. Hij is namelijk absoluut geen antisemiet. Maar ik riep ‘yes’ omdat Ajax scoorde. Ik legde hem uit dat de grote kampioen van toen een kelderkraker tegen Volendam op Allerzielen speelde. Symbolisch. Mijn vriend zei dat ik echt aan mijn Italiaans moest werken. Ottavo kan, maar diciottesimo is onmogelijk. Het gaat over Ajax. Ik zweeg en dacht aan wat ik hem vanavond vooral allemaal niet verteld had. Domweg omdat ik het in het Italiaans allemaal niet uitgelegd kreeg. Maar weet u wat mijn probleem is? In het Nederlands lukt het me ook niet meer.</p>]]></description>
      <guid>https://nrc.nl/nieuws/2023/11/04/allerzielen-a4179688</guid>
      <pubDate>Sat, 4 Nov 2023 05:59:06 +00:00</pubDate>
    </item>
    <item>
      <title><![CDATA[Eindelijk vrij!]]></title>
      <description><![CDATA[<p>Zal Amalia op Frans Timmermans gaan stemmen? Frans wil namelijk van de monarchie af en dat lijkt me voor dat meisje een bevrijding. Als ik haar was zou ik het doen. Heerlijk voor haar als de rood-groenen winnen en zij haar gouden kooi mag verlaten. Misschien mogen we de Oranjes binnenkort inderdaad bedanken voor bewezen diensten. Laten we ze een klein envelopje meegeven zodat ze de aanleunwoning van Louis en Truus in Noordwijk kunnen kopen. Die schijnt op Funda te staan. Of misschien kunnen ze bij hun neef de huisjesmelker een aardig Amsterdams stadspandje op de kop tikken. Met familiekorting. En daarna lang en gelukkig leven in de anonimiteit. Ik gun het ze zeer. Een doodgewoon mensenbestaan met op dinsdag en vrijdag de vuilniszakken op de stoep, vlak voor sluitingstijd nog even een sprintje naar de Jumbo voor de laatste boodschappen en in het stamcafé stevig schelden op de veel te hoge belastingen. Heerlijk om daar onder het genot van een koud biertje te foeteren dat alles naar die smerige zakkenvullers in Den Haag gaat. Bijvoorbeeld naar president Timmermans, die dan inmiddels met zijn dikke buik in jullie Huis ten Bosch zit. Of kiest Fransje voor Paleis Noordeinde? Ik vrees dat hij het heerlijk zal vinden. Misschien zet ie stiekem voor de spiegel wel eens een oude kroon op zijn hoofd. Maar de vrijheid zal best wennen zijn voor Willy. Lekker slap ouwehoeren in een kroeg en een stevige mening hebben. Heerlijk toch? Het liefst over alles. Zoals over de zwaar gestoorde verkeerswethouder van Amsterdam met haar onbegrijpelijke palenplan, die begin deze week hard stond te huilen op een brug bij de Brouwersgracht omdat ze geen idee had hoe ze met haar bakfiets ooit nog thuis kon komen. Toen het zo ernstig werd en er een psychose dreigde besloot een op de fiets aangesnelde dokter haar in een ambulance te laten afvoeren. Maar die ziekenwagen kon haar niet bereiken. Die stond ergens voor de rood-witte paaltjes, terwijl zeven mannen in gele fluorescerende hesjes aan de ambulancebroeders uitlegden dat ze er niet door konden. De wethouder heeft het plan ter plekke opgeheven. In de psychiatrische kliniek houdt ze vol dat de lus aan de Wibautstraat deze zomer wel een groot succes was. Of misschien wil Willy met wat linkse stamgasten discussiëren over Aerdenhout, waar ze vorig jaar nog bibberbang waren voor dertig hongerige asielzoekertjes, terwijl ze nu massaal belaagd en in elkaar geslagen worden door dolgedraaide kinderen van hun eigen volk op peperdure fatbikes. Er is zoveel om over te praten. Het kruisrakettentekort van de Russen, de Oekraïners die nu zelfs paraplu’s gebruiken, de angst van de Joden voor het terugkerende antisemitisme, de woedende brief van de terecht verontwaardigde Khadija Arib aan de met miljarden smijtende Tweede Kamer, de ontmaskering van de laffe toetsenbordhooligan Jasper Rekers van de BBB, de plannen van spelregelneef Marco van Basten en in de kroeg kan je als Ajacied je hart heerlijk luchten over de deplorabele toestand van je armetierige clubje dat aan PSV gevraagd schijnt te hebben of ze zondag met een 4-0 voorsprong mogen beginnen omdat dat de wedstrijd een stukje spannender maakt. Ajax schijnt toch nog kans op een beker te hebben. Welke? Het clubkampioenschap. De Ajax-mannen tegen de Ajax-vrouwen. Binnenkort vindt dit potje plaats in de Johan Cruijff Arena. De gokkers schijnen hun geld massaal op de vrouwen te zetten. Eén kroegtip, beste Willy: begin niet over de oorlog in Gaza. Binnen twee seconden heb je namelijk bonje. Welke kant je ook kiest. Ook als je probeert zo genuanceerd mogelijk uit de hoek te komen. En je zult merken: de hele kroeg staat vol met deskundigen. Mensen die alles weten over dit kokendhete vraagstuk. Binnen een paar seconden vallen de woorden Hitler, nazi’s, concentratiekampen en die worden door beide partijen veelvuldig gebruikt. Dus zeg maar iets over de best wel lekkere nazomer. Dat is veilig. In elk geval succes en geniet met volle teugen van je door mij zeer gegunde vrijheid.</p>]]></description>
      <guid>https://nrc.nl/nieuws/2023/10/28/eindelijk-vrij-a4178858</guid>
      <pubDate>Sat, 28 Oct 2023 05:59:06 +00:00</pubDate>
    </item>
    <item>
      <title><![CDATA[Vlaggetjesnacht]]></title>
      <description><![CDATA[<p>Gisteravond logeerde ik bij een zachtmoedige vriend op het platteland met nogal wat vlaggenmasten in zijn prachtige tuin. Ooit had hij één vlag. Een doodgewone rood-wit-blauwe. Maar bij het laatste boerenprotest wilde zijn vrouw die vlag omdraaien. Zij heeft een moestuin en gifgroene vingers. Daar had mijn vriend geen zin in en toen heeft zijn vrouw een eigen mast gekocht. De twee vlaggen wapperden een tijdje vrolijk naast elkaar. Tot hun lesbische dochter thuiskwam. Zij vroeg zich af waarom haar ouders geen regenboogvlag hadden hangen. Waren zij homofoob ofzo? Nee, natuurlijk niet. Uurtje later stond mijn vriend bij de plaatselijke bouwmarkt voor een nieuwe mast. Twee dagen later wapperde het regenbooglapje vrolijk mee. Ondertussen was de vrouw van mijn vriend druk met een drietal Oekraïense vluchtelingen, die een tijdje gebruik mochten maken van het zomerhuis. Na een week vroegen de vluchtelingen bescheiden of ze een geel-blauw vlaggetje voor hun raam mochten hangen. Of was dat ingewikkeld? „Absoluut niet”, riep mijn vriend en spoedde zich naar de bouwmarkt voor een volgende mast. Een uur later ging de bel. De buurman. Hij zag de Oekraïense vlag toch een beetje als een provocatie omdat mijn vriend heel goed wist dat hij een van de laatste aanhangers van Thierry was en daarbij had hij een topfunctie bij Heineken, dat het toen nog lekker druk had in Rusland. Mijn vriend hing er een Russische vlag bij. Voor de lieve vrede. Vorige week kwam de dochter haar nieuwe Amerikaanse liefje voorstellen. Een biseksueel meisje dat door mijn vriend meteen als een ‘twijfelpotje’ werd omschreven. Fluisterend, want dat soort grapjes liggen uiterst gevoelig. Het meisje komt uit een Joodse familie uit New York. Zonder dat iemand het aan mijn vriend vroeg fietste hij de volgende ochtend naar de bouwmarkt waar achter de toonbank al een vlaggenmast voor hem klaarstond. Ze waren wel bijna op. Niet veel later wapperde er een Israëlische vlag voor zijn verse schoondochter in het inmiddels best wel vrolijke rijtje. Maar dit schoot de Tunesische klusjesman in het verkeerde keelgat. Nu hangt er een Palestijnse vlag naast. Diep in de nacht dronken mijn vriend en ik een glas met uitzicht op het rijtje vlaggen. Het leek wel een hotel. We kregen het over Poetin die Netanyahu deze week heeft gebeld om hem te zeggen dat hij absoluut moet zien te voorkomen dat er burgerslachtoffers vallen. En dat hij wel wilde bemiddelen. Ook vroegen we ons af hoe Biden de Israëlische premier genoemd heeft. Zelensky? Zou zomaar kunnen. En we kregen het uiteraard nog even over onze arme koning die in Zuid-Afrika allemaal verwijten naar zijn hoofd kreeg over dat vervloekte slavernijverleden. We vroegen ons af wat Willy tegen die arme mensen gezegd heeft. Dat zijn eigen familie er niks mee te maken had? En dat hij echt geen geld heeft om ze een beetje te compenseren? Onze koning schijnt humor te hebben. Dus wie weet. Het laatste glas dronken we op onze criminele melkmuil Sywert, die afgeluisterd schijnt te zijn door het OM. En dat mag niet. Hij en zijn vriendjes Camille en Bernd zijn daar heel boos over. Ze voelen zich genaaid. En dat is een rotgevoel. Dat doet pijn. Zeker bij Sywert, Bernd en Camille. Ik heb met alle drie enorm te doen. Toen was de fles leeg en stamelden we nog wat over de artsen die in Gaza moeten opereren bij het licht van hun mobiele telefoons. Omdat de stroom is afgesneden. Net als dat het water is afgesloten. Dat hoort bij oorlog. We zwegen omdat we geen woorden hadden. Er waren ook geen woorden meer. Alle woorden zijn op. Er zijn alleen nog wapens. De oplossing? Iedereen moet dood. Als iedereen het loodje gelegd heeft dan hebben ze allemaal gewonnen en worden ze stuk voor stuk door hun eigen god gefeliciteerd. Proficiat! We liepen naar de masten en hingen alle vlaggen zorgvuldig halfstok. Vogels zongen en kikkers kwaakten. Alleen jammer dat mijn vriend aan een doodlopende weg woont. Dus niemand ziet het.</p>]]></description>
      <guid>https://nrc.nl/nieuws/2023/10/21/vlaggetjesnacht-a4178064</guid>
      <pubDate>Sat, 21 Oct 2023 05:59:06 +00:00</pubDate>
    </item>
    <item>
      <title><![CDATA[Niet zo somber]]></title>
      <description><![CDATA[<p>‘Niet zo somber”, zei ik tegen de depressieve dochter van een goede vriendin. Zij kijkt geen televisie meer en ook niet op haar telefoon. Zij kan de recente beelden uit de bijna tachtigjarige oorlog tussen Israël en de Palestijnen namelijk niet langer aan. Daarbij was ze sowieso al murw door alle plaatjes uit Oekraïne en die van de troosteloze aftocht van de Armeniërs uit Nagorno-Karabach. Ik dacht haar vrolijk te maken door te vertellen dat er ook zaken zijn die heel goed gaan. Vooral financieel. Dat bijvoorbeeld de tabaksboeren gouden jaren tegemoet gaan omdat ze de jeugd aan het vapen hebben gekregen. En het mooie van het vapen is dat heel veel kinderen uiteindelijk toch weer aan een lekkere sigaret gaan trekken. En daarna gewoon ouderwets verslaafd raken. Twee weken geleden reed ik langs de grote kubussen van Philip Morris bij Bergen op Zoom. Dat schitterende diepzwarte, immens grote longkankermonument. Tijdje geleden dreigden die kolossen afgebroken te worden omdat er steeds minder gerookt werd. Maar de industrie heeft er iets op gevonden. Hulde. Chapeau. Diepe buiging voor dit schitterende succes. Verslaafd gemaakte kinderen. Fantastisch toch? En ik mag ook de longartsen zachtjes feliciteren. Want ook voor hen blijft er een hoop werk aan de winkel. En wat te denken van de glyfosaatlobby, die onlangs geregeld heeft dat Nederland in Brussel niet gestemd heeft voor een verbod van deze kankerverwekkende onkruidverdelger? Heerlijke chemische troep die ook voor een enorme toename van de ziekte van Parkinson zorgt. Vooral onder boeren. Daar hebben we er toch te veel van, dus dat sproeien met die honderdduizenden liters gif is indirect goed voor de stikstofproblematiek. Daarbij krijgen de neurologen lekker veel werk. Net als de rolstoel- en trapliftenindustrie. Een linkse vriend van mij zei: „Maar als dat spul zo gevaarlijk is, dan ga je het toch eerst verbieden om eens stevig uit te zoeken of het inderdaad schadelijk is? En als dat loos alarm blijkt dan geef je groen licht. Maar je blijft het toch niet tien jaar over Gods akkers sproeien? Met het risico dat je de grond vergiftigt, plus de daarin levende dieren en dat het ook nog eens in het water terechtkomt?” Ik vroeg of hij een beetje wist hoe het echte zakenleven in elkaar stak en dat de onkruidverdelgers de sponsoren van de grote sportevenementen zijn. Dus we hebben alleen maar lol van die rommel. De dochter van mijn vriendin werd niet vrolijker van mijn relaas. Waarop ik haar vertelde dat ikzelf stinkend rijk ben geworden door mijn met grapjes verdiende centen in de wapenindustrie te steken. Daar ben ik in de jaren negentig mee begonnen. Op advies van een beleggingsdeskundige van een grote bank. Door alle oorlogen en ellende stijgen die aandelen waanzinnig. Zeker nu. En het mooie is dat ik af en toe een tijdloos liedje over de onbereikbare vrede zing, waarna ik dat daarmee verdiende geld ook weer in deze lucratieve aandelenportefeuille stop. Als ik een Israëlische aanval op Gaza zie dan hoor ik de kassa rinkelen. En niet zachtzinnig. Daarom zit ik de hele dag op mijn telefoon. Mijn vriendin belde gisteren met de mededeling dat mijn cynische humor niet het beste medicijn is voor haar dochter. Volgens het meisje is het ook geen humor. Zo is het gewoon. En dat weten jullie allemaal heel goed. Donderdagnacht lag ik wakker op een Rotterdamse hotelkamer. Gewekt door een van de nachtelijke explosies in die stad. De slaap kreeg mij niet meer te pakken. Lezen en schrijven hielp niet. Op de radio hoorde ik het oorlogsnieuws. Plus de snode plannen van de beide partijen en hun aanhangers. Ik bleef malen. Het huilen stond me nader dan het tukken. Ik dacht: hoe moeten we in godsnaam verder met de wereld? Gisterochtend belde de bank. Mijn accurate beleggingsadviseur. Hij had een tip. De farmaceuten doen het goed. Vooral die in de slaaptabletten en de antidepressiva zitten. Je moet nu instappen. Anders ben je een dief van je eigen portemonnee.</p>]]></description>
      <guid>https://nrc.nl/nieuws/2023/10/14/niet-zo-somber-a4177192</guid>
      <pubDate>Sat, 14 Oct 2023 05:59:07 +00:00</pubDate>
    </item>
    <item>
      <title><![CDATA[Koninklijk kachelen]]></title>
      <description><![CDATA[<p>Dus je woont op Paleis Soestdijk met minstens twaalf open haarden en geen van die kacheltjes mag het ultieme bewijs van je donkerbruine verleden verzwelgen. De vlammen waren er uitsluitend voor de warmte en de gezelligheid. Je bewaart het NSDAP-papiertje eigenwijs in je persoonlijke archief. Waarom? Om je kleinzoon te pesten? Want die toch al wat wankele koning zit nu bijna een eeuw later met de gebakken anjers van die Germaanse gladjakker. Onze koning kon zich eergisteren voorstellen dat het smerige nazinieuws over zijn opa grote impact heeft en veel emoties oproept. Met name bij de Joodse gemeenschap. Voor de Joden was het echter geen nieuws. Die wisten allang dat bruine Benno zijn hele leven bij elkaar loog. Zo grappig dat hij ooit zei dat hij met zijn hand op de Bijbel wilde verklaren dat hij nooit een nazi was geweest. Zou wel leuk zijn geweest als hij dat inderdaad gedaan had en die Bijbel een beetje hoog in zijn boekenkast stond. Rechts schuin boven zijn hoofd. Dan die hand erop en dat frisse Duitse accent erbij. Als binnenkort zijn archief opengaat komt er vast nog meer naar buiten. De beruchte Stadhoudersbrief aan Hitler bijvoorbeeld. Of wat extra nog niet opgebiechte bastaardjes. En waren de Lockheed-miljoenen de enige steekpenningen of heeft Victor Baarn in de loop van zijn criminele leven nog veel meer stinkende dollars ontvangen? Als ik Trix en Willy was, zou ik de kachel vast opstoken en alles er ongezien in flikkeren. Geen enkel risico. Hooguit nog wat poëziealbums van de prinsesjes bewaren. Plus wat tekeningen van de kleinkinderen. En wat foto’s met een stuk of tien door hem persoonlijk vermoorde olifanten. Dat waren toen onschuldige jachttafereeltjes voor de voorzitter van het Wereld Natuur Fonds. Ach ja, de laatste stuiptrekkingen van de monarchie. Volgens mij is de familie er zelf ook wel klaar mee. Zeker nu ze door de algehele internationale pers keihard worden uitgelachen. Willy wacht echter met zijn ontslag tot Frans Timmermans premier is. Dan heeft hij kans op een riante wachtgeldregeling. Fransje is daar een ware specialist in. Een paar mensen hadden deze week mazzel met het nazinieuws van onze Bernhard. Bij hen branden nu ook de open haarden. Ondanks de tropische hitte in de warmste oktobermaand ooit. Zoals bij Wopke, die dit weekend zijn overeenkomsten met Shell en McKinsey aan het vuur gaat schenken. Net als zijn laatste stikstofopvattingen waarin hij in een wanhoopspoging om het CDA te redden de Nederlandse boeren slijmerig naar de mond praatte. Ondertussen vindt deze opportunistische kletskous het jammer dat Extinction Rebellion de acties op de A12 voorlopig heeft opgeschort. Hij was er, na zijn oprechte klimaatclaims in Brussel, zo graag bij gaan zitten. Hand in hand met Carice. Wopke doucht voorlopig koud om vast te wennen aan de waterwerper. Zijn Liselot praat ondertussen met een psych omdat haar man de laatste tijd wel heel erg raar doet. En verder hebben we de pornopieper van Pieter Omtzigt zijn partijtje die zijn voorzittersbaantje kwijt is omdat hij twintig jaar geleden naar smerige plaatjes keek en daarna degene die hem daarop betrapt had het bedrijf uit werkte. Maar die ontslagen klokjesluider dacht toen: ik pak je nog wel een keer, viespeuk. En we weten allemaal: wraak dient koud gegeten. De pornopieper verbrandde deze week in zijn allesbrander zijn collectie vunzige blaadjes, dampende videobanden en kreunende dvd’s. Misschien kan hij vanaf nu bij de demente-bejaardenpartij 50Plus. Daar zijn alle bestuursfuncties vacant. Of is die splinter inmiddels al gefuseerd met de gezapige Partij voor de Dieren? Het verslag over het congres van deze oudjes van afgelopen zaterdag in Ede was hilarisch. Op datzelfde moment zat onze Wopke nog te blokken op zijn buitenlandse zinnetjes en zocht hij naarstig naar het woord excuses in het Grieks. En in het Italiaans. En in het Spaans. En Portugees. Op datzelfde moment zocht onze koning naar ‘sorry’ in het Hebreeuws. Of zegt hij het op 4 mei gewoon in het Jiddisch?</p>]]></description>
      <guid>https://nrc.nl/nieuws/2023/10/06/koninklijk-kachelen-a4176394</guid>
      <pubDate>Fri, 6 Oct 2023 05:59:07 +00:00</pubDate>
    </item>
    <item>
      <title><![CDATA[Paniekvoetbalclubje]]></title>
      <description><![CDATA[<p>Afgelopen week speelde ik drie dagen in theater Spant in mijn geboortestreek. Van de directie kreeg ik donderdag, omdat het daar mijn laatste voorstellingen waren, een mooie foto die fotograaf Pim Westerweel in 1976 van mij geschoten heeft. Je ziet een lenige jongen van 22 die hoog in de lucht springt. Niet gefotoshopt. Een jongeman met een weelderige bos haar. In die tijd had ik nog geen seizoenkaart, maar bezocht ik wel alle thuiswedstrijden van Ajax. Vak F dat later de F-side werd. Of ik inmiddels een ouwe man ben? In de spiegel zie ik het zelf nog niet, maar als je op internet leest dat je door een of ander showbizzmiepie genoemd wordt om Maarten van Rossem bij De slimste mens op te volgen, dan schrik je. Zo erg is het toch nog niet? Wel dus. Een vriend van mij appte mij dat het hem geen aantrekkelijk baantje lijkt om als quasi-intellectuele mompelbejaarde vooraf ingestudeerde weetjes te spuien. Volgens hem zijn er op dit moment spannender functies vacant. Voorzitter van de fanclub van Marco Borsato bijvoorbeeld. Of motivatiecoach bij het CDA. Huwelijkstherapeut bij Donald en Melania. En het Amsterdamse conservatorium zoekt een seksuele voorlichter. Ik weet wel wat BN’ers die daar nu tijd voor hebben. Mijzelf lijkt het ’t leukst om directeur van de Amsterdamse paniekvoetbalclub Ajax te worden. Om als schone bezem even langs de Johan Cruijff Arena te gaan. Niet alleen om de verse scherven bij de hoofdingang op te vegen, maar ook om met een hogedrukspuit door de bestuurskamers te gaan. Want er is daar een hoop werk aan de winkel. Beunbaantjeskoning Pier Eringa heeft gelukkig zelf ingezien dat hij zo snel mogelijk moest opzouten. We mogen hopen dat die dames in de RvC inmiddels ook weten dat ze met hun door PSV aangeboden inferieure Philips-apneuapparaat heerlijk hebben zitten snurken. Hoewel? Die Georgette Schlick is baas bij een bedrijf waar ze soaps maken, dus die vindt ongetwijfeld dat ze gemakkelijk kan aanblijven. En mevrouw Mosman heeft als Chief Financial &amp; Risk Officer ook niet erg zitten opletten toen Sven Mislintat meer dan honderd miljoen door het putje spoelde. Maar zij heeft ooit carrière gemaakt bij KPMG. Dat zijn die losers die onder leiding van Roger van Boxtel massaal hebben gefraudeerd bij het invullen van allerlei toetsen. Allebei wegwezen dus. Of Jan van Halst mag blijven? Ik hoor hem al een tijdje zingen: „Waar is hier de nooduitgang?” Ik wil hem die wel wijzen. En wie dan mee mag lopen, is de Chief Sports Officer Maurits Hendriks. Al wandelend zal ik hem confronteren met de teksten op zijn eigen website. Daar schrijft hij namelijk dat goed leiderschap vooruitkijken is. Dat je hoge doelen moet stellen. Niet tevreden achteroverleunen, maar bepalen wat er nodig is om volgend jaar wéér de beste te zijn. Heerlijke tekst, maar daarna ga ik een Loserstaxi voor Jan en Maupie bellen. En dan? Met wat deskundigen door het spelersbestand vlooien en een groot aantal kneuzen een vrije aftocht geven. Van mijn part nog een miljoentje smartengeld per stuk meegeven. En eerlijk zeggen dat we met een hele club idioten na het vertrek van snikkelzwaaier Overmars behaagziek hebben zitten tukken. Dat de rot diep in het beton van de Arena zit. En dat de F-side methodes gebruikt die we allemaal verafschuwen en veroordelen, maar dat ze wel gelijk hadden. En dan? Dan gaan we voetballers zoeken. Jonge jongens zonder slurpende zaakwaarnemers. Mannetjes die we met clubiconen zelf gaan opleiden. We worden weer een voetbalclub. Geen handelshuis meer en ook geen pinautomaat. En we geven de vaste supporters hun bij de opening van de Arena beloofde parkeerplek terug. Omdat ze daar toen voor betaald hebben. De kaviaarkleuters en de bitcoincowboys in de business-seats gaan maar een stukkie lopen. Gewoon omdat hondstrouwe supporters voorgaan. En bier wordt gedronken en niet gegooid. En vuurwerk alleen aan de bal. Het gaat even duren, maar het gaat lukken. Maar dan moeten Leo en Michael me wel bellen.</p>]]></description>
      <guid>https://nrc.nl/nieuws/2023/09/30/paniekvoetbalclubje-a4175867</guid>
      <pubDate>Sat, 30 Sep 2023 05:59:07 +00:00</pubDate>
    </item>
    <item>
      <title><![CDATA[                                            Imagoschadeloos]]></title>
      <description><![CDATA[<p>Hoewel ik begrijp dat het afgelopen dinsdag vooral om de leesbril van de koning en de vrouwelijke rondingen van zijn tweede dochter ging, wil ik onze vorst toch hartelijk feliciteren met zijn ruime loonsverhoging. Samen met zijn vrouw vangt hij volgend jaar 75.000 euro meer en dat kan hij in deze voor hem best wel sombere tijden goed gebruiken. Niet alleen omdat de beurs is ingestort, maar ook om een ervaren pr-bureau in te huren. Wat snelle gladjakkers die zijn imago een beetje opvijzelen. Net als de kankerverwekkers Tata Steel en Chemours dat doen. Want het imago van onze Willy is op dit moment gewoon belabberd. Iets meer dan een zesje krijgt hij van zijn volk en zijn vrouw een mager zeventje. Of ik tips heb voor dat bureau? In elk geval Prinsjesdagadviezen. Die seniele koetsen en lakeien weg, Laurentien met haar man een dagje vrij geven, die smakeloze logge troon vervangen, de troonrede zelf rappen in plaats van stotteren en dat oubollige gezwaai op dat balkon mag ook de prullenbak in. Hij moet een beetje met zijn tijd meegaan of er anders vrolijk mee nokken. Met dat laatste bespaart hij zijn lieve dochters een hoop ellende. Maar is er een goed pr-bureau beschikbaar? Want die bedrijfjes hebben het druk. Er is bij alle kantoren een lange wachtrij. Voor linkse Fransje Timmermans moet een goeie wachtgeldsmoes verzonnen worden. Net als voor Mona Keijzer, die nu niks kan zeggen over Frans omdat ze ook lekker uit diezelfde pot loopt te snoepen. Verder heeft Ajax dringend hulp nodig sinds hun medewerker Maurits Hendriks de ooit door hem in 2016 in Rio bedachte ‘losersvlucht’ bij de Amsterdammers weer heeft geïntroduceerd. De schaamrood-witte spelersbus kwam na de belabberde potjes in Sittard en Enschede doodstil de hoofdstad binnenrijden. Waarom Hendriks hiervan de schuld krijgt? Hij heeft die inmiddels verdachte data-Duitser Sven Mislintat als directeur gekozen en hem carte blanche gegeven om met meer dan honderd miljoen te gaan graaien in de bakken met aanbiedingen bij de Action en de Blokker. Sven kwam thuis met een roedel amateurvoetballers die Top Oss en Helmond Sport niet wilden. En een deel van het geld is waarschijnlijk bij vriendjes van de directeur terechtgekomen. Heerlijk wereldje die voetballerij. Maar waarom greep de algemeen directeur van Ajax niet in? Die directeur was er niet. En de raad van commissarissen? Die bestaat uit notoire schnabbelkonten met stuk voor stuk meer banen dan Schiphol. Geen Ajax-harten. Omhooggevallen beunhazen. Wel leuk dat de voorzitter van de RvC een voormalig ziekenhuisdirecteur is. Symbolisch. Wie ook wel wat aan zijn imago mag sleutelen is de Commissaris van de Koning in Gelderland, die regelmatig het halve Provinciehuis bij elkaar schijnt te foeteren. Mocht-ie worden weggestuurd, dan is het misschien een leuke baan voor voormalig Onderwijsminister Dennis Wiersma. Of Matthijs natuurlijk. En ik begrijp dat de Nederlandse cardiologen ook wat aan hun uitstraling moeten doen. Zij lijken nu aan iedere voorgeschreven pacemaker minimaal een weekje skiën over te houden. Aangeboden door de fabrikant van die hartslagregelaars. Heel bejaard Nederland heeft daarom zo’n ding. Wel zielig voor de dokters dat inmiddels de Europese sneeuw op is. Her en der spuiten wat eenzame kanonnen nog een zielig streepje wit in het groen, maar dat is het dan ook. Helaas komt het nooit meer goed. Of ben ik dan een klimaathystericus? En Yvonne Jaspers haar imago moet ook met spoed opgekalefaterd worden. Haar quasiromantische datinggedoe met eenzame boeren is een beetje klaar. Misschien moet ze voortaan een reëler beeld van de boeren schetsen. Gewoon zeggen hoe het echt zit. Iets over duizenden martelkippen in een donkere schuur of dat er toch weer meer megastallen bijgekomen zijn en wat de schade voor ons milieu is. Of kijkt er dan helemaal niemand meer? Domweg omdat de waarheid niet gezellig is. Vorige week schreef een lezer dat hij mijn stukjes en dus mijn imago te zuur vond worden. Ik dacht: ik ga er iets aan doen en belde wat pr-bureaus. Helaas. Allemaal in gesprek.</p>]]></description>
      <guid>https://nrc.nl/nieuws/2023/09/23/imagoschadeloos-a4175254</guid>
      <pubDate>Sat, 23 Sep 2023 05:59:07 +00:00</pubDate>
    </item>
    <item>
      <title><![CDATA[Ouwehands Dierenpark]]></title>
      <description><![CDATA[<p>Niet dat ik ooit overwogen heb om veganistisch te worden, maar nu ik afgelopen week het gedrag van al die groenteknagers bij de Partij voor de Dieren zie weet ik zeker dat ik regelmatig een stukje vlees of een mootje tonijn tot me zal blijven nemen. Met een glaasje melk van de koe. Want je gaat echt raar doen van louter linzen en ongefilterd vlierbessensap. Vooral dat fossiele dierenpartijbestuur dat inmiddels is opgestapt, is er slecht aan toe. Wat een enge gluipkoppen. Geen van die lieden mag mijn hond uitlaten of op de cavia van mijn kleindochter passen. Iemand die Noord-Koreaanse Koffeman bij Nieuwsuur gezien? Hij is een van de oprichters van het clubje en rommelde met de rest van het bestuur als volleerde KGB’ers in de mailbox van die Ouwehand. Over ‘vermeende integriteitsschendingen’ gesproken. Ik vrees dat deze senator de bedenker van die term is. Daarmee wilden ze Ouwehand wegpesten. Of hebben ze daar met een clubje geitenwollen advocaten een lang weekend in een of andere boomhut op zitten broeden? Het meest lachwekkende moment in de dierensoap was voormalig bestuurslid Marnix van der Werf afgelopen donderdag bij OP1. Deze advocaat vertelde dat er sowieso zeven aanklachten tegen Esther waren binnengekomen. Dus vroeg de presentator: van wie dan? Antwoord: van de zeven bestuursleden. Toen schoot ik spontaan vol. Van ontroering. Zeven klachten van de zeven bestuursleden. Goed zo jongens. Doortastend opgetreden. Ik dacht aan 1963. Ik was negen jaar oud en op de vliering van de garage had ik met drie vrienden De Zwarte Hand opgericht. Dat was een Kuifje-achtig genootschap met allerlei vage regels, die absoluut niet overtreden mochten worden. Af en toe kegelden we er een partijlid uit. Waarom? Ik denk wegens vermeende integriteitsschendingen. Of wij net als het dierenclubje ook een integriteitssecretaris hadden? Misschien was ik dat wel. Hoe het met ons genootschap afliep? Opgeheven. Dat is nu ook de beste oplossing. Of ik voor die Esther ben? Nee, maar ik snap haar wel. Die heeft jarenlang een beetje gezond zitten stoken omdat die gietijzeren plucheklevers in de bestuurskamer niet door hadden dat het inmiddels 2023 is en dat de tijden echt veranderd zijn. Die oudjes hadden allang moeten opschuiven voor jongeren. Maar oudjes voelen dat niet. Dit geldt voor duizenden besturen. De partij is gegroeid, de klimaatklok staat op twee voor twaalf en de BBB (ook wel de Partij voor de Gemartelde Dieren genoemd) gaat misschien regeren. Kortom: heel veel werk aan de winkel. Je kunt namelijk niet jarenlang uitsluitend vanaf de zijlijn blijven blèren dat Artis dicht moet en Shell moet oprotten. Er moet echt iets gebeuren. Anders word je een soort SP. Ik hoop, voordat de PvdD definitief van de Haagse radar verdwijnt, nog wel op een roerig congres. Met veel rotte vis over en weer. Van beide kampen. Smurrie van Kamp Koffeman &amp; consorten en stinkende viezigheid uit Kamp Ouwehand. Vooral lekker veel privégedoe. Juice heet dat tegenwoordig. Dat ze in betere tijden elkaar ooit nog besprongen hebben na een motivatiedagje op een Drentse hei. Of met wederzijds goedvinden elkaar vol op de bek gezoend. Dus niet de Spaanse variant. En ik hoop op stevige scheuren. Niet twee dierenpartijen, maar een stuk of vijf. En ook een voor de nieuwe dieren die door de klimaatverandering tegenwoordig in ons land wonen. Zonder Ter Apel en zonder asiel aan te vragen. Zo begrijp ik dat de scholletjes en de haringen de Noordzee te warm vinden en naar het koudere noorden zijn getrokken. De langoustines heersen nu voor onze kust. En wat te denken van de nieuwe mierensoorten zoals het zwarte en het rode draaigatje, die voor een ware plaag kunnen gaan zorgen. Misschien komt er een ‘Partij voor de Mieren’. Ik kan eerlijk gezegd niet wachten. Maar eerlijk is eerlijk: een goeie partij voor de dieren is natuurlijk keihard nodig en het is triest dat die door ijdelheid en wanbestuur zomaar implodeert en verdwijnt. Ik hoop dat ze bij Ajax nog net op tijd zijn.</p>]]></description>
      <guid>https://nrc.nl/nieuws/2023/09/16/ouwehands-dierenpark-a4174574</guid>
      <pubDate>Sat, 16 Sep 2023 05:59:08 +00:00</pubDate>
    </item>
    <item>
      <title><![CDATA[Voorheen &amp; weer]]></title>
      <description><![CDATA[<p>Wat doen de linkse politici die zaterdagmiddag in Den Haag moeten zijn? Gaan ze in de rij staan bij het Klimaatprotest of nemen ze een andere route? En zetten ze daarna op Instagram dat ze solidair zijn met deze actie of geven ze ruiterlijk toe dat ze er met een slimme boog omheen zijn gereden? Ik zit deze week veel op X (voorheen Twitter) om te zien of Mona (voorheen CDA) nog bij Caroline is of dat de nummer twee op de lijst (voorheen premierskandidaat) van BBB inmiddels is vertrokken. Of dat ze er gewoon uitgebonjourd is door de Grote BBB-Bazin bij wie overduidelijk spijtsporen te zien zijn. Ze vond Mona deze week toch opeens iets te blond en ook wat babbelziek. Een Koffietijdpolitica. En aan die volle fractiekamer moet Caroline duidelijk ook nog even wennen. Die malle Eppink (voorheen VVD, FVD en JA21), die nijvere Nicki (voorheen FVD en JA21) en de heldere Lilian (voorheen PVV) doen haar samen toch een beetje denken aan de LPF-schroothoop. Opeens ziet ze: ik zit met een kamertje vol kneuzen. En die Mona die komt? De enige internationale ervaring die deze Volendamse heeft, is dat Nick &amp; Simon wel eens in het buitenland zijn geweest. Verder las ik deze week alles over Ajax (voorheen voetbalclub) om te kijken of die Duitse directeur er nog zit. Volgend jaar uit tegen Helmond Sport en TOP Oss. Het is stil in Amsterdam. Doodstil. Zware tijden. Ook voor de gereformeerde gluiperds van dat geschorste herendispuut van corpsballenclub L.A.N.X. Hun feuten moesten het in een steeg met een vrouw doen. Heteroseks dus. In 2023. Vastgeroeste bijbelboys. Een jongen met een vrouw. Hoe saai is dat? Nooit van rommelen met een kirrende twijfeltrans gehoord? Of van een gezond pak rammel door een roedel militante potten? Of iets met een kapelaan die hardhandig ontmaagd wordt door zeven Zeeuwse huisvrouwen in klederdracht, terwijl de studentjes in misdienaars-outfit de zaak moeten bewieroken. Nee, rommelen met een emmer in een steeg. Zucht. Een emmer (voorheen gleuf). Waarom in een steeg en niet op een open plein? In Boekarest heb je het grootse Piata Revolutiei. Hartje stad. Daar hadden de Nederlandse studenten kunnen laten zien hoe wij welvarende Nederlanders tegenwoordig de seks beleven. Hoe vrij wij zijn. Snuifje coke, spuitje ketamine, likje MDMA en dan los. Maar nee hoor, ze kozen lekker tuttig voor suf heterogewriemel. Zo deden hun opa en oma het namelijk ook. Net als papa en mama. Je ruikt Hardinxveld-Giessendam. Zal L.A.N.X. al gebeld zijn door Peter van der Vorst van RTL? Zijn gezellige Temptation Island ligt onder vuur omdat een paar deelnemers, die niet mochten praten, dat toch zijn gaan doen. Schijt aan de boete van tienduizenden euro’s. En kort samengevat: ze kregen er op dat eilandje goed van lanx. Dus dat programma moet van de buis. Alleen Jan Slagter vindt dat onzin. Bij onze Sywert moest je als medewerker trouwens ook zo’n ‘bekdicht-verklaring’ tekenen. Ook op straffe van tienduizenden euro’s. Zal Sywert bij L.A.N.X. gezeten hebben? Zou zomaar kunnen. Misschien is hij wel erelid. Fantastisch ook dat de jonge Dordtse PvdA-politicus Ruben Schilt de regels onlangs heeft overtreden door uit de school te klappen over kankerverwekker Chemours. Dat is die pfaslozer. Pfasloser mag u het ook noemen. Ze probeerden met vier gemeentes te schikken op voorwaarde dat ze daarna geen procedure meer aan hun broek zouden krijgen. De ziekmakende gladjakkers hadden daar miljoenen voor over. Tegen die Ruben Schilt is aangifte gedaan omdat hij uit geheime raadsdocumenten gelekt heeft naar Zembla. Het zal allemaal heel kwalijk zijn, maar voor mij is dit joch een held. Hij kon het niet langer voor zich houden. En zo hoort het. Zeker als je 23 bent. Opeens geloof ik weer in een politicus. Ruben Schilt. Vrees dat hij nooit in een Roemeens steegje een emmer moet vullen. En ook dat hij nooit een tragische partijhopper wordt. Waarschijnlijk wordt hij binnenkort uit de partij gezet. Waarom? Omdat hij het spelletje niet begrepen heeft. En dat spelletje is? Bij een demonstratie een geitenpaadje kiezen.</p>]]></description>
      <guid>https://nrc.nl/nieuws/2023/09/09/voorheen-weer-a4173925</guid>
      <pubDate>Sat, 9 Sep 2023 05:59:08 +00:00</pubDate>
    </item>
  </channel>
</rss>
