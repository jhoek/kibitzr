<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Omi]]></title>
      <description><![CDATA[<p>Onze koning biedt vandaag tijdens een toespraak bij Keti Koti zo goed als zeker namens ons land excuses aan voor ons slavernijverleden. Maar zegt hij ook sorry voor het wangedrag van zijn eigen familie? Want die konden er ook wat van.  Het gerucht gaat dat hij dat inderdaad doet en aan het eind van zijn speech de nazaten van de tot slaaf gemaakten uitnodigt om een dagje naar Huis ten Bosch te komen. Daar mogen ze dan allemaal wat uitzoeken. Een duur schilderijtje, een vaasje, een beeldje of een ander stukje gejatte kunst. De koning zal er die dag persoonlijk op toezien dat de bezoekers zich niet te bescheiden opstellen en ze op het hart binden dat ze moeten pakken wat ze kunnen pakken, om daar met een glimlach aan toe te voegen dat zijn familie dat ook deed.  Voor de goede orde: het is een gerucht. Het kan nog anders uitpakken. Maar ik ben er aan toe. Ik smacht in deze sombere tijden naar iets positiefs. Een mooie actie die me ontroert. Domweg omdat het met te veel mensen gewoon niet goed gaat.  Zoals Poetin, die vorige week bijna zijn paleis uitgeblazen werd door een bolle kok die van plan leek om de dictator in een traditionele Tefteli-schotel te verwerken. Dat zijn Russische gehaktballetjes. De man is omgekeerd en viert nu vakantie in een Wit-Russische hotelkamer. Ik hoop wel dat hij daarvan geniet omdat hij binnenkort uit een raam van dat hotel kukelt. Dat is een mooie traditie. Het zijn net corpsballen. Vladimir zelf herpakt zich inmiddels met een gezellig charmeoffensief. Ik zag hem een jongetje een teder kusje geven. Als een ervaren kapelaan.  Met wie het nog meer niet goed gaat? Met die baas van de Farmers Defence Force. Hij vond het niet erg dat een stelletje boeren het telefoonnummer van CDA-Kamerleden op het internet had gezet.  Het zijn maffiamethodes waar je van moet houden.  Deze week mailde een rancuneuze rechtse Nijmegenaar mij het nummer van Guusje ter Horst. Zij is die linkse stiefmoeder van dertig miljoen waar ik me vorige week vrolijk over maakte omdat ze tijdens de corona een ‘Sywertje’ had gedaan. Ik ga haar uiteraard niet bellen. Daarbij heeft ze waarschijnlijk een nieuw nummer, want van de ooit zo linkse PvdA heeft ook nog niemand haar bereikt om haar uit deze socialistische partij te gooien. Of hebben ze daar niemand meer die dat kan regelen? Mevrouw Kuiken? Attje voor de sfeer. En verder niks. Maar nog even over die Farmersmeneer. Ik had niet de indruk dat zijn telefoon het nog deed. Omdat hij slechts een handvol dronken boeren op de been had gekregen om in Den Haag te protesteren. Dronken? Ik zag ze levensgevaarlijk met hun trekkers op de snelweg zwalken en dacht: geluk dat ze niet in Frankrijk wonen. Daar wil de politie nog wel eens stevig reageren op verkeersovertreders.  Ja, ik heb het over die meedogenloze executie in die voorstad van Parijs. Dat filmpje heb ik inmiddels tien keer in alle journaals voorbij zien komen. Hoe kan je nou op zo’n korte afstand op een kind van zeventien knallen? Een jongen die alleen maar weg wil rijden.  Zoals jongens van zeventien horen te doen. Misschien is een taser een tip.  Gaat er dan niks goed? Jawel! Naomi Campbell is op haar 53ste moeder van een kindje geworden. Een bij een heuse uitbroedmoeder geregeld kind van haarzelf. Als het kind op zijn zeventiende pubert begint Naomi te vergeten. Dat is handig  voor als hij neergeschoten wordt door een agent. Ook handig dat zijn moeder alvast ‘omi’ in haar naam heeft.    Maar nu een echt probleem: de drooglegging van de sportkantines. Er is paniek bij alle verenigingen. Van dat zuipen leven ze namelijk. Weleens op een zondag op een hockeyclub geweest? Daarom komt er geen alcoholverbod. Want de meeste hockeyers zijn rechts en die verlaten vloekend de VVD als die partij de bierkraan dichtgooit. Dus? Gewoon doorfeesten en de muziek mag zo hard als ze willen. Gehoorschade? Doofheid? Daarom schreeuwt die Dennis Wiersma zo.</p>]]></description>
      <guid>https://nrc.nl/nieuws/2023/07/01/omi-a4168699</guid>
      <pubDate>Sat, 1 Jul 2023 05:59:25 +00:00</pubDate>
    </item>
    <item>
      <title><![CDATA[Kolerehangers]]></title>
      <description><![CDATA[<p>Dit stukje schrijf ik op Sicilië waar we met drie leeftijdgenoten een klein weekje onze laffe levens doornemen. We zoeken een doel. Er wordt veel gelachen. Corruptie en de maffia op dit eiland vormen regelmatig de hoofdmoot van onze gesprekken. Een van mijn vrienden weet alles van de onderwereld hier. Ongelofelijk hoe ze met overheidsgeld sjoemelen. Hij komt met schitterende voorbeelden. De miljoenen vliegen laag over tafel.  We zijn hier met een onderzeeër. Vaderdagcadeau van onze vrouwen. Best saai. Hoewel het laatste stuk wel leuk was. Toen voeren we langs de wrakken van een aantal gezonken vluchtelingenbootjes. Mooi om op de zeebodem zo’n stukje actuele geschiedenis te zien liggen. We maakten foto’s die inmiddels op Instagram staan. Selfies uiteraard. Je ziet ons samen met de wrakken van de inmiddels verzopen vluchtelingen. Je moet zelf ook op die foto’s staan. Anders gelooft niemand je.  Vraagje: is het grappig als je zelf met je bootje vergaat terwijl je onderweg bent naar een door de oceaan verzwolgen scheepswrak? En is het humor als je je eigen bootje Titan hebt genoemd? Mijn vrienden en ik spraken lang over het bootje dat zoek was. Zoek en wereldnieuws. Iemand had kloppen gehoord. Wij denken dat ze zaten te toepen. Bij dat Brabantse kaartspel moet je namelijk hard op de tafel rammen.  We vinden het bijzonder dat deze vijf vermiste idioten op de zeebodem meer aandacht krijgen dan dat onlangs omgeslagen schip met zijn vijfhonderd drenkelingen. Hoe gaat zo’n laatste uur als je weet dat je einde nabij is? Ga je biechten bij de anderen? Lijkt me leuk dat je vertelt dat je ooit een totale minkukel was die in de slechtlopende handel van gerecyclede klerenhangers zat, maar dat je in de Haagse coronapaniek schaamteloos geprofiteerd hebt van de chaos. Domweg omdat je stiefmoeder Guusje ter Horst is. Deze PvdA-tycoon en oud-minister heeft een paar louche telefoontjes met belangrijke politieke sleutelfiguren voor je gepleegd. Daarna kreeg je bijna dertig miljoen gestort. Voor beademingsapparatuur. Later mocht je ook nog voor 17,5 miljoen aan rotte mondkapjes uit China halen. Oh ja, je papa is een gerespecteerd gynaecoloog en hij heeft voor jou ook nog wat belletjes met politieke vriendjes gepleegd. Dus niet alleen stiefmama, maar ook papa kende de Haagse geitenpaadjes. Je lotgenoten in je zinkende schip zullen je niet geloven. Domweg omdat Nederland geen Italië is. En zeker geen Sicilië. Guusje ter Horst is een betrouwbare linkse politica, die echt niet ging regelen dat een of andere mislukte klerenhangerjoker dertig miljoen op zijn lege rekening gestort kreeg. Er was toen paniek in Den Haag, maar de uilskuikens op het ministerie gaven niet zomaar miljoenen aan een oelewapper. Niemand gelooft je. Je stamelt tegen je lotgenoten dat het echt gebeurd is en refereert nog even aan Sywert, Bernd en Camille. Daarna vertel je dat ene meneer Kroymans, de importeur van Gooise hufterauto’s, in die tijd 35 miljoen gepakt heeft en dat er duizenden andere Nederlandse cowboys het overvolle rampenfonds hebben leeggeroofd. Dan schreeuw je als een hardleerse Dennis Wiersma dat jij nooit hebt geroepen dat je het ‘om niet’ deed en dat het van je stiefmoeder louter liefde was. Dat dit het Haagse wereldje is, links lullende politici die alleen maar druk zijn met hun toekomstige burgemeestersbaantjes en andere veilige schnabbeltjes. Plus de zaken van hun mislukte kinderen en stiefkinderen natuurlijk.  De anderen kijken je ongelovig aan terwijl ze zien dat jullie nog voor een paar minuten lucht hebben. Iemand stamelt dat hij Napels proeft. Palermo! Cosa Nostra.  Mijn vrienden en ik vragen ons af hoe dat sterven precies gaat als de lucht op is. Raak je bewusteloos? Dan valt het dus wel mee. Of word je benauwd als een coronapatiënt? Ik weet uit ervaring dat dat geen pretje is. En velen met mij. Inmiddels is de zaak opgelost. De capsule is geïmplodeerd. Er is bij de Titanic een ‘puinveld’ gevonden. Wij besluiten om met onze onderzeeër dat puinveld te gaan bekijken. Zomaar voor de lol. Toch weer een doel in ons leven.</p>]]></description>
      <guid>https://nrc.nl/nieuws/2023/06/24/kolerehangers-a4168044</guid>
      <pubDate>Sat, 24 Jun 2023 05:59:26 +00:00</pubDate>
    </item>
    <item>
      <title><![CDATA[Bloomingdale]]></title>
      <description><![CDATA[<p>Donderdagavond was er een meneer uit Bloemendaal op de tv en die probeerde uit te leggen dat ze best wel vluchtelingen in hun reservaat willen opvangen, maar dat die sloebers wel aan bepaalde criteria moeten voldoen. Zoals? Geen jongeren, wel suffe stelletjes en dan het liefst echtparen met een Tesla, een golfvaardigheidsbewijs en een speelse labradoodle in een elektrische bakfiets. Dan is er geen enkel bezwaar. Sterker nog dan wilden ze er wel meer dan 30. Misschien wel 35.  De man lulde zich zorgvuldig vast in zijn eigen zompige argumentenmoeras, maar keek aan het eind triomfantelijk alsof hij de tamme discussie glorieus gewonnen had. Ik hou van dat soort volk dat glimmend van geluk het eigen graf in kukelt. Volgens mij is dat hele dorp zo. Ik vrees dat hij na afloop overladen is met veel felicitatie-appjes van blije dorpsgenoten.   Niet veel later meldde een alleszins redelijke burgemeester  dat er gewoon vluchtelingen komen, hoewel er misschien nog een paar fossiele inwoners gaan proberen om hun komst via de rechtbank tegen te houden. Ze gaan zich beroepen op een wetje uit de tijd dat ons koningshuis nog plunderend, moordend en slavendrijvend onze koloniën leeg trok. Er zijn ongetwijfeld advocaten die dat een gezellig liberaal klusje vinden en daar graag hun implantaten in zetten. Maar neemt u van mij aan: binnen twee maanden maaien de vluchtelingen de Bloemendaalse gazonnetjes, laten zij twee keer per dag de honden uit en krijten zij de lijnen bij alle zeven hockeyclubs in het dorp. Ook een vurige relatie tussen een gescheiden botoxteefje en een viriele Tunesiër van twintig jaar jonger sluit ik niet uit. Misschien wordt dat wel een trend. Dat je naast je drukke zakenman, die toch nooit thuis is, een Ghanese toyboy hebt. Dwangarbeid en  zweepslagen met de dood tot gevolg waren niet kies Maar nou toch even dat verhaal van dat koningshuis van ons. Is er iemand verbaasd dat de voorouders van Willy zo hebben lopen roven? Nee toch. En niemand neemt hem dat kwalijk. Ik begrijp dat hij op 1 juli zijn excuus gaat aanbieden. Mijn tip is dat hij daar een beetje de tijd voor neemt. En dat hij goed oefent zodat hij niet weer verschrikkelijk voor joker staat als in 2020 in Indonesië. En misschien is het leuk als hij wat familiekapitaal terugstort. Aan wie?  Dat is het probleem. Niemand weet aan wie, dus doen we het maar niet. Maar hij moet niet raar opkijken als zijn jongste dochter Ariane op een dag tegen haar vader zegt dat het stuur van de speedboot plakt. En dat hij haar dan moet uitleggen dat dat komt omdat het bootje met oud geld betaald is. En daar kleeft het een en ander aan. Wel weer grappig dat we deze week afdankertje Jan Peter naar de uitvaart van Berlusconi hebben gestuurd. Ik zag hem in dat rouwregister krabbelen. Iets over de VOC-mentaliteit van Silvio? Het was een van Balkenende zijn stokpaardjes. In 2006 begon hij daarover tegen Femke Halsema. Hij wist dat er ook bezwaren waren tegen die mentaliteit.  Die dwangarbeid en die zweepslagen met de dood tot gevolg waren niet kies, maar onze vroegere CDA-premier vond dat leeg graaien van zo’n kolonie ook wel weer mooi. Fantastisch dat dat nu allemaal samenvalt. De VOC, de koloniën, de handel van ons koningshuis. Ze zaten zelfs diep in de opium. Misschien krijgt Masmeijer alsnog een lintje. En Taghi gratie.  Zal Jan Peter in de Dom van Milaan de dienstdoende bisschop goed verstaan hebben? Heeft de geestelijke het over de beruchte bunga-bungafeestjes van Berlusconi gehad? Over de meisjes van dertien? Of was de bisschop dat vergeten? Misschien heeft hij als zoete herinnering voor de vrienden van Silvio een meisjeskoor laten zingen. Alles valt samen. VOC, Balkenende en Halsema. Femke heeft deze week gedreigd het Amsterdamse Studenten Corps te sluiten als ze een bepaald onderzoek niet openbaar maken.  Als ze dat doet komt Bloemendaal echt in opstand en wordt die gemeente samen met Overveen en Aerdenhout de aparte republiek Bloomingdale. En wie die enclave gaat leiden? Boris Johnson natuurlijk. Boris for President.  
		Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen</p>]]></description>
      <guid>https://nrc.nl/nieuws/2023/06/16/bloomingdale-a4167424</guid>
      <pubDate>Fri, 16 Jun 2023 05:59:26 +00:00</pubDate>
    </item>
    <item>
      <title><![CDATA[Volmaakt gelukkig]]></title>
      <description><![CDATA[<p>In mijn vaste supermarkt kwam ik gisterochtend een oude, stevig dementerende collega tegen. Een artiest. Hij vroeg of ik hem kende en somde vervolgens al zijn successen op. Een klein rijtje. Volgens hemzelf vergat hij een paar hoogtepunten. Volgens mij niet. Daarna dacht hij mij ook ergens van te kennen. Ik zei dat ik geen idee had waarvan dat zou kunnen zijn. Hij ook niet.  Terwijl ik mijn mandje verder vulde sprak hij een andere klant aan met exact hetzelfde riedeltje. Weer vergat hij volgens hem een paar van zijn eigen successen. De situatie ontroerde me en al wandelend naar huis fantaseerde ik over een toekomstige supermarkt over dertig jaar, in 2053 dus, en dat daar allerlei voormalige beroemdheden met brokkelende breinen klanten mogen aanklampen met de vraag of die klant nog weet wie hij of zij is.  Opeens zie ik een verwarde Glennis Grace die beweert dat ze Whitney Houston is, terwijl jij dacht dat zij een levenslang supermarktverbod had. Of een breekbare Frank Masmeijer die met een geopende zak bloem staat te beweren dat het onversneden Colombiaans spul is, terwijl alleen Thierry geïnteresseerd toekijkt. Of een nog steeds glad pratende Mark Rutte, die aan een oude dame zijn collectie boetekleden toont. „Die met die scheuren droeg ik steevast na ieder Groningendebat, die verkleurde lap hing altijd buiten aan de droogmolen en die droeg ik dan na een middagje klessebessen over de Toeslagenaffaire. Waarom die buiten hing? Omdat-ie uit huis was geplaatst.” Hier moet de oude Mark dan zelf smakelijk om lachen. Daarna toont hij nog een boerka die hij na ieder asieldebat droeg en een boerenkiel. „Van zuiver stikstof”, grapt de oud-premier. Niemand lacht.  Bij de roddelbladen staat waarschijnlijk een in zichzelf mompelende Gordon, die maar niet begrijpt dat hij niet in een van de blaadjes staat. „En Eloise wel”, schampert hij tegen Thijs Römer, die in een Tina staat te bladeren. Iedereen hoort ondertussen de laaiende ruzie in het kantoortje tussen de bejaarde Matthijs van Nieuwkerk en een schreeuwende Dennis Wiersma. Het gaat erom wie volgens hen de baas is van deze winkel.  „Ik”, roept de 101-jarige Johan Remkes en steekt een sigaret op. Ondertussen scharrelen er wat Belgische corpsballen rond. Zij zoeken onder de stellingen naar muizenlijkjes en rattenkadavers. Met bleekwater en gebruikte tampons wordt daar een gezellige cocktail van gemaakt. Voor een huisfeestje. Voormalig topadvocaat Bram Moszkowicz ziet net als zijn collega’s Peter Plasman en het zorgvuldig formulerende echtpaar Knoops voorlopig niets strafbaars. Ondertussen staat Wouter Koolmees als levend standbeeld doodstil in een hoek van de winkel.  Op zijn buik een bordje met de tekst: ik ben de NS! Zelf ben ik 99 en moet voortdurend aan iedereen uitleggen dat ik in mijn werkzame leven geen podcast had en ook geen eigen talkshow.  „Maar iedereen had toen toch een eigen talkshow en een podcast? Waarom u dan niet?” Geen idee.  Dan vraagt een kind of het waar is dat Max Verstappen aan het eind van zijn carrière alleen nog aan de Formule 1 meedeed als hij achteruit mocht rijden. En of we ooit een monarchie waren?  Dan vertelt Mark Rutte trots aan iedereen dat hij uiteindelijk nooit is afgetreden. Wel afgezet. In 2043. Hardhandig. Door de nazaten van Caroline van der Plas, die zijn getreuzel beu waren. Dat afzetten vond hij trouwens hartstikke gaaf.  Opeens passeert een nog best wel fitte Sywert (62) met zeven overvolle winkelwagens. Hij graait als een gek in de schappen en schreeuwt: „Alles is gratis. De winkelier is een idealist en doet het voor niks!”  Terug naar gisterochtend. Na de supermarkt dronk ik koffie in mijn stamcafé. Voor ik het wist stond ook de dementerende artiest aan de toog. Hij vroeg aan een vaste dronkenlap of hij hem nog kende. Die had geen idee wie hij was. Hoe hij heette? De oude man  keek heel lang en heel aarzelend voor zich uit en zei toen: „Weet je dat ik het zelf ook niet meer weet!”  Op dat moment was ik volmaakt gelukkig. 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2023/06/10/volmaakt-gelukkig-a4166828</guid>
      <pubDate>Sat, 10 Jun 2023 05:59:26 +00:00</pubDate>
    </item>
    <item>
      <title><![CDATA[Reuzegummers]]></title>
      <description><![CDATA[<p>Nadat Jumbo al gestopt was met het sponsoren van Frits van Eerd moet nu ook Max Verstappen eraan geloven. En de wielrenners. De Veghelse geldkraan gaat dicht. Volgens een deskundige maakt het voor Max niks uit. Het scheelt een sticker op zijn helm, maar er staan honderden bedrijven in de rij om voor een godsvermogen een plakplaatje met hun logo op de coureur achter te laten.  Misschien iets voor KLM. Die schijnen na ouderwets Hollands sjoemelen met de coronasteun nog wel wat in kas te hebben. KLM ontkent overigens alle aantijgingen, maar wil onze Sywert wel als commissaris benoemen. Jumbo stopt niet alleen met het steunen van Max, maar ook met de Grand Prix van Zandvoort. Dat is op dat stikstofcircuit van onze nationale huisjesmelker prins Bernhard. Die gaat dat suffe autoracen echt niet uit eigen zak betalen, dus gaat voor half Amsterdam de huur omhoog. Daardoor zullen velen hun woning niet meer kunnen betalen en die zien we binnenkort met een Daklozenkrant voor de Jumbo staan.  Ik schrijf dit stukje in België, waar ik dit weekend een Vlaamse tournee van een aantal weken afsluit. Ik speelde in de ronduit gezellige studentenstad Leuven toen de definitieve uitspraak van de rechtbank tegen de leden van de inmiddels opgeheven studentenvereniging Reuzegom bekend werd.  De achttien studenten kwamen goed weg met 400 euro en 300 uur werkstraf. Ze hadden in 2018 de jonge student Sanda Dia vermoord door hem zoute visolie met daarin een gemalen levende muis te laten drinken. Hij moest daarmee, terwijl hij uren in een kuil gevuld met ijskoud water stond, een zojuist verorberde levende goudvis wegspoelen. De jongen overleefde het niet. De sadistische studentjes ruimden alles op en hebben alle foto’s en filmpjes van hun telefoons gewist. Ze worden dan ook al ‘reuzegummers’ genoemd. Ze mochten van hun juridische adviseurs geen excuusbrief naar de ouders van Dia sturen. Dan zouden ze namelijk schuld bekennen. En dat is dom na zo’n klusje.  Het woord ‘vermoord’ in dit stukje is door mij gekozen. Ik kon namelijk geen ander woord vinden. Mijn woordenschat is beperkt omdat ik nooit gestudeerd heb. Het gewiekste advocatentuig van de studentjes vond wel allerlei zachte bewoordingen voor de gruweldaden van deze jolige ontgroeners. De rechtbank gaf de jongens na jarenlang juridisch geharrewar over komma’s en punten de geringe taakstraf en de summiere boete, die niet op hun strafblad komen.  Een overwinning van de topadvocaten. Inmiddels heeft de populaire Vlaamse YouTuber Acid via een filmpje een vijftal namen van de jongens bekendgemaakt. Domweg omdat hij het klassenjustitie vindt. Een regelrechte schande dat deze zoontjes van de Vlaamse elite hiermee wegkomen.  Het inmiddels door YouTube verwijderde filmpje gonst nog steeds over het Belgische internet. Een advocaat van een van de daders is laaiend en vraagt zich af waar deze heksenjacht voor nodig is. Of we zelf voor rechter moeten gaan spelen en ervoor gaan zorgen dat de jongens hun hele leven achtervolgd worden? Interessante vraag. Zo reageren is een wezenlijk onderdeel van deze topadvocaat zijn werk.  Zoals ik me afvraag of je als advocaat in deze verdrietige zaak de totale juridische trukendoos moet opentrekken waarna de rechter niet anders kan dan mild vonnissen. Het gaat in dit geval niet om ‘bellen op de brommer’, maar om een urenlange martelpartij door jongens die alles na afloop heel geraffineerd Spic &amp; Span gewist hebben. Misschien is opruimen een idee voor een goeie taakstraf.  Acid kreeg een publicatieverbod van een week, maar hij heeft al aangekondigd dat hij daarna los gaat. En ik voel hier aan alles dat België er klaar voor is. Vergeleken met deze zaak was ons Voice-schandaal kinderspel.  Maar het gaat dan ook over meer dan een uit de hand gelopen ontgroening. Iets met recht en krom? Ik vrees dat deze topadvocaten in eerste instantie heel tevreden over zichzelf zijn, maar dat hun cliënten daar op de lange duur toch anders over denken. En helemaal als ze met zijn achttienen met hun Daklozengazet bij de Delhaize staan.</p>]]></description>
      <guid>https://nrc.nl/nieuws/2023/06/02/reuzegummers-a4166266</guid>
      <pubDate>Fri, 2 Jun 2023 05:59:26 +00:00</pubDate>
    </item>
    <item>
      <title><![CDATA[Hup Sigrid!]]></title>
      <description><![CDATA[<p>Of ik Kaag wel eens bedreig? Dagelijks. Daar begin ik elke ochtend mee. Heks. Kuthoer. Takkentrol. En het helpt. Ze gaat er binnenkort mee stoppen. Op aanraden van haar bange kinderen. Heerlijk om te lezen dat ik magistraal heb gewonnen.   Nu Mark en Wopke nog even bang maken. Wopke is makkelijk. Je zegt gewoon dat je weet waar hij woont, waar zijn kinderen op school zitten en hoeveel zwart geld hij nog op de Maagdeneilanden heeft staan. Dat laatste weet ik niet zeker, maar dat heet dreigbluf. Mark is ingewikkelder. Die heeft niemand die je pijn kan doen of doodmaken. Je kan hem hooguit zeggen dat je weet waar zijn honderd jaar oude Saab staat. Maar of dat helpt? Zal Wopke trouwens vertrekken als Sigrid ermee nokt? Uit solidariteit. Misschien komt het hem wel goed uit. Waarschijnlijk staat hij al heel lang te dralen bij de nooduitgang van het zinkende CDA-schip. Want wil hij na de volgende verkiezingen tussen de splinters zitten? Nee toch? Op een rijtje met Thierry en Gideon. Als die de volgende Kamer nog halen. Waarom ik Kaag bedreig? Ja, ik verveel me en ik wil wat om handen hebben. Daarbij vind ik het gewoon leuk. Lekker laf en anoniem. Past goed bij mijn karakter. Ik gooi ook met digitaal rot fruit in de voetbalwereld. Ik heb inmiddels Van Nistelrooij weg gekregen bij PSV. En Slot heb ik dusdanig bang gemaakt dat hij gekozen heeft om bij Feyenoord te blijven. Nu loop ik natuurlijk weer kans dat ik de harde kern van Tottenham Hotspur achter me aan krijg.  Hoe het afloopt? Misschien komen de trekkers weer  Verder heb ik aan de Alkmaarse capuchonnetjes laten weten dat ik die  Knollsy een seizoenkaart voor AZ heb gegeven. Gewoon voor de gezelligheid. Hij is die beer van West Ham United die het in zijn eentje opnam tegen de Noord-Hollandse hoodies. En Edwin van der Sar van Ajax kan binnenkort ook op wat bedreigingen rekenen. Een rotseizoen en dan mag je als supporter je gang gaan. Dat heet clubliefde toch? En we kunnen los op Eric van der Burg. Want de spreidingswet komt eraan. Ook andere gemeenten dan Ter Apel moeten vluchtelingen gaan opnemen. Zelfs de VVD is om. Ik heb zin in die beelden zoals laatst bij Jinek toen Jaïr Ferwerda in Aerdenhout ging vragen wat de bewoners daar met hun quotum van twintig vluchtelingen gingen doen. Klassieke hockeykakkers die in hun lommerrijke laantjes stonden te kwispelen dat ze niet tegen asielzoekers waren, maar... En dan kreeg je geneuzel over procedures en dat het ze opgedrongen was. Schaamteloos corpsballengekwebbel. Heerlijk hoe ze een camera wilden weigeren. Het was gulzig smullen voor de cabaretier en columnist.  Sommige mensen hoef je niet belachelijk te maken, maar die doen het zelf. Geheel vrijwillig in een rood windjack. Goede tongval, juiste arrogante blik. Heerlijk. Hoge heggen, brede lanen, grote garages, plek zat. Maar de kakkers hebben gewoon geen zin. Bang voor rommel. Ze vertrouwen ze niet. Vluchtelingen stelen, plassen wild, verkrachten en rijden zwart. Dat zegt de Aerdenhoutse elite niet, maar dat denken ze wel. En dat levert zulke heerlijke televisie op. De racist die zegt dat hij geen racist is. Ik verheug me zo op de komende weken. Want het zijn natuurlijk niet alleen de rijken die gaan sputteren. Heel Nederland gaat mokken.  Maar, we weten het: ze moeten verdeeld. Ter Apel kan het in zijn eentje niet meer aan.  Hoe het afloopt? Geen idee. Misschien gaan we weer met zijn allen dreigen. Of komen de trekkers weer uit de schuren en worden alle snelwegen geblokkeerd. Misschien gaat de vlag nu een tijdje dwars in plaats van ondersteboven.  Wat ik hoop? Dat Kaag niet zwicht. Dat ze blijft. Fier en rechtop. Terwijl ik haar angst en die van haar kinderen heel goed begrijp. Maar toch hoop ik dat de kiezer wint. De democratie dus. Dat we elkaar een keer in de vier jaar zeggen wat we gaan doen. Gewoon zoals het ooit was afgesproken. Als Kaag blijft dans ik op tafel!</p>]]></description>
      <guid>https://nrc.nl/nieuws/2023/05/26/hup-sigrid-a4165734</guid>
      <pubDate>Fri, 26 May 2023 05:59:27 +00:00</pubDate>
    </item>
    <item>
      <title><![CDATA[Zielige rokers]]></title>
      <description><![CDATA[<p>Feyenoord kampioen. En terecht. Op alle fronten de beste club van dit seizoen. Zelden heb ik zoveel uitbundigheid gezien als afgelopen weekend. Eerst de gulzige voorpret van de Rotterdammers, toen de hoogmis in de Kuip en daarna de maandagse euforie op de Coolsingel.  En er is niks gesloopt. Er werd gelachen, gehuild, gezongen, gefeest. Ik weet niet of de Romeinen de beelden hebben meegekregen van de Rotterdamse supporters in de fontein op het Hofplein, maar ik denk dat ze gedacht hebben: zo kan het dus ook.  De spelers met die schaal, de trotse trainer met zijn gulle dank aan het legioen, de blije burgemeester en de onvermijdelijke Lee Towers met zijn ‘You never walk alone’. Ik zag hem later weg stiefelen met zijn rollator en dacht: die loopt inderdaad niet meer alleen.  Een aantal van mijn Rotterdamse vrienden was bij het kampioenspotje in de Kuip en stuurde mij de meest uitbundige filmpjes. Ook om te pesten. Of ik Amsterdams jaloers was? Geen seconde. Feyenoord is gewoon de meer dan terechte kampioen. Nogmaals: op alle fronten. Maar het kan dus nog. Een feestje zonder moord en brand. Een feestje zonder gesneuvelde abri’s, geplunderde winkels en in elkaar geslagen agenten. Een feestje met meer dan honderdduizend mensen bij elkaar. Met een biertje. Volgens mij was voetbal ooit zo bedoeld. Een herfst en een winter lang voetballen en in de lente kijken wie de meeste punten bij elkaar gesprokkeld heeft. En de winnaar viert feest, krijgt de meeste poen en mag Europa in. Geweldig toch?   Vlak voor dit kampioenschap waren er nog wat Groningers met rookbommen in de weer. Gitzwarte rook. De wedstrijd werd gestaakt en iedereen vertrok chagrijnig naar huis. De wedstrijd is inmiddels net zo chagrijnig uitgespeeld. Het aardige was: dat staken interesseerde niemand meer. Het was feest in Rotterdam. Donderdag ging het mis in Alkmaar. Ik zag op een filmpje een paar honderd capuchonnetjes door een hek breken om de aanhang van West Ham United in elkaar te gaan timmeren. Volgens mij waren het uitsluitend pubers die hard moesten rennen omdat ze anders te laat thuis kwamen en er ouders met een huisarrest zwaaiden. Terwijl ik ze stoer zag doen vond ik ze vooral zielig. Ik dacht aan Rotterdam. Aan het feest. Aan hoe het ook kan. Geen rellen, geen gewonden, niks. Wat we moeten? Niet meer bang zijn voor hooligans. We moeten ze uitlachen. Sneu vinden. Net zoals je een zacht medelijden hebt met rokers voor een kantoorgebouw. Ach gossie, denk ik altijd als ik zie hoe ze de longkanker uit hun staafjes staan te trekken. Volgens mij moet voetbal weer gewoon leuk zijn. En we gaan ook geen spelers meer bedreigen die van clubje wisselen. Dat deed Cruijffie zelfs. Ooit ben ik als zestienjarige bij Ajax begonnen op de F-side dat toen nog gewoon Vak F heette. Daar werden we na een weekend bonje toegesproken door meneer Jaap van Praag, de vader van Michael. Hij dreigde de jongenskaartjes van vijftig cent af te schaffen als we weer gingen kloten. Er werd steeds vaker gevochten. Ik had er gauw genoeg van en vertrok naar een gewone mensentribune. Geen zin in gedoe.  En nu vijftig jaar later zit ik nog steeds op die tribune. Nooit geknokt, nooit gevochten, nooit iets over Joden gezongen. Gewoon met mijn zoon en mijn broer en mijn neef. Voetbal kijken en het leuk hebben. Of bloedchagrijnig naar huis gaan omdat het niet loopt. Zoals afgelopen jaar. Dat hoort erbij. Vijfendertig jaar geleden reed ik met een oude, zacht dementerende dame langs De Meer, het voormalige Ajax-stadion waar opgestapelde zeecontainers grote muren vormden. De dame vroeg waarom dat was. Ik legde haar uit dat ze dat deden om rivaliserende supporters uit elkaar te houden. Anders gingen ze vechten. De dame keek me ongelovig aan en vroeg me om het nog een keer te herhalen. Daarna lachte ze en fluisterde: „Je bent gek!” Ik moet hier zo vaak aan denken. Mijn moeder had gelijk.</p>]]></description>
      <guid>https://nrc.nl/nieuws/2023/05/20/zielige-rokers-a4165128</guid>
      <pubDate>Sat, 20 May 2023 05:59:28 +00:00</pubDate>
    </item>
    <item>
      <title><![CDATA[I will survive]]></title>
      <description><![CDATA[<p>Toen Cornald Maas en Jan Smit me onlangs vroegen wat ik volgend jaar na mijn laatste cabaretvoorstelling ga doen, vertelde ik aan de deskundige heren dat ik een mooie solo hoop te krijgen bij het Scapino Ballet. En als dat ambitieuze dansgezelschap me niet wil ga ik praten met het Concertgebouworkest. Ik wil daar concertmeester worden. Terwijl ik ook in gesprek ben met Edwin van der Sar en Klaas-Jan Huntelaar van Ajax omdat die club na het afgelopen rampseizoen smacht naar een behendig scorende spits.   „Misschien kom je bij Daley Blind in het team”, opperde Jan Smit, „die is door Ajax inmiddels teruggevraagd. Net als Sjakie Swart, Klaas Nuninga en Wesley Sneijder.” Dat wordt komend seizoen inderdaad sidderen voor de tegenstanders. Ik vroeg hoe Jan &amp; Cornald aan het opmerkelijke duo Mia &amp; Dion waren gekomen. Dat bleek vooral het werk van de onoverwinnelijke Duncan Lau-rence te zijn geweest. Die had de keus gemaakt. Dion kende hij als pizzakoerier en Mia zat bij zijn supermarkt achter de babbelkassa. En toen dacht hij: die twee lijken mij een leuk duo. Jong, energiek en enthousiast. En dat is dan typisch Duncan. Die gaat met zo’n duo experimenteren. Hij heeft eerst een liedje laten schrijven door zijn laptop. Inderdaad: kunstmatige intelligentie. Zijn winnende nummertje van vorig jaar erin gegooid en aan de harde schrijf gevraagd om weer zoiets te maken.  Alleen was hij vergeten om de goede toonhoogte aan te vinken. Beginnersfout. Het was voor die laptop ook zijn eerste songfestival. Maar dat is nog redelijk op tijd hersteld. Toen het optreden toch wel wat donker en gereformeerd bleek heeft hij met zijn team het setje op een draaischijf gezet.  Team? Ja, om het duo dwarrelden een stuk of veertig specialisten. Nagellakconsulenten, oogschaduwmengers, kledingadviseurs, fanatieke diëtisten, veganistische koks, havermelkcontroleurs, schoenvetermeters, emoties sturende psychologen, doodgewone productiemedewerkers, geluidsjojo’s, lichtfreaks, camerafetisjisten plus een hele ploeg onvermijdelijke omroepbobo’s met een pasje om de nek.  En Duncan was na afloop tevreden. Net als Cornald &amp; Jan, die het inmiddels wel een beetje hebben gehad met die stuurlui die allemaal vanaf de wal staan te schreeuwen dat het slecht was.  Wat ik ervan vond? Ik zei dat ik het niet gezien had. Dat leek me een veilig antwoord. Toen vroegen ze of het gerucht waar is dat ik volgend jaar ook naar SBS ga. Ook? Ja, ik was in hun ogen nog de enige gelovige uit de linkse kerk die niet gezwicht is voor het grote geld van ome John de Mol. Opeens zag ik mijzelf bij SBS in een docusoap waarin ik samen met mijn vrouw in een ziekenhuis een dokter bezoek.   En dat die dokter mij dan vertelt dat ik nog maar twee maanden te leven heb, waarna ze vervolgens de kijkers feliciteert met het feit dat ze binnenkort van me af zijn.  En toen fluisterde Cornald of ik mijn dans-, viool- en voetbalplannen nog even in de ijskast wilde zetten en of ik volgend jaar mee zou willen doen aan het Eurovisie Songfestival. „Ik kan niet zingen”, sprak ik bescheiden. „Geeft niks”, lachte Jan, „we pakken uit de verkleedkist van koning Charles wat maffe jasjes, broeken, hoeden en petten, je krijgt een scepter en een zilveren bal in je handen, je komt het podium op in een gouden koets die getrokken wordt door negentig bronstige matrozen en op je broekspijp borduren we een konijntje als herinnering aan Flappie. Dat had die maffe Camilla ook. Die had haar asielhondjes op haar jurk laten afbeelden. En op haar slipje de beeltenis van Diana, maar dat is geheim.  Verder staat er steeds een bisschop met de tekst voor je neus en die zing je zo spontaan mogelijk. Harde beats en de basis is ‘I will survive!’”  Ik dacht aan Vincent van Gogh, die in de laatste zeventig dagen van zijn leven zeventig kleurrijke schilderijen maakte en zichzelf daarna doodschoot.  Daarna zei ik tegen Cornald &amp; Jan: „Ik doe het!” Er klonk een grommend applaus door Hilversum.   
		Nieuwsbrief
		NRC Boeken
	 
		Het laatste boekennieuws met onze recensies, de interessantste artikelen en interviews</p>]]></description>
      <guid>https://nrc.nl/nieuws/2023/05/13/i-will-survive-a4164599</guid>
      <pubDate>Sat, 13 May 2023 05:59:28 +00:00</pubDate>
    </item>
    <item>
      <title><![CDATA[President in nood]]></title>
      <description><![CDATA[<p>Veel verstand van oorlog voeren heb ik niet, maar begrijp ik nou dat de Russen boos zijn omdat Poetin deze week bijna een drone op zijn kop kreeg? Was dat tegen de internationale spelregels? Dus Vladimir mag in Oekraïne alles kapotgooien. Kinderziekenhuizen, woonwijken, kerncentrales en vooral heel veel onschuldige mensen. Maar als er een raketje zijn kant op komt dan gaat meneer piepen. Wat een watje. En wat godvergeten geestig dat het doodgooien van een van de smerigste moordenaars van deze tijd als grensoverschrijdend wordt gezien.  Nog grappiger? Die Caroline van die boerenpartij die afgelopen donderdag Zelensky uit de weg ging omdat hij onze dodenherdenking verstoorde. Plus de journalist van een of ander Nederlands sufferdje (ik gok SBS) die aan Zelensky vroeg wat hij ervan vond dat Van der Plas zijn toespraak gemist had. Dus de man die meer reist dan paus Johannes-Paulus II ooit deed en alleen maar om de totale afslachting van zijn volk te voorkomen wordt serieus gevraagd of de afwezigheid van Caroline van der Plas hem raakt. Caroline die, als ze aan haar kiezers vraagt om de ondersteboven gehangen vlaggen te strijken, ziet dat bijna alle boerinnen met een strijkbout in de vlaggenmast klimmen. Zelfs Rutte schaamde zich dood voor deze schoolkrantjournalist. En we weten allemaal: Mark schaamt zich bijna nergens voor. Zelensky had geen beter moment kunnen kiezen dan deze vierde mei. Prachtig toch als juist op die dag iemand uit de praktijk even langs fietst. Een president in nood. Een man wiens land getroffen is door een bloedige oorlog en die dringend hulp nodig heeft. Omdat de nood steeds hoger wordt en de schappen in de supermarkten leeg zijn.  Maar dat zijn de onze ook. Tenminste die bij Appie. Daar staakte het grondpersoneel. Heerlijk. De medewerkers van de distributiecentra willen ook wat uit de overvolle honingpot, die Ahold te danken heeft aan het zeer succesvolle coronavirus. Zal de hoogste baas van Ahold, de man die jaarlijks 6,5 miljoen vangt, persoonlijk met die magazijntypes onderhandelen? Of besteedt hij dat uit omdat het schaamrood anders van zijn bolle wangen druipt? Het lijkt mij ingewikkeld praten met zo’n volle mond. En hij kan ook niet tegen die vakbondshesjes zeggen dat het geld er helaas niet is. Maandag ronden ze af en je mag alleen maar hopen dat de stakers hun poot nog even goed stijf houden. Nog een paar procent extra. En dan? Op naar de Jumbo! Daar heeft de vroegere ceo zijn zwembad gevuld met briefjes van vijfhonderd. Dus gauw die duikplank op. Wat ik als distributiemedewerker van de Appie met het extra geld zou doen? Ik zou het investeren in de website van Pierre The Affiliate. Waarom? Omdat geld niet gelukkig maakt en je het daarom maar beter kwijt kan zijn. Het geeft alleen maar ellende. Wie Pierre The Affiliate is? Een financiële internetgluiperd die domme mensen via TikTok veel geld belooft. Hoe? Dat antwoord krijg je pas als je hem eerst wat geld overmaakt. Hij wil dan ook meteen al je creditcardgegevens.  Pierre lokt je in een paar behendige filmpjes met een schitterend soort steenkolenengels naar zijn website. Mijn zoon tipte mij. Waarom? Omdat Pierre The Affiliate namelijk de mondkapjescrimineel Camille van Gestel is. De partner in crime van onze Sywert en Bernd Damme. Camille is wel eerlijker geworden. In zijn mondkapjestijd loog hij samen met die twee anderen alles aan elkaar, maar nu presenteert hij zich openlijk als smerige oplichter. Hij geeft het eigenlijk gewoon toe dat hij zijn klanten probeert te naaien. Openlijk geld uit domme mensen trekken. Ik vind het altijd weer knap. Een vriend van mij zat maandag in de Ziggo Dome een uurtje te luisteren naar de tegeltjeswijsheden van Barack Obama en zei na afloop, net als de rest van de andere 14.000 mensen, dat het de 600 euro meer dan waard was geweest. Zo inspirerend die Barack. Zijn conclusie van dit uurtje waar Obama een miljoen aan overhoudt? Hij wordt ook president. Maar dan in geldnood. 
		Nieuwsbrief
		NRC Cultuurgids
	 
		Wat moet je deze week zien, horen of luisteren? Onze redacteuren recenseren en tippen</p>]]></description>
      <guid>https://nrc.nl/nieuws/2023/05/06/president-in-nood-a4163926</guid>
      <pubDate>Sat, 6 May 2023 05:59:28 +00:00</pubDate>
    </item>
    <item>
      <title><![CDATA[Afvoerputjestelevisie]]></title>
      <description><![CDATA[<p>Het lijkt mij een interessante ontmoeting aan de hemelpoort: Paul van Vliet en Jerry Springer. De een was de fijnzinnige cabaretier met goed verzorgde theatershows, terwijl de ander uitblonk in een soort van losgeslagen tokkietv, waarin allerhande ongeletterde aso’s en doorgesnoven hooligans elkaar jarenlang enthousiast op de bek timmerden. Treurig? Ja. Maar soms gewoon lekker als je een beetje brak op de bank lag. Over televisie gesproken: afgelopen woensdagavond zat ik bij Op1 om te praten over Paul van Vliet, een van mijn meest beminnelijke collega’s met wie ik een goede veertig jaar bevriend ben geweest. Er zijn weinig mensen die dat stukje in Op1 gezien hebben. En terecht. Misschien had u ingeschakeld, maar bent u na de eerste twee onderwerpen in deze brave mompelshow in een bodemloze slaap gevallen. Of krijsend gaan zappen. Dat kan natuurlijk ook.  Ik weet niet of het aan de saaie vragen of aan de nog slomere antwoorden lag, maar het was ploeteren voor alle partijen. Het ging eerst heel braaf over elektrieke auto’s en daarna mocht de burgemeester van Utrecht vertellen over haar dienstreisje naar Oekraïne. Ze was daar geweest om mee te denken over de wederopbouw van dat land. De oorlogsschade moet daar namelijk snel hersteld worden, anders hebben de Russen binnenkort niks meer om te bombarderen.  Ondertussen vroeg ik me af waarom Sharon Dijksma door Zelensky was uitgenodigd en niet de burgemeester van Appingedam. Dat is een van de zwaarst getroffen gemeenten in het Groninger aardbevingsgebied. Die had aan de Oekraïense president kunnen uitleggen hoe we dit soort zaken in Nederland aanpakken. Handen uit de mouwen, niet lullen maar poetsen, geen woorden maar daden. Van de schade in Groningen is niets meer te zien!  Zelensky zou daar dan tegenin gebracht hebben dat het in ons land anders ligt. Dat de Nederlandse Staat eerst schofterig veel aan dat gas verdiend had, dus dan is het makkelijk om de portemonnee te trekken en de rommel netjes op te ruimen.  Misschien moeten we volgende keer een trotse Rutte, een montere Vijlbrief en een glimmende Wiebes naar Kyiv sturen. Dat supertrio mag dan juichend uitleggen dat het herstellen van de schade een fluitje van een cent is en dat het klusje bij ons in een half jaartje geklaard was.  Maar nu zat de burgemeester van Utrecht er. Waarom zij? Geen idee! Over twee jaar wil ik graag horen wat er van de snode herstelplannen terecht is gekomen. Wat ik denk? Geen domme vragen stellen. Tijdens het interview had ik sowieso met iedereen te doen. Met de interviewers in wier oortjes voortdurend werd gekakeld. Met de gasten die vooral recht achter hun plakkertje moesten zitten en wier waterglaasjes doorlopend werden bijgevuld. En met de kijkers, die naar een soort crematoriumtelevisie moesten loeren.  Het begint al achter de schermen. Je wordt ontvangen in een kelder op het mediapark die doet denken aan de familiekamer van een hospice. Daar zit iedereen beschaafd te zwijgen tot het sein komt dat we gaan beginnen. En dan? Dan is het een uurtje beleefd en netjes en correct en keurig en slap en sloom prietpraten. Ik moest voortdurend op de binnenkant van mijn wang bijten om wakker te blijven. Mijn hoofd wilde steeds op de talkshowtafel gaan liggen. Even had ik de neiging om tegen die aardige Tijs van den Brink te zeggen: „Godverdomme Tijs, wat denk je zelf dat de Schepper vindt van dit soort kutavondjes?” Maar ik ben inmiddels volwassen. Ik puber niet meer en blaatte rustig mee. Ik zeg niet dat een of andere Jerry Springer dit programma moet opfrissen. Maar mag het ietsje meer zijn?  Ik kwam gebroken thuis en daar wachtte gelukkig een fantastische verrassing: de docusoap van Olcay Gulsen en Ruud de Wild. Afvoerputjestelevisie. IJdeltuitentreurigheid van het troebelste water. Huilend van het lachen hing ik op de bank. Ik geef toe dat het leedvermaak is. Maar het is lang geleden dat ik zo onbedaarlijk hard gelachen heb om stuitend amateurtoneel. Dit wordt de komende weken mijn redding in dit verder zinloze bestaan. 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2023/04/29/afvoerputjestelevisie-a4163332</guid>
      <pubDate>Sat, 29 Apr 2023 05:59:28 +00:00</pubDate>
    </item>
  </channel>
</rss>
