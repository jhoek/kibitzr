<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Koningshuizengeil]]></title>
      <description><![CDATA[<p>Dus als ik het goed begrijp had die Julio Iglesias ook op een van die draaikontstoelen van The Voice kunnen zitten. Voorlopig ontkent hij alles. Maar zuigen die twee vrouwen dat dan uit hun duim? Ik denk dat dat zuigen klopt, maar voor die duim kunnen we beter iets anders invullen. Ik heb daar in elk geval geen zin in. Zeker niet in de week waarin de misselijkmakende handelingen van de doodzieke Barendrechtse pedo Mels naar buiten kwamen. Met gedrogeerde kleine meisjes in een ranzig caravannetje. Waarom volg ik dit allemaal? Zoals de hooggeachte president van de VS die zijn middelvinger opsteekt naar een man die hem terecht uitschold voor ‘pedobeschermer’. Er zijn vrouwen die die ‘fuck you’-vinger van deze meneer goed kennen uit de tijd dat hij dik bevriend was met Jeffrey Epstein. Zij waren toen kansloze meisjes. Dat misbruik gebeurde toen niet in een luguber caravannetje, maar in mooie brede bedden op een prachtig Maagdeneiland. Ik volg al deze misdaden allemaal voor mijn werk, maar ik snak af en toe verschrikkelijk naar licht en lucht. En opeens werd ik afgelopen donderdag op mijn wenken bediend. Precies op het moment dat de stad Utrecht dacht dat de Derde Wereldoorlog was uitgebroken, las ik dat allerlei Europese landen troepen naar het bedreigde Groenland sturen en dat ons land daar één soldaat aan toevoegt. Hoeveel? Eén. Meteen wist ik het. Die ene soldaat? Dat moet Amalia worden. Die loopt stage bij Defensie en die doodenge Trump moet gepaaid worden. Wie kan dat beter doen dan een jong meisje. Of zal onze toekomstige koningin voor dit klusje inmiddels te oud zijn? Maar ik denk dat ze veel kan bereiken want Donald is koningshuizengeil. Vraag maar aan Charles en Camilla. Daarom mocht hij afgelopen juni tijdens de NAVO-top bij de ouders van Amalia slapen en hoefde hij niet in dat spuuglelijke Noordwijkse Huis ter Duin te tukken. Slimme zet van Schoof. Dat logeerpartijtje heeft deze kinderlijke gek absoluut geweldig gevonden en ik denk dat de families Van Oranje en Trump in december gezellig kerstkaartjes hebben uitgewisseld. Daarna noem je elkaar vrienden. Daarom moet Amalia dit klusje klaren. Die bereikt met haar charme meer dan honderdduizend opgepompte militairen. Mijn idee om Amalia te sturen had ook uit de koker van de gewiekste Mark Rutte kunnen komen. Opeens zie ik het voor me hoe Mark naar Max &amp; Willy belt met dit geniale voorstel. Voor de reputatie en het taalgebruik van de Amerikaanse viespeuk hoeft onze kroonprinses niet bang te zijn. Ze is lid van het Amsterdamsch Studenten Corps en als u weet wat je daar als meisje allemaal naar je kop geslingerd krijgt. Zeker als dat dronken rijkeluistuig ook nog eens de neuzen flink gepoederd heeft. Als je dat als jonge vrouw hebt doorstaan, dan kan je dat seniele presidentje makkelijk aan. Misschien ziet Máxima dit plan wel als een uitdaging voor haar dochter. Amalia heeft binnen het stijve protocol ook wel eens recht om even flink te lachen. Als iemand haar dat gunt dan is dat haar goedlachse moeder. Max zelf deed die geverfde kwal in juni nogal geestig na. Later moest ze jokken dat dat niet zo was, terwijl iedereen weet dat onze koningin natuurlijk gezonde schijt aan dit soort oorlogszuchtige idioten heeft die ze zogenaamd serieus moet nemen. Vrijdagochtend werd bekend dan we niet één, maar twee soldaten mogen sturen. Ik dacht toen meteen aan haar nichtje, de losgeslagen gravinfluencer Eloise. En dat zij ons via de social media op de hoogte houdt. Dat we dankzij haar Amalia woest op een tafel zien dansen met een bronstige Inuit. Amalia heeft daar vast wel zin in voordat ze binnenkort gekoppeld wordt aan een slap stuk Duitse adel. Amalia en Eloise: een dapper duo in die algeheel kinderachtige Groenlandsoap. Nederland mag in dit spelletje Stratego slechts twee verkenners leveren. Ik herhaal: twee. En die moeten ook nog eens hun eigen slee en honden meenemen. Aandoenlijk en diep tragisch volkje zijn we toch.</p>]]></description>
      <guid>https://nrc.nl/nieuws/2026/01/16/koningshuizengeil-a4917937</guid>
      <pubDate>Fri, 16 Jan 2026 05:59:01 +0000</pubDate>
    </item>
    <item>
      <title><![CDATA[Sneeuwpop-up]]></title>
      <description><![CDATA[<p>Het WK voetbal wordt komende zomer in drie landen gehouden. De Verenigde Staten, Canada en Mexico. Maar zijn die laatste twee tegen die tijd ook niet gewoon staten van Amerika? Dus dat er dan gewoon in één land gevoetbald wordt. Als dappere Donald een beetje in dit tempo doorstoomt dan is die kans groot. Hij staat op het punt om dit weekend Mexico binnen te vallen om daar met de drugskartels af te rekenen, waarna hij het net als Venezuela langere tijd wil gaan managen. En onderweg naar Groenland komt hij volgende maand met zijn leger door Canada, dus… U denkt dat hij dat niet doet omdat hij van de FIFA uit voorzorg een of andere belachelijke vredesprijs heeft gekregen, maar van dat soort carnavalsmedailles trekt hij zich niks aan. Hij is druk met het wieden van het onkruid in zijn achtertuintje en we weten: dat doet dit soort dictators niet zachtzinnig. Of de spelers van het Nederlands elftal nog zin hebben in dat toernooitje? Ik weet niet of u een beetje weet hoe zoet de wraak van een Mexicaans drugskartel kan zijn, maar neemt u van mij aan: onze jongens kunnen behoorlijk geblesseerd terugkomen. De plaatselijke maffia deinst er niet voor terug om een geheel nationaal team onthoofd in een spelershotel achter te laten. Of om een volle spelersbus in een ravijn te laten flikkeren. Als gekleurde supporter zou ik ook drie keer nadenken of ik die kant opga. De ICE is namelijk nogal op schot en ik begrijp dat dat geen jongens zijn die meedoen aan De Slimste Mens. Over die categorie medeplaneetgenoten gesproken: heeft u ook zo genoten toen u deze week de feestvierders rond Oud &amp; Nieuw met hun vuurwerkbazooka’s nog eens goed tekeer zag gaan? Vooral indrukwekkend hoe allerhande laffe gluiperds de hulpverleners met hun zware geschut in de rug aanvielen. Wat is er gebeurd dat we in dit vetgemeste landje zo geworden zijn? Wie is wie zo gaan haten? En waarom? Zelfs een pasgeborene werd gereanimeerd onder het genot van honderden strijkers. Willen we gewoon kapot? Zijn we het leven beu? Kunnen onze lifecoaches ons niet meer motiveren? Wordt het tijd voor een lekkere oorlog? Als we die willen dan is dat zo geregeld. De Russen komen graag en die hebben aan drie roestige sneeuwkanonnen meer dan genoeg. Een keer sneeuwschieten op Schiphol, een keer op Oudenrijn en een keer op Utrecht CS. Daarna ligt het gehele land tien dagen plat. Wat dat betreft was het genieten deze week. Vooral de journalistieke paniek was topamusement. Het NOS Journaal liet een dame uren langs een snelweg kleumen en die mocht ons voor een decor van braaf rijdende auto’s vertellen dat er vanmiddag een file stond en dat de kans groot was dat dat rijtje auto’s morgenochtend terugkeerde. Daarna gingen we naar een verdrietige reporter op een of ander Centraal Station waar voorlopig geen trein ging rijden. Daarna naar Schiphol waar geen vliegtuig vloog. Achter de informatiebalie van de KLM stond slechts één schele stagiair de driehonderdduizend wachtenden te woord. Later vertelde de ceo van onze nationale trots op tv dat ze heldhaftig langs de rijen was gelopen om iedereen moed in te spreken. Dit in plaats van de mouwtjes opstropen en die ene stagiair te gaan helpen. Later zag ik ook nog de hoogste Schipholbaas een gestrande non troosten. Hier was uiteraard een camera bij. Stukje gewiekste pr. Heerlijk landje zijn we toch. Maar de leukste sneeuwpop-up was deze week de tot prinses gemaakte Petra Brinkhorst die op tv in Indonesië het slavernijverleden van haar familie liep te ontdekken. Opeens begreep ze hoe het zat met het niet al te frisse koloniale verleden van haar familie en snapte ze het onrecht dat haarzelf in de Toeslagenaffaire was aangedaan. Lang geleden dat ik zo hard gelachen heb. Gelukkig kwam haar aandacht-orgelende dochter Eloise nog met het beetje ongelukkig gekozen woord ‘slavernij-watchparty’ op de proppen. Wat een zielig zootje is het toch. Gaan we toch nog lachend ten onder.</p>]]></description>
      <guid>https://nrc.nl/nieuws/2026/01/09/sneeuwpop-up-a4917317</guid>
      <pubDate>Fri, 9 Jan 2026 05:59:01 +0000</pubDate>
    </item>
    <item>
      <title><![CDATA[Vuurwerktoreador]]></title>
      <description><![CDATA[<p>Vorig jaar had mijn Amsterdamse vriend Boris zich tijdens de jaarwisseling voor de zoveelste keer laten aftroeven door zijn overbuurman, een vastgoedproleet met zijn SUV, zijn jonge botoxteefje met Donald Ducklippen en Pluto-wenkbrauwen en hun niet al te goed gelukte zoontjes. Deze buurman stak toen in het bijzijn van een stuk of vijftig bronstige lawaaivrienden veertig kilo Zweedse lawinepijlen, een dozijn tweedehands Servische strijkers en een kleine container Albanese oorlogscobra’s af. Dat deed hij op een manier die niet zuinig was. De ruiten trilden in de sponningen, angstige honden huilden zich schor en sommige buitenmuren vertoonden Groningse aardbevingsscheuren. Alle schade werd later door de overbuurman vergoed. De buurman had als huisjesmelker een Poolse beunhaas in dienst die alles netjes dichtsmeerde en van een nieuw verfje voorzag. Voor de hele straat was iedere jaarwisseling een win-winsituatie. Vijf jaar geleden was de overbuurman daar komen wonen en ieder jaar was zijn oud &amp; nieuwgedrag ordinairder geworden. Bij elke dreun van een krachtiger stuk buskruit begonnen de vader en zijn zoontjes overdreven te lachen. Ze genoten vooral van de opgeschoten buurtjochies die jaloers toekeken. Niet alleen de jochies, maar ook hun vaders loerden vol afgunst naar de ieder jaar harder klinkende ontploffingen. Vorig jaar op nieuwjaarsdag wist hij: het is genoeg geweest. De buurman had weer alle aandacht getrokken en gekregen terwijl hijzelf met zijn veiligheidsbril van de Action wat natte sterretjes en ander suf sierspul in de hens had staan steken. Dit jaar had Boris in augustus al een plan gemaakt. Via een Chinese zakenrelatie had hij zich laten voorlichten wat het beste spul was en waar hij dat kon bestellen. Van de Chinees kreeg hij obscure websites, mysterieuze adresjes in Belgische achterbuurten, een meneer met een bijnaam in een Brabants woonwagenkamp en het telefoonnummer van een bescheiden doorzonwoning in Weesp waar duizend kilo op hem lag te wachten. Het ging niet om mooi, maar om hard. Keihard. Donbas meets Gaza. Boris zou weer aanzien krijgen in de buurt. Als man. Niet meer die midlife-trut in die gewatteerde bodywarmer met dat kleine hondje. Afgelopen november stopten de eerste busjes voor zijn huis. Vooral als het donker was. Het was een geheime operatie. Niemand mocht dit weten. Zeker de overbuurman niet. Al gauw lagen zijn schuurtje, de kelder, de logeerkamer en de zolder vol feestmunitie. Hij zweeg tegen zijn vrouw over de uit de hand gelopen kosten, maar het saldo van hun spaarrekening was inmiddels ver beneden het vriespunt. Afgelopen woensdag was het zo ver. In de loop van de middag sjouwde hij alles doos voor doos naar de gang. Hij wilde iets voor twaalven beginnen. Voordat de buurman begon moest hij meteen de toon zetten. Hij zou in een uur zijn weggeëbde mannelijkheid terugkrijgen. De buurt zou zich ademloos aan zijn onuitputtelijke vuurwerkbron laven. Hij had zich er flamboyant voor gekleed. Hij stond daar als een vuurwerktoreador en werd bijna niet herkend. Zijn vrouw schaamde zich een beetje en zei dat ze binnen bleef. Hij ging zijn gang maar. Hij opende met de Magnum Triple X Limited. Dat is een heftige dubbele compound met diverse schietrichtingen die de straat in een keer feeëriek verlicht. Met een veilig lont stak hij hem aan. Het ding deed het fantastisch en ging zo tekeer dat hij ervan schrok. De pijlen spoten hoger dan de kerktoren. Dat zag hij niet omdat hij alweer met zijn volgende setje pijlen aan de gang ging. Ook die woeien richting het godshuis en zetten het in een sprookjesachtig licht. Hoe het afliep heeft u op het Journaal gezien. Boris stond verbijsterd aan de grond genageld en heeft geen sterretje meer durven aanraken. Voor hij het wist werd de straat op last van de brandweer ontruimd. De hele buurt stond sprakeloos te janken bij de brandende kerk die zo verschrikkelijk bij de buurt hoorde. Zijn dure vuurwerkvoorraad werd uit voorzorg natgespoten en is verder onbruikbaar. Pas gisteren hoorde hij dat de overbuurman dit jaar niet thuis was. Hij was skiën.</p>]]></description>
      <guid>https://nrc.nl/nieuws/2026/01/02/vuurwerktoreador-a4916673</guid>
      <pubDate>Fri, 2 Jan 2026 05:59:02 +0000</pubDate>
    </item>
    <item>
      <title><![CDATA[Fronsend kerstdiner]]></title>
      <description><![CDATA[<p>Een vriend van mij heeft sinds kort een jonge vriendin. Niet omdat hij knap of slim is, maar hij is gewoon rijk. En u weet: een bepaald soort vrouwen is daar gevoelig voor. Niet de slimste soort. Of misschien juist wel. Hoeveel jonger ze is? Bijna vijfenveertig jaar. Donderdag maakte hij op zijn 71ste zijn kerstdinerdebuut bij zijn nieuwe schoonouders, waar haar broertjes hem uit balorigheid aan de bejaardentafel hadden gezet. Zijn verse liefje zat met haar leeftijdgenoten aan de lactosevrije vegadis. En dan ook nog in het glutenallergiehoekje. Het gezelschap bestond uit bijna vijftig familieleden verdeeld over twee rijkversierde tafels in een groot familiehuis in de Achterhoek. Hij zat naast de opa van zijn nieuwe vriendin. Die is negenennegentig en liet hem onmiddellijk weten dat hij komend jaar de honderd gaat aantikken. En daarna gaat hij lekker dood. Euthanaspuitje. Afgesproken met de tehuisarts. Mooi geweest. Aftakelen in een pamper is alleen voor dombo’s. Toen vroeg hij aan mijn vriend wie hij was en wat hij daar precies kwam doen. Die vertelde dat hij de nieuwe liefde van zijn kleindochter Rosalie was. Waarop de oude baas onmiddellijk begon: „Oh dat ben jij. Jij bent die rijke viespeuk die aan ons jonge blaadje zit te knabbelen.” De broertjes van Rosalie hadden opa niet voor niks naast hun nieuwe zwager gezet. Er moest aan zo’n jaarlijks suf familiediner ook gelachen worden. Binnen de kortste keren vroeg opa zich schreeuwend af waarom hij in godsnaam naast deze vunzige prins Andrew moest zitten. En waar hij het met deze kinderlokker over moest hebben? Zijn teddyberenverzameling? Hij eiste direct een andere plek aan tafel. Het probleem was dat al jaren niemand naast opa wilde zitten. Mijn vriend bood voorzichtig aan om bij Rosalie aan te schuiven aan de jongerendis, maar aan die tafel had niemand trek in deze belegen carnivoor. Ook opa was daar fel tegen. Die enge Woody Allen moest zo ver mogelijk bij zijn kleindochter uit de buurt blijven. Nee dan maar naast hém. Dan kon hij deze pedo een beetje in de gaten houden. Daarna ging opa los. Vrolijk gekruide meningen over de Gaza-genocide, de geslepen Rutte die de geriatrische vredestichter Trump geleerd heeft hoe je de waarheid zwart moet lakken, over de Olympische Winterspelen zonder sneeuw, over Groenland dat binnenkort zonder bloedvergieten van eigenaar verandert, over Poetin die humor heeft omdat hij vindt dat de VS Venezuela niet mogen binnenvallen, over de slaafjes in de Amsterdamse sportschool Saint &amp; Stars die de rotzooi van de geëngageerde gordelkrengen moesten opruimen… Hierop riep een meisje vanaf de vegadis dat hij ‘tot slaaf gemaakten’ moest zeggen. Waarop opa riep dat hij schijt had aan hun wollige woke wauwelwoorden. Opeens begon hij zijn dure bourgogne door een rietje te drinken. Dat deed hij uit solidariteit met Jake Paul, die zich voor de ogen van tachtig miljoen kijkers onlangs had laten verbouwen door een échte bokser. Hij hield er veertig miljoen dollar aan over. Plus een kop die voorlopig met vier titaniumplaten bij elkaar wordt gehouden. Jake Paul was volgens hem een metafoor voor onze planeet. Tot slot bracht hij een toost uit op het laatste legale vuurwerkseizoen dat nu al een eclatant succes is. De zwaargewonden zijn niet meer op één hand te tellen. Als je die hand tenminste nog hebt. Hoewel hij de laatste tijd ook de indruk had dat veel vrouwen door een afgezwaaide vuurpijl hun wenkbrauwen waren kwijtgeraakt. Hij zag zoveel dames met tragische viltstiftstreepjes boven hun ogen. Terwijl we onze wenkbrauwen harder nodig hebben dan ooit. Er valt namelijk veel te fronsen. Heel veel zelfs. Hierna stond hij op, wenste de beide tafels een vrolijke voortzetting van de maaltijd. Zowel de groenvoerknagers als de bejaarde reerugbruten. Verder raadde hij Rosalie aan om snel in gemeenschap van goederen te trouwen. En daarna lekker scheiden. Mijn vriend kreeg tot slot een knipoog. Een hele vette knipoog. Hierna riep hij verre van dramatisch: „Lieve mensen, dit was mijn laatste rondje Kerst. Ik wens jullie het allerbeste.”</p>]]></description>
      <guid>https://nrc.nl/nieuws/2025/12/26/fronsend-kerstdiner-a4916252</guid>
      <pubDate>Fri, 26 Dec 2025 05:59:02 +0000</pubDate>
    </item>
    <item>
      <title><![CDATA[Wrede op aarde]]></title>
      <description><![CDATA[<p>Heeft Poetin de westerse leiders nou voor ‘varkens’ uitgemaakt omdat ze al een tijdje vrolijk rondschaatsten op de miljarden bevroren Russische roebels die ze eventueel aan Zelensky wilden schenken? En gaat zijn leger inderdaad historische gebieden bevrijden? Wat rekent Vladimir tot historische gebieden? Als Zaandam daar ook onder valt omdat tsaar Peter er ooit een timmercursus heeft gevolgd, dan komt het wel erg dichtbij. Hoop dat ze na Zaandam de Coentunnel pakken, want die is negen van de tien keer gestremd. Ik begrijp dat de roebels nog even in een Brussels spaarpotje mogen blijven, maar dat het Kremlin ze sowieso niet meer terugziet. Misschien komen ze dat geld dan wel halen. Niet met militair geweld, maar dat ze het door hackers gladjes laten terugboeken naar een bank in Moskou. Of denk ik met mijn mavo-hoofd nu veel te simpel? Onlangs legde een complottype mij uit dat het zomaar zou kunnen dat je op een dag niet meer kunt pinnen omdat je zo diep donkerrood staat dat je dat nooit meer aangezuiverd krijgt. Waar je saldo gebleven is? In the cloud. Of dat we in één klap totaal in het donker zitten. Dat vind ik dan vooral zielig voor al die stumperds die in deze tijd hun voortuintjes hebben volgehangen met brandende hertjes en andere wanstaltige gezelligheid. Zijn wij Nederlanders eigenlijk bezig met deze serieuze dreiging of hebben we op dit moment andere prioriteiten? Zo las ik iets over een ripdeal bij Muiden waar een vrachtwagenchauffeur zijn lading moest afstaan. De lading bevatte zo goed als zeker geen bijbels of rozenkransen. Wel ander geestverruimend spul. Als Nederland maar kan doorsnuiven. Anders wordt het leven nog zinlozer. En verder is iedereen natuurlijk druk met de vuurwerkinkoop. Niet zozeer om 2026 sfeervol in te luiden, maar om ervoor te zorgen dat de bunkers van de hooligans weer aangevuld zijn. De wedstrijd Ajax-FC Groningen heeft een enorm wak geslagen in het wapenarsenaal. Daarbij komen er wat fijne risicowedstrijden aan en er moeten sowieso weer heel wat cobra’s aan deurklinken gehangen worden. Dit gaat niet om voetbalsupporters, maar om concurrerende dakdekkers, schoorsteenvegers en glazenwassers. We mogen wel hopen dat we tijdens de eerste de beste Russische cyberaanval een beetje normale regering hebben en verlost zijn van het zootje ongeregeld dat ons land nu nog met laatste wanhopige stuiptrekkingen bestuurt. Het gerucht gaat dat onze landbouwminister Femke Wiersma van plan was om de Russen met volle giertanks en brandende kerstbomen op te wachten. Plus dat ze Mark van den Oever, de zachtmoedige baas van Farmers Defence Force, tot generaal wilde laten benoemen. Marjolein Faber mocht dan bij hem de benodigde lintjes opspelden. Gelukkig gaat dit allemaal niet door en worden we voor Valentijnsdag bestuurd door een enigszins redelijke regering zonder die sneue Joost Eerdmans. Die laatste onder het motto: kinderen die vragen worden overgeslagen. Maar we krijgen dus een spannende Kerst die wij dit jaar traditiegetrouw vieren met de Borsatootjes. Wat we eten? Zoete broodjes. Onze dochters hebben uit voorzorg afgezegd. Geen idee waarom. De Kerst is dit jaar spannend omdat we zachtjes zullen mompelen dat we hopen dat er volgend jaar ook nog een kerstdiner is. Dat we dan niet door Russische kernraketten of Europees afweergeschut van de planeet gevaagd zijn. Of ik het somber inzie? Maria Corina Machado, de ondergedoken Venezolaanse winnaar van de Nobelprijs voor de Vrede, liep een wervelfractuur op toen ze vorige week probeerde te vluchten naar Oslo waar ze de prijs in ontvangst mocht nemen. Ze viel in een gammel vissersbootje en moest met een pruik op tien controleposten omzeilen. Met gevaar voor eigen leven. Uiteindelijk kwam ze te laat aan in Oslo, waar haar dochter de prijs in ontvangst nam en zijzelf medisch behandeld werd. Ik vind het een symbolisch beeld hoe wreed de wereld er nu voor staat. Een mooi gesprek voor een kerstdiner. Hoewel er vast een populistische jojo zal roepen: „Zie je wel dat Trump die prijs had moeten krijgen! Die is nooit te laat”.</p>]]></description>
      <guid>https://nrc.nl/nieuws/2025/12/19/wrede-op-aarde-a4915888</guid>
      <pubDate>Fri, 19 Dec 2025 05:59:02 +0000</pubDate>
    </item>
    <item>
      <title><![CDATA[Beschermd rechts]]></title>
      <description><![CDATA[<p>Heerlijk dat de naam Frits Huffnagel weer even langskwam in het nationale poldernieuws. Hij is die gesjeesde feestneus van de VVD die je vaak in een onbenullig tv-programma een gebakken ei ziet nadoen. Dat is niet zo erg, maar Frits heeft er ook nog lol in en denkt dat hij daarom iets voorstelt. Hij kwam deze week in beeld omdat hij jaren geleden als een geklofte liberaal gezellig had zitten appen en beppen met toenmalig minister Sander Dekker van Rechtsbescherming om het online gokken door de Kamer te krijgen. Om een misverstand te voorkomen: rechtsbescherming betekent niet het beschermen van rechts. Veel VVD’ers denken trouwens van wel. Sander was de minister die over het wel of niet legaliseren van het online gokken ging. Een discutabel onderwerp. Er zouden wel eens slachtoffers kunnen vallen. Heel veel slachtoffers zelfs. Sander zijn vriendje Frits werkte voor de kansspelmaffia en wilde de minister wel helpen. Daarom appte hij ook op joviale toon naar de minister, die binnen een kwartier gezellig antwoordde. Als het gelukt was zouden ze een hap &amp; een borrel doen. En het lukte. Dus gingen ze de kroeg in. De hap bestond waarschijnlijk uit dikke plakken ouwe-jongens-krentenbrood en met die borrel hebben ze ongetwijfeld getoost op het miljoen aantal gokkers dat er toen bij gekomen is. Of ze nog stil hebben gestaan bij het aantal gokverslaafden en andere probleemspelers? Ik denk het niet. Dat is niet hun probleem, maar de misère van de losers zelf die beter hadden moeten opletten. Daarbij waren ze als echte voortvarende liberalen inmiddels allang weer druk met andere belangrijke zaken. Zoals scholieren die moeten kunnen blijven vapen omdat het de tabaksindustrie anders te veel geld kost. Net als dat de varkensstallen moeten uitpuilen zodat de veevoedercowboys een goede omzet blijven draaien. En de PFAS-verspreiders moeten niet te veel gehinderd worden. En de pesticidenpooiers. Het gaat om de economie. De portemonnee van de hardwerkende Nederlander waar Dilan het altijd over heeft. Toch is het interessant dat het schrandere VVD-duo Sander &amp; Frits hier schaamteloos mee wegkomt. Hier gaan amper Kamervragen over gesteld worden. Veel te lang geleden. Het is inmiddels een oude koe in een stinkend slootje. Zo’n corrupt setje VVD’ers hoort bij het spel. Weet u hoeveel Haagse een-tweetjes er dagelijks gemaakt worden? Maar als het uitkomt is het altijd een beetje sneu. Vooral voor die Dekker. Van die Huffnagel verwacht je niks anders, maar die Sander had ik hoger ingeschat. Het gaat sowieso niet echt lekker met de VVD. De partijkas is leeg en de politici moeten binnenkort een deel van hun salaris aan de partij afstaan. Hier lachten ze de SP vroeger keihard voor uit. En nu moeten ze zelf sociaal doen om het zinkende scheepje drijvende te houden. Toch vind ik het raar. Een bijna failliete VVD. Als de partij vroeger financieel scheef zat dan deed de voorzitter een belrondje. Dan belde hij een Brabantse kruidenier of die nog wat contanten in zijn ijskast had liggen. Of hij vroeg twee bejaarde rijke stinkerds met driedubbele namen in Wassenaar en Blaricum om het even op te lossen met wat oud geld. Maar die tijd is voorbij. Binnenkort belt Ed Nijpels bij je aan met de vraag of hij je auto mag wassen. Of Halbe Zijlstra of-ie je gras mag maaien. Als iemand kan korten dan is het Halbe. Of je krijgt Dilan aan je deur of ze je hond mag uitlaten. Heitje voor karweitje om de grootste kakkerspartij van Nederland te redden. Het kan raar lopen. Of wordt het financiële debacle opgelost door het corrupte duo Sander &amp; Frits die met wat gokbazen gaan bellen? Hun nummers zitten nog in hun mobieltjes. Dat ze deze zware jongens er zachtjes aan herinneren dat ze in de moeilijke coronatijd comfortabel voorgetrokken zijn. Dat de casino’s toen als eersten open mochten. Samen met de kerken en IKEA. Op deze manier zal het dit weekend gaan. Maandag koppen de kranten: VVD weer boven Jan. Wedden?</p>]]></description>
      <guid>https://nrc.nl/nieuws/2025/12/12/beschermd-rechts-a4915240</guid>
      <pubDate>Fri, 12 Dec 2025 05:59:02 +0000</pubDate>
    </item>
    <item>
      <title><![CDATA[Zweervak]]></title>
      <description><![CDATA[<p>Wat nu weer? De Hoofdpiet uit het onschuldige Sinterklaasjournaal is met de dood bedreigd omdat hij aan de goedgelovige kinderen heeft uitgelegd dat de papa’s en mama’s soms de cadeautjes kopen en dat de buurman op het raam bonst als ze voor de deur staan. Inderdaad een volstrekt ridicule en vooral een totaal onbegrijpelijke actie van de volwassen bedenkers van dit populaire peuterprogramma. Hier zit ongetwijfeld een woke pedagoog achter die bij de kleuters een trauma wil voorkomen. Je verwacht dat een verstandelijk gehandicapt neefje het sinterklaasgeheim te vroeg aan de kinderen verraadt, maar niet de Hoofdpiet zelf. Maar om die arme sukkel hiervoor nou met de dood te bedreigen … Wie de Hoofdpiet bedreigen? Ik vrees toetsenbordterroristen die ook in staat zijn om Sinterklaas binnenkort zelf van het dak te blazen. Misschien liggen ze al dagen met hun kalasjnikov in de bosjes tot ze de goedheiligman over het dak zien galopperen. Daarna slaan ze meedogenloos toe. Ik geef toe: ik hallucineer. Vannacht droomde ik dat de vrijgesproken Marco namens ons land naar het Eurovisie Songfestival gaat. Met een klezmerband en een meisjeskoor. Eenmaal wakker las ik het verbijsterende verhaal over gemeentelijke grafschenners die nog niet zo lang geleden in Dordrecht in grafkelders doodskisten openden. Ze wilden dat de lijken sneller gingen ontbinden. Dit gebeurde zonder toestemming van de nabestaanden. Laat staan van de dooien zelf. Ze sprenkelden een of ander chemisch goedje over het lijk in de hoop dat het sneller zou oprotten. Waarschijnlijk werd dat spul gratis geleverd door de plaatselijke gifmenger Chemours. Het is allemaal echt gebeurd, huilde ik mezelf in slaap terwijl ik nog even dacht aan mijn samenzijn met de verwarde dubbel-demissionaire vicepremier Mona Keijzer aan een Hilversumse talkshowtafel. Dat was afgelopen donderdagavond. De presentator vroeg haar naar haar palingpopulaire berichtjes op X waarin ze de NOS beschuldigde van het klakkeloos overtikken van Hamas-propaganda. Daar wilde ze het niet over hebben. Maar de rest van de tafel wel. Het is namelijk nogal een aantijging van een minister. Tim de Wit vroeg heel beleefd of ze dat van dat overtikken ook werkelijk meent. Daar wilde ze geen antwoord op geven. Waarom niet? Ook daar wilde ze geen antwoord op geven. Ze kwam uiteindelijk met de cruijffiaanse stelling dat ze had gezegd wat ze erover gezegd had en meer was er niet aan toe te voegen. Ik hoop dat het Haagse supertrio Buma-Jetten-Bontenbal een beetje haast maakt met het formeren van een nieuw kabinet. Dit soort knettergekke rechtse politici is namelijk echt niet langer te doen. Het is ook beter voor Mona zelf als ze verdwijnt. Wat ze moet gaan doen? Vrijwilligerswerk. Misschien is er bij haar in de buurt een sympathieke hospice waar ze een kopje koffie kan schenken. Of als parkeerwacht in zo’n geel hesje. Ik word langzaam krankzinnig. Dat komt ook door de Ajax-hooligans, die afgelopen zondag met een soort bazooka’s de meest gevaarlijke lawinepijlen vanuit hun zogenaamde sfeervak op hun eigen spelers afvuurden. Een Amsterdamse vriend van mij spreekt sfeervak altijd uit als zweervak. Maar waarom schieten Ajax-supporters op hun eigen spelers? Waarom ondermijnt de Hoofdpiet zijn eigen sprookje? Waarom openden slaafse ambtenaren zeven jaar dichte doodskisten? Wie wil blonde Mona op een aantal ministersposten tegelijk? De belangrijkste vraag van deze week was of er in de Johan Cruijff Arena afgelopen zondag goed gefouilleerd is. Ik was er niet bij, dus ik kan daar niks zinnigs over zeggen. Klein weekje eerder was ik wel bij Ajax-Benfica. Toen ik net door de kaartcontrole was werd ik teruggeroepen door een steward. Of ik mijn hoed af wilde zetten. Ik deed dat keurig. Toen keek hij erin en constateerde dat er geen cobra of een ander explosief in het hoofddeksel zat. De hoed was veilig. Ik zette mijn ouwe trouwe Borsalino op mijn totaal verbaasde hoofd. Ik mocht gewoon doorlopen. Eenmaal binnen voelde ik me verschrikkelijk onveilig. Ik wilde weg en vroeg aan een paar hardcore F-siders: „Weten jullie misschien een nooduitgang?”</p>]]></description>
      <guid>https://nrc.nl/nieuws/2025/12/05/zweervakje-a4914604</guid>
      <pubDate>Fri, 5 Dec 2025 05:59:03 +0000</pubDate>
    </item>
    <item>
      <title><![CDATA[Arme Slot?]]></title>
      <description><![CDATA[<p>Het is herfst. De baantjes vallen van de bomen. Niet alleen bij ABN Amro, maar ook bij de NPO waar allemaal belangrijke televisieprogramma’s verdwijnen. Wie zegt dat die programma’s belangrijk zijn? De makers. Die zijn hun baan of hun lucratieve schnabbeltje kwijt. Ik zie tot nu toe weinig kijkerspaniek. Of zullen er binnenkort mensen in therapie moeten omdat Studio Voetbal op zondagavond van de buis verdwijnt? Volk dat na het weekend de slaap niet kan vatten omdat ze de wedstrijdanalyse van NEC-Sparta door Arno Vermeulen en Pierre van Hooijdonk verschrikkelijk missen. Ook heerlijk dat op de NPO-Bijltjesdag het oubollige begrip ‘bord-op-schoot’ weer een aantal keren viel. De Studio Sportuitzending van zondagavond zeven uur moet er binnenkort ook aan geloven. Lijkt mij logisch. Vroeger heette dat Sport in Beeld en keken we onder leiding van Bob Spaak of Koen Verhoeff naar alle voetbalpotjes in de eredivisie die er op die zondagmiddag gespeeld waren. Maar tegenwoordig beginnen ze op vrijdagavond al te voetballen. En de liefhebbers zien tegenwoordig alle doelpunten binnen een minuut nadat ze gemaakt zijn. Op hun telefoon. Op zondagmiddag bij Ajax zit de helft van de tribune op zijn mobieltje naar Engelse, Spaanse en Italiaanse wedstrijden of naar Max te loeren. En terecht want op het veld van de Johan Cruijff Arena kan je de laatste jaren alleen het gras zien groeien. De sprieten zijn sneller dan de spelers. Verder zit iedereen gezellig te babbelen over het moment waarop Arne Slot er bij Liverpool uitvliegt of wanneer onze Johnny naar Liverpool terugkeert om zijn vriend in degradatienood te helpen. Arme Slot? Nee, niemand vindt Slot zielig, maar men heeft wel met hem te doen omdat het een aardige man is. Geen blaaskaak. Misschien is dat wel het belangrijkste van het voetbal tegenwoordig. Het transfergereutel in het stadion, de perikelen van de zielige bestuurskameramateurs en de miljoenen die derdehands spitsen tegenwoordig per uur verdienen. In de zandbak. Ik bemoei me er nooit mee. Ik zit bij Ajax tegenwoordig op mijn telefoon de politieke transfers te volgen en zie de zoveelste BBB’er die het voor gezien houdt omdat het natuurlijk ook niet te doen is in die partij van de palingpopuliste Mona Keijzer die niet alleen haar kop in de kleuren van Geertje geverfd heeft, maar ook zijn liederlijke taal uitslaat. Nu is de NOS weer de loopjongen van Hamas, heel Hilversum is een groot links complot en de Joodse kolonisten mogen hun gang gaan. Zit er een stofje in de waterstofperoxide die Mona en Geert gebruiken? Het moet haast wel. Je gaat er in elk geval eng rechts van lullen en je wordt er niet democratischer op. Even over hun wantrouwen van de pers: zo begonnen de Duitsers in de jaren dertig toch ook? En die hebben er een tijdje veel succes mee gehad. Ondertussen vraag ik me allerlei andere dingen af: of Poetin ooit gaat bemiddelen tussen Trump en Venezuela? Als vredestichter. En hoe zinloos was je leven als je na 25 jaar ABN Amro vervangen wordt door een chatbot? Het schijnt dat dat ontslagen bankvolk altijd wel lekker veel meekrijgt. Dat komt omdat de top van zo’n bank bij vertrek ook altijd goed in de bak met beukennootjes graait. Die kunnen na hun ontslag vele winters fluitend verder. Toch is het zielig als je als bankemployé door een robot vervangen wordt. Heb je 25 jaar allerlei achterstallige hypotheektypes bang zitten maken en dan wordt die nobele arbeid opeens overgenomen door een opgevoerde laptop. Dan stort je wereld in. En je weet: die laptop is nooit ziek, zwak of zwanger en zevert niet over een dertiende maand of een hogere reiskostenvergoeding. Daarbij rekent-ie sneller en heeft ie geen burnoutklachten. Eigenlijk is het een heerlijke herfst. Velen zijn verlost van hun zinloze werk, overbodige tv-programma’s zijn bijna verdwenen en Mona stoot dubbel-demissionair nog wat laatste klanken uit. En dan? Een nieuwe lente. Een nieuw geluid. En verschrikkelijke Mona Keijzer? Die wordt burgemeester van Moerdijk. Kortom: een vrolijke toekomst kan beginnen.</p>]]></description>
      <guid>https://nrc.nl/nieuws/2025/11/28/arme-slot-a4913991</guid>
      <pubDate>Fri, 28 Nov 2025 05:59:03 +0000</pubDate>
    </item>
    <item>
      <title><![CDATA[Feeksnieuws]]></title>
      <description><![CDATA[<p>Toen iemand Sigrid Kaag een heks noemde begreep ik niets van de daaruit ontstane ophef. En dat heb ik nu ook bij feeks Yesilgöz. Een beetje stevige taal mag toch wel? We zijn toch niet van suiker? Toen bij onze voormalige premier Rutte zijn geheugen chronisch haperde, mocht ik hem toch wel een ‘demente vergiet’ noemen? Zoals ik cultuurbarbaar en Baron von Münchhausen-aanhanger Halbe Zijlstra met plezier liet opnemen in een tbs-kliniek toen hij een kopje gemberthee bij Vladimir Poetin had gedronken. Ondertussen hebben beide mannen nog gewoon werk. Rutte geeft Trump adviezen hoe hij de vrijgekomen Epstein-documenten zwart moet lakken en Halbe zit regelmatig aan een talkshowtafel mee te babbelen alsof zijn hoofd totaal op orde is. Inmiddels hebben Yesilgöz en Wijers het gebbetje bijgelegd. Met een kop koffie. Dit laatste lijkt me verstandig. Dan weet Hans tenminste na afloop nog of hij het echt gezegd heeft. Voor je het weet gaat ene Eric Smit met dit politieke onderonsje aan de haal. Straatvechter Dilan weet dat dit soort beledigingen bij het vak van politicus hoort. Gewoon leugen-op-leugen-op-leugen. Als je daar goed in bent moet je accepteren dat je voor leugenaar wordt uitgemaakt. Wel tragisch is het gelekte appje uit het matennaaiersgroepje van Hans Wijers. De oetlul die het aan de journalist gemeld heeft moet natuurlijk meteen uit die vriendenclub geknikkerd worden. Gewoon nooit meer meezuipen met de horige vazallen van die veel te rijke Wimpie Sijthoff. Net als dat de onderzoeksjournalist kan gaan solliciteren bij een Britse tabloid of De Telegraaf. En de kwaliteitskrant waarin u dit stukje leest moet zich natuurlijk diep en hardop schamen voor dit niet te verdedigen roddelbladengedrag. Donderdag werd ik geconfronteerd met een totaal ander fenomeen. Dat ging over de op het internet misbruikte dokter Diederik Gommers, die in gemanipuleerde AI-filmpjes vertelt welke erectiemiddelen je nodig hebt om je vrouw een zalig kerstfeest te bezorgen. Of Arie Boomsma met gezondheidsijsklontjes in de aanbieding en onze trouwe Jort met cryptotips. Allemaal niet van echt te onderscheiden rommel. Het komt erop neer dat je niet één internetfilmpje nog kunt vertrouwen. Dus als Trump met een 28-puntenplan komt waarin staat dat de voertaal in Oekraïne Russisch wordt, het leger van Zelensky meer dan gehalveerd zal worden en de Russen niet alleen de Donbas en de Krim krijgen maar ook de probleemgebieden Gaza, Zuid-Soedan en het eerste van Ajax …. dan zou dat waar kunnen zijn. Maar het kan ook een door het Kremlin in elkaar geflanste opname zijn. Wat is waar en wat is niet waar? Je wordt wakker met het prachtige nieuws dat de kleinste deelnemer ooit mee gaat doen aan het WK voetbal. En dat lieve eilandje Curaçao heeft ook nog eens de oudste bondscoach en de meest bejaarde perschef, die zijn berichten nog per fax verstuurt. Nieuws dat ontroert en blij maakt. Maar even later zie je een filmpje van een maffioos diner met Donald Trump, Gianni Infantino, Cristiano Ronaldo, Elon Musk en de Saoedi-Arabische journalistenvermorzelaar Mohammed bin Salman. Is dat dan echt of is dit een door hooligans in elkaar gedraaide grap? Daarna zag ik een fikkende klimaattop in Brazilië. Aangestoken met smerige diesel of een gewoon kortsluitinkje in een Tesla-batterij? Het leger heeft ondertussen het Grote Pietenhuis in het Sinterklaasjournaal bezet en kinderen slapen nu niet door de dreigende wereldoorlog. Krijgen ze allemaal een Cobra in hun schoen? Of toch vast een Kalasjnikov? Wat kan je nog geloven? Er is in de Verenigde Staten deze week een door AI gestuurde teddybeer uit de handel gehaald omdat hij verkeerd geprogrammeerd was. Hij vertelde aan de kinderen waar ze de messen konden vinden, waar de condooms lagen en welk seksueel standje sowieso het lekkerst is. Een echte knuffelbeer dus. Gister zag ik een item over de vogelgriep. Een stal met tienduizenden opgepropte kippen en huilende kuikentjes die op een lopende band ingeënt werden door een machine. Mijn kleindochter keek me verschrikt aan. Maar opa stelde haar gerust: „Allemaal fake liefje, gemaakt met de computer.”</p>]]></description>
      <guid>https://nrc.nl/nieuws/2025/11/21/feeksnieuws-a4913288</guid>
      <pubDate>Fri, 21 Nov 2025 05:59:03 +0000</pubDate>
    </item>
    <item>
      <title><![CDATA[Obscure ballenborrel]]></title>
      <description><![CDATA[<p>Eerst even een ordinaire scheldpartij: Rob Jansen, de zaakwaarnemer van de bij Ajax ontslagen trainer Johnny Heitinga, heeft de bijna vertrokken commissaris van de Amsterdamse club Danny Blind, schaamteloos uitgescholden voor een gezwel. Goedaardig of kwaadaardig? Daar zijn de voetbaloncologen nog niet over uit. Aardig detail is dat die Jansen dertig jaar de zaakwaarnemer van Danny is geweest en tien jaar van zijn zoon Daley. Maar ze hebben hem eruit gegooid en dit is zijn wraak. Of het goed komt? FIFA-president Gianni Infantino heeft een voetbalvredesprijs in het leven geroepen en die gaat zo goed als zeker naar Donald Trump. Misschien wil hij bemiddelen. Dat is tussen Rusland en Oekraïne ook lekker gegaan. Gelukkig spelen er ook nog grotere conflicten: Hansje Wijers, de bejaarde door de wol en door de kapper geverfde D66-icoon, heeft zijn informateursschnabbeltje teruggegeven. Eerst bleek hij op een obscure ballenborrel van een zekere Willem Sijthoff een beetje lammig op het podium te hebben gestaan. Daar maakte hij Yesilgöz uit voor leugenaar en was hij van mening dat de VVD veel harder gestraft had moeten worden door de kiezers. Dronken mensen spreken de waarheid. Inmiddels heeft hij het boetekleed aangetrokken en stond hij donderdag tijdens een wiedergutmachungspersconferentie laf te oreren dat hij zich niet goed heeft uitgedrukt. Terwijl hij dat dus wel gedaan had. Maar nu opeens was de VVD een partij die jarenlang effectief heeft bijgedragen aan het bestuur van ons land en Dilan was een partijleider met een solide staat van dienst. Ik dacht toen: het wordt tijd dat Hans weer gaat drinken. Het zieligste vond ik die arme Sybrand Buma die naast Hansje stond te schutteren. De D66-informateur was toen nog vergeten dat er ergens in de cloud nog een appje gonsde waarin hij het valse straatkeffertje Dilan voor feeks uitmaakte. Het begrip ‘vals straatkeffertje’ komt van mij en ga ik niet snel terugnemen. Ik denk dat Yesilgöz sowieso raar heeft opgekeken van de snelle excuses van Wijers. Volgens Dilan kunnen verontschuldigingen namelijk gemakkelijk een maandje wachten. Of is dat alleen als je iemand ten onrechte van Jodenhaat hebt beschuldigd? Ondertussen heeft ook een zekere Eric Smit zich gemeld met de tekst dat het niet Wijers was, maar dat híj het woord leugenaar over Yesilgöz heeft gebruikt. Interessant. Dus Wijers had bijna met Dilan gebeld om zijn via de media aangeboden excuses terug te nemen omdat hij achteraf gehoord had dat hij het niet gezegd heeft. Zo’n telefoontje komt redelijk geriatrisch over. Mooie chaos en ik denk dat rechts ondertussen ontzettend hard lacht om dit aandoenlijke amateurisme. Want we mogen Wijers toch echt de Gom van Strien van D66 noemen. Toen ik hem donderdag zag stotteren dacht ik: wat wil je nou? De verlosser uithangen? Een soort Redder des Vaderlands spelen? Heb je geen vrienden die je gewoon vertellen dat je je best gedaan hebt in het leven, maar dat je tijd erop zit? Bijna niemand redt het op die leeftijd. Ja Johan Derksen, maar die weet zelf dat hij een niet al te snugger publiek heeft. Maar als je echt niet meer weet wat je als informateur een paar weken eerder op een openbaar avondje in een microfoon hebt staan blaten, dan wordt het tijd dat je stopt. Met alle openbare functies. Zeker als je weet dat je toen gelijk had en nu als een laffe farizeeër moet gaan jokkebrokken dat je het niet meende. En nu? Nu rest hem nog maar één baantje. Een klusje dat hij eerder geklaard heeft. Commissaris bij Ajax. Als opvolger van Danny Blind, die het zinkende schip opgelucht verlaat. Ooit was baantjesjager Hans daar president-commissaris. Het lijkt me een prachtig beeld als Hans zich volgende week in de Johan Cruijff Arena meldt en dat daar allerhande omhooggevallen skyboxers hem staan op te wachten. Met een hartelijk applausje uiteraard. De club smacht naar echte losers. Wat zeggen ze als hij de bestuurskamer betreedt? Gezellig? Of de inmiddels aan de club aangepaste variant: gezwellig!</p>]]></description>
      <guid>https://nrc.nl/nieuws/2025/11/14/obscure-ballenborrel-a4912709</guid>
      <pubDate>Fri, 14 Nov 2025 05:59:03 +0000</pubDate>
    </item>
  </channel>
</rss>
