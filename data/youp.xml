<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Burn-outangst]]></title>
      <description><![CDATA[<p>Dus Israël stemt een beetje chagrijnig in met een voorlopige wapenstilstand met Hamas. Voor hoelang? Hoelang is een Chinees. Ik vraag me af of je erop kunt gokken. Dat zou grappig zijn: dat je bij de bookmakers mag wedden over de duur van de wapenstilstand. En dat je ook mag zeggen wie er volgens jou als eerste weer met zijn supersonische Cobra’s gaat gooien. Wat je ermee kan winnen? Geld natuurlijk. Dat snap ik zelfs. En als je heel veel geld inzet, dan krijg je heel veel geld uitbetaald. Dat lijkt me heerlijk om kinderlijk blij te zijn omdat deze bijna tachtigjarige oorlog weer in alle hevigheid losbarst. Je kijkt op je telefoon en roept keihard ‘yes’! Je belt je geliefde met de mededeling dat je een exquis sterrenrestaurant hebt gereserveerd. ’s Avonds drink je aan een met damast gedekte tafel een schitterende Château Petrus 1995 op je welverdiende succes. Welverdiend? Ja, zoveel mazzel heb je nou ook weer niet gehad in je leven. Het lijkt me ook leuk om dan in dat restaurant een feministische Babygirl-discussie te voeren. Over het orgasmerecht van vrouwen in de overgangsklasse. Ik lees de artikelen hierover al weken met zoveel jongensplezier. Moet de doorgaans uitgeneukte echtgenoot dat allemaal regelen of is een viriele toyboy/werkstudent een betere optie? Hoeveel jongens zijn bereid om dit soort oude fietsklusjes te klaren? Of ik de film gezien heb? Ja. Of ik net zoals veel soortgenoten omver geblazen werd door de behandeling van deze problematiek? Dat viel nogal mee. Ik vond het goed gefilmd en gespeeld, maar het geheel nogal achterhaald. Ik vrees dat ik er te oud voor ben. Of te slim. Te dom kan ook. Volgens veel vrouwen in mijn omgeving ben ik dat alle drie. Ik koppel grachtengordelonderwerpen graag aan sterrenrestaurants omdat rijke mensen nou eenmaal andere problemen hebben dan de rest van de wereld. Laatst luisterde ik in een keurig café in Amsterdam-Zuid naar een meneer met burn-outangst. Heerlijk woord. Het kwam van zijn emotiecoach, die hij meer dan ooit nodig had. Hij sprak schaamteloos luid over het zorgvuldig willen afbouwen van zijn prozac pretpastilles omdat hij door die pillen moeilijk klaarkwam en makkelijk aankwam. Ik dacht: dan heb je er twee problemen bij. Moet de dosis dan niet juist verhoogd? Ik las onderhand over de geopolitieke conflicten die nu spelen en de oorlogen die binnenkort gaan beginnen. Mijn krant vatte spontaan vlam door de beelden uit Los Angeles. Grappig dat men in de media meer bezig is met de brandschade aan de protserige paleizen van de filmsterren dan met de doodgewone huizen van de doodgewone mensen. Reinout Oerlemans is veilig en dat lucht op. En ik ben ook blij dat die relatie tussen dat maffe mokkel en Brad Pitt niet is doorgegaan. Anders was deze arme Française ook haar huis nog eens kwijt geweest. Dit zijn trouwens wel de lekkere verhalen die het leven in deze mistige tijden draaglijk maken. Net als de koning die deze week bij de Belastingdienst op bezoek ging. Dit alles onder het motto: komen jullie niet naar mij dan kom ik wel naar jullie. Toen een roddeljournaliste aan Willy vroeg hoe het voor hem was om een keer een blauwe envelop te zien, reageerde ons staatshoofd alsof hij juist een complete zak blauwe diepvriesbessen van Albert Heijn had doorgeslikt. Hij verdween verbolgen in zijn limo. Toch nog even terug naar Gaza. Ik ben geen oorlogsdeskundige, maar ik mag toch wel verbijsterd zijn als ik begrijp dat de Israëliërs nog tot de laatste seconde voordat het bestand officieel ingaat bombardementen blijven uitvoeren op de weerloze Gazanen? De overeenkomst gaat namelijk zondag pas in. Dus dan sta je volkomen in je recht als je tot die dag nog wat kleine kinderen wil doodgooien. Een emotiecoach en pretpastilles. Daar ben ik aan toe. Ik snak er zelfs naar. Maar de vraag is of ik ze krijg. Ik ga mijn uiterste best doen en denk dat dat lukt. Wedden?</p>]]></description>
      <guid>https://nrc.nl/nieuws/2025/01/18/burn-outangst-a4879990</guid>
      <pubDate>Sat, 18 Jan 2025 05:59:21 +0000</pubDate>
    </item>
    <item>
      <title><![CDATA[Vlaanderen eronder]]></title>
      <description><![CDATA[<p>Vandaag wordt de volgens zijn familie ‘door god geroepen’ Jean-Marie Le Pen begraven. Welke god dat is? Dat is niet bekendgemaakt. Ik vrees dat Allah weinig kans maakt. Zelf ben ik benieuwd naar het type rouwauto waarmee Jean-Marie naar zijn laatste kuiltje wordt gebracht. Tesla? Dat zou zomaar kunnen. Mooie symbolische keuze. Actueel ook. Misschien wil Musk hem zelf wel rijden. Of heeft Elon geen tijd? Hij is namelijk het malle manusje-van-alles van de knettergekke pussygrabbelaar oom Donald en dus veel te druk-druk-druk. Allereerst met het naar zijn rechterhand zetten van het Duitse en Britse volk. Deze week hield hij een objectief en vooral kritisch gesprek met de extreemrechtse Alice Weidel van de Duitse AfD. Daar kwam uit dat de nazi’s eigenlijk socialisten waren. Tsja. Extreemrechts is in het huidige politieke klimaat wel een risicowoord. Volgens Wierd Duk moet je de Germaanse Alice namelijk populistisch rechts noemen. Extreemrechts vindt Telegraaf-journalist Duk overdreven. En we weten: bij die krant overdrijven ze niet graag. Over De Telegraaf gesproken. Afgelopen zondag heb ik kortstondig hun website gehaald. Dat is de natte droom van elke artiest. Volgens het wakkere ochtendblad was mijn auto op Oudejaarsavond in Culemborg in de fik gestoken door stomdronken jongeren. Hoe ze daarbij kwamen? Dat had ik zelf geschreven. Waar? In deze vermaledijde grachtengordelkrant. Alleen had de wakkere redactie niet begrepen dat het in een column stond. Aandoenlijk toch? Vervolgens heb ik wel de hele week last gehad van het schoolkrantbericht dat overigens al na een uur van de site was gegumd. Maandagochtend wilden twee jongens van de radio mij spreken over mijn levensgevaarlijke avontuur in de Betuwe. Verder ontving ik tientallen mailtjes van allerhande laaggeletterden die mij met veel taalfouten meldden dat het natuurlijk de mocro’s waren die het hadden gedaan. Mijn ouwe trouwe Volvo-garage wilde mij zo snel mogelijk een nieuwe auto verkopen. Toen ik Wierd belde om te vragen welke minkukel dit beginnersfoutje had gemaakt, vertelde hij dat het om een beetje zielige stagiair ging. Ik vroeg of die ontslagen is. Integendeel, het joch is deze week nog toegetreden tot de hoofdredactie. Ook Wilders belde me. Maar die had ander nieuws. Een primeur zelfs. Hij heeft zijn schildknaapje Schoof opdracht gegeven om tegen de Belgen te zeggen dat we onderweg zijn. Ik begreep hem niet helemaal. Of ik kranten las? „Alleen De Telegraaf”, antwoordde ik. Volgens Geert worden op dit moment de grenzen op onze steeds warmer wordende planeet verlegd. Groenland, Canada, de Golf van Mexico, het Panamakanaal, Oekraïne plus wat kruimelwerk rond de Zwarte Zee komen allemaal in andere handen. Dus leek het Geert niet meer dan terecht om, nu het ijzer kokendheet is, Vlaanderen te confisqueren. We spreken toch al jaren dezelfde taal en dit is het moment om toe te slaan. Defensieminister Ruben Brekelmans heeft de troepen al naar het zuiden gestuurd. Eerst wordt Zeeuws-Vlaanderen ingenomen en daarna stoten we door naar Brugge, Gent en Kortrijk. Half België dus. De andere helft gaat samen met Luxemburg naar de Fransen. Over Brussel wordt nog gesteggeld. Niemand wil het namelijk hebben. Ze polsen Frans Timmermans of hij het misschien wil. Gewoon als souvenir. Om af en toe in een dronken bui nog eens nostalgisch doorheen te lallen. Het plan is om de PVV’er Gom van Strien te benoemen tot Commissaris van de Koning in de nieuwe Nederlandse provincie Vlaanderen. Uiteindelijk neemt Ronald Plasterk het stokje over. Waarom Gom en Ronald? Die hebben veel ervaring met spullen die ze niet eerlijk hebben gekregen. Blijft er één vraag open: welke god haalde Le Pen? En waarom nu pas? God is toch goed en houdt toch van de mensen? En vooral van de armoedzaaiers en verschoppelingen. Waarom mocht Jean-Marie zo lang op aarde ronddolen? Wel grappig dat hij weg moet op het moment dat bijna de hele wereld kiest voor zijn enge gedachtegoed. En nu is homohater Anita Bryant ook al hemelen. Ach ja, om mezelf maar weer eens te citeren: alle levens lopen uiteindelijk toch goed af.</p>]]></description>
      <guid>https://nrc.nl/nieuws/2025/01/11/vlaanderen-eronder-a4879209</guid>
      <pubDate>Sat, 11 Jan 2025 05:59:21 +0000</pubDate>
    </item>
    <item>
      <title><![CDATA[Nukkig nieuwjaar]]></title>
      <description><![CDATA[<p>Dus Musk gaat dit jaar met de Italiaanse Giorgia Meloni trouwen. Dat heeft een Zwitserse bank voorspeld. Ik hoop in een open Tesla, Donald als getuige en een huwelijksreis naar Mars. Ik zit nog een beetje lamlendig bij te komen van onze nationale oudejaarsavondschade: twee doden, 23 ogen, een paar handen, tientallen vingers en ook nog een stuk of wat losse duimen. De meeste slachtoffers zijn onder de achttien. Dat wordt lastig gamen. Zelf ben ik op oudejaarsavond mijn binnenkort verboden dieseltje kwijtgeraakt. Een schoon dieseltje wel te verstaan. Dertien jaar oud en 450.000 kilometer op de teller. Door mijn financiële laksheid was hij nog steeds allrisk verzekerd. Ik heb hem in het centrum van Culemborg geparkeerd en de straalbezopen jeugd heeft hem feestelijk gecremeerd. Volgende week krijg ik de dagwaarde keurig op mijn rekening. Even was ik bang dat diesel niet lekker fikt. Dat is ook zo, maar de feestende meute heeft de brandweer het blussen zeer professioneel onmogelijk gemaakt. Stoeptegels, cobra’s, bloembakken en lawinepijlen gingen hun kant op. En nooit zeggen dat dronken mensen niet kunnen mikken. Alles was raak. En goed raak ook. Voor de paar gewonde brandweerlieden kwamen twee ziekenwagens, maar ook die werden uitbundig bekogeld. Bloedend zat het ambulancepersoneel op de koude klinkers. Eentje was er lekker bij gaan liggen. Eigen schuld. Hadden ze maar geen ambulancebroeder moeten worden. Een vriend verklaarde mij voor gek dat ik voor Culemborg had gekozen. In Den Haag en Utrecht zijn namelijk hooliganrijke wijken waar het sneller gaat. Terwijl het dorpje Veen ook al jaren Champions League speelt. Nu maar hopen dat ze daar niet gaan verslappen. Ook heerlijk dat de jaarlijkse vuurwerkdiscussie weer ouderwets is opgelaaid. „Het loopt de spuigaten uit en zo kunnen we niet verder!!” Dat vind ik elk jaar zo goed gezegd. Mooie, krachtig uitgesproken ware woorden. Overduidelijk gearticuleerd. Stevige burgemeesterstaal. Ik zou zeggen: volgend jaar weer. Tegenstanders van een vuurwerkverbod wijzen ons er ieder jaar op dat het in het verkeer ook niet veilig is. Dat auto’s meer dodelijke slachtoffers maken dan mortierbommen. En dat is natuurlijk ook waar. Ik denk aan het kerstmarktgedoe in Maagdenburg, de aanslag in New Orleans en de plof-Tesla in Las Vegas. Inderdaad: auto’s zijn ook niet veilig. En verder? Netanyahu is ontslagen. Nou ja, voorlopig alleen uit het ziekenhuis. Daar werd hij geholpen aan zijn pruttelprostaat. Het belangrijkste is dat hij zijn verblijf in het hospitaal overleefd heeft. Die klinieken willen daar namelijk nog wel eens gebombardeerd worden. Met honderden doden tot gevolg. Ook kinderen. Krijsende door vuurwerk verminkte kinderen. Voor ons een herkenbaar beeld. Alleen hebben deze kinderen dat vuurwerk niet zelf afgestoken. Maar Netanyahu heeft dus mazzel gehad. Dat lijkt mij een felicitatie waard. Ondertussen lees ik in alle horoscopen wat ik in het nieuwe jaar met mijn geld moet doen. Ik had Blokker willen kopen, maar een of andere gesjeesde neef van de familie was me voor. Dus nu stop ik mijn bitcoins in het beursgenoteerde vastgoedbedrijf van Lionel Messi. Hij heeft voor 223 miljoen aan steentjes bij elkaar gevoetbald. Daar kan je nu mede-eigenaar van worden. Mij lijkt het symbolische bezit van een eenvoudig Argentijns fietsenschuurtje leuk. Dat geeft zo’n weldadig gevoel. Dat je toch iemand bent in de felbegeerde voetbalwereld. Een oude droom wordt werkelijkheid. Maar eerst moet ik een nieuwe auto kopen. Een elektrieke. Dan vind je gemakkelijker een parkeerplek. Ik kan natuurlijk ook even naar de Gamma voor een snoer. Die plak ik aan de tankdop van de Mini van mijn vrouw en we zijn zo weer een paar maanden verder. Maar belangrijker: gaan Meloni en Musk elkaar ‘eeuwige trouw’ beloven of zeggen ze eerlijk dat het voorlopig voor een tijdje is. En trouwen ze in gemeenschap van goederen? Haar raad ik dat aan. Hem niet. Hoe zal hij haar trouwens geschaakt hebben? Toch niet in spijkerbroek. Dat zou verschrikkelijk zijn. Laten we bidden dat dat niet echt gebeurd is. Schaken in spijkerbroek. Ik moet er niet aan denken.</p>]]></description>
      <guid>https://nrc.nl/nieuws/2025/01/04/nukkig-nieuwjaar-a4878468</guid>
      <pubDate>Sat, 4 Jan 2025 05:59:21 +0000</pubDate>
    </item>
    <item>
      <title><![CDATA[Puntje bij paaltje]]></title>
      <description><![CDATA[<p>Dus ik rij afgelopen maandag, eind van de middag, met mijn auto de Amsterdamse Nieuwe Spiegelstraat in en stuit op een paaltje. Ik mocht niet verder van onze autoluwe Femke. Maar ik kon ook niet achteruit. De Nieuwe Spiegelstraat is namelijk het drukste fietspad van Nederland waar woeste grachtengordelyuppen op tragische fatbikes en aanstellerige e-fietsen voortjakkeren alsof een psychotische duivel hen op de hielen zit. Was ik achteruit gereden, dan was het een serieus bloedbad geworden. Wijs geworden door de Maagdenburgse kerstmarkt leek me dat geen goed idee. Ik had alle tijd en informeerde bij de antiquair op de hoek sinds wanneer dit paaltje er staat. Ik kon altijd doorrijden. De man legde uit dat het er sinds een paar weken soms staat. Het kan namelijk ook in de grond zakken. Het geeft wel steeds gedoe omdat nergens aangegeven staat dat de straat doodloopt. Ik liep terug naar de hoek van de Nieuwe Spiegelstraat en de Kerkstraat om te zien of ik misschien iets gemist had. Er stond alleen een bord met een uitroepteken. Dat betekent dat je uit moet kijken omdat het druk kan zijn. En druk was het. Zwermen schuimbekkende yuppen gonsden vloekend langs mij. Ik stond overduidelijk in de weg. Het woord ‘kanker’ is nog steeds het populairste scheldwoord. Dat u dat weet. Ik belde de politie. Een aardige mevrouw legde me uit dat ik voor paaltjes bij de gemeente moest zijn. Ik belde de gemeente. Na lang wachten vertelde een stem dat ik opgenomen werd in verband met kwaliteitsdoeleinden. Ik legde aan een meneer uit wat er aan de hand was. Die meneer had overduidelijk een klantvriendelijkheidscursus gedaan en begon met: „Sorry voor uw frustratie.” Daarna wilde hij weten waar ik stond. Ik noemde de hoek. Volgens zijn administratie stond daar geen paaltje. Maar het stond er toch echt. Hij wilde het nummer van het paaltje weten. Het paaltje had geen nummer. Het paaltje moest een nummer hebben. Anders was het geen gemeentepaaltje. Wat was het dan wel? Een paaltje geplaatst door een externe partij. Die zou ik kunnen bellen, maar die waren nu dicht. Kerstreces. Ik vertelde de man dat ik de auto, die ik de komende maand toch niet echt nodig heb, midden in de Nieuwe Spiegelstraat zou laten staan. Dat kon echt niet. Hij stuurde handhavers mijn kant op. Er kwamen geen handhavers. Na een uur belde ik weer met de gemeente. Nu kreeg ik een collega, die zowaar van de zaak wist en allereerst zijn excuses voor de frustratie aanbood. Volgens hem waren de handhavers geweest. Dat waren ze niet. Volgens de gemeentemeneer waren ze op de Spiegelgracht geweest en hadden daar geen Volvo en ook geen paaltje aangetroffen. Ik sta niet op de Spiegelgracht, maar op de Nieuwe Spiegelstraat. Wederom excuses voor de frustratie. Er zouden nieuwe handhavers komen, maar dat kon wel een uurtje duren. Druk-druk-druk! Ik legde uit dat ik daar niet op ging wachten, dat ik mijn auto een vrolijke Kerst wenste en hem daar lekker liet staan. Midden op straat. Hij begreep de frustratie en bood daar alsnog zijn excuses voor aan. Maar is er niet iemand die binnen de gemeente op een knop kan drukken om het paaltje te laten zakken? Hij had geen idee, begreep mijn frustratie en hij zou dit probleem zeker meenemen in de voorjaarsvergadering. Ik heb mijn auto op slot geknipt en ben tegen tienen vrolijk naar huis gewandeld. Waar de auto nu is? Geen idee. Volgens een vriend stond hij er gisteren niet meer. Die vriend zag ook geen paaltje. Het zal ongetwijfeld een slepend proces worden. Of ik vrijspraak wil? Ja, en een lintje omdat ik vlak voor Kerst een verschrikkelijk bloedbad heb voorkomen. En verder? Ik ga me voorlopig bezighouden met mijn nieuwe hobby: het plaatsen van verrassingspaaltjes zonder nummer. De eerste zet ik op de hoek van de Vijzelstraat en de Herengracht. Waarom daar? Dat is op de hoek bij de ambtswoning van de burgemeester.</p>]]></description>
      <guid>https://nrc.nl/nieuws/2024/12/28/puntje-bij-paaltje-a4877933</guid>
      <pubDate>Sat, 28 Dec 2024 05:59:21 +0000</pubDate>
    </item>
    <item>
      <title><![CDATA[Kruitvat]]></title>
      <description><![CDATA[<p>Heerlijk dat de jaarlijkse discussie over een algeheel vuurwerkverbod weer is losgebarsten. Voor- en tegenstanders mogen aan talkshowtafels beschaafd keuvelen over dit al tientallen jaren beladen onderwerp. De conclusie is nu al bekend: het is aan de politiek. En de politiek wil niet. Vooral rechts is tegen een verbod. Want het klinkt zo gezellig op Oudejaarsavond. Daarbij: als je kind zijn vingers door de lucht wil zien vliegen dan moet dat kunnen. Daar leert het kind van. Of het kind de vingers inderdaad ziet vliegen is de vraag. Meestal liggen de ogen namelijk ook op straat. Wat dat betreft is het goed dat die apothekersstaking niet doorgaat. De komende dagen zijn er namelijk een hoop extra gaasjes en pleisters nodig. Maar die kun je toch ook bij het Kruidvat scoren? Misschien een idee om die winkels de laatste week van het jaar voortaan Kruitvat te noemen. Over vuurwerk gesproken: Poetin had deze week een goed idee. Hij wil met de Amerikanen een wedstrijdje gaan doen. Wie het verste kan plassen. Maar dan met raketjes. Ik zeg: doen! Bouw ergens in Siberië of de Nevadawoestijn twee steden en noem die Kyiv en Moskou. Allebei van bordkarton en zonder inwoners. Zowel de Amerikanen als de Russen mogen hun scherpste geschut daarmee naartoe nemen. Daarna mogen ze los. Schiet elkaars stadjes maar aan flarden. Je maakt alleen een paar simpele regels dat het duidelijk is wanneer wie gewonnen heeft. Bijvoorbeeld als je de stad van de tegenstander volkomen met de grond gelijk hebt gemaakt. Dan roept de scheidsrechter „Gaza” en is het potje beslist. Ik hoor u denken dat dit niet klopt. Gaza is geen goed stopwoord. Dan gaan ze juist door. Klopt. Maar dit is niets anders dan een illusie. Het is niet echt. In Gaza wel. Wie een goeie scheids zou kunnen zijn? Bas Nijhuis. Die heeft zichzelf dusdanig uit zijn eigen werkelijkheid gefantaseerd dat hij mij prima geschikt lijkt voor dit klusje. Misschien ook leuk om het wereldwijd uit te zenden. Niet via Viaplay want dan kan bijna niemand het zien. Dat begreep ik tenminste toen dat aandachtverslaafde liefje van Jutta Leerdam ging boksen tegen de bibberbejaarde Mike Tyson. Las ik nou dat hij nu tegen Lance Armstong gaat fietsen? Met of zonder doping? En zijn Sjakie Swart, Willem van Hanegem en de broertjes Van de Kerkhof al gebeld voor een potje zaalvoetbal? Terug naar het geniale Poetin-plan. Schieten zonder slachtoffers. Dat zou natuurlijk ook met dat infantiele Cobragedoe kunnen. Dat we ergens in een Nederlands weiland een straatje met een groot aantal voordeuren bouwen. Op die voordeur mag je een plaatje schroeven met de naam van degene die je graag aan het schrikken wilt maken of uit de weg wilt ruimen. Misschien is het leuk om een ruitje in de voordeur te maken waar je de foto van het te liquideren slachtoffer plakt. Daarna hang je het zware vuurwerk aan de klink en dan mag je het zelf aansteken. Of laten aansteken. Ik zou wel deskundige types inhuren. Niet die twee niet al te slimme neven uit Roosendaal die een achtjarig jongetje in één klap tot wees bombardeerden. Plus de andere volkomen onschuldige doden en gewonden. Afgelopen week werd er op tv uitgelegd hoe je dit soort vuurwerkbommen het beste kunt plaatsen. Ik was verbijsterd. Nog even en de NPO doet er een boekje bij: Liquideren voor Dummies. Interessant dat we een land zijn geworden met meer dan duizend zware vuurwerkaanslagen in één jaar. Soms ben ik bang dat we aanstaande Oudejaarsavond geen knal gaan horen. Dat iedereen wel Cobra’s in huis heeft, maar ze in de loop van volgend jaar gaat gebruiken om een ex om te leggen. Of een collega die uit zijn bek stinkt. Of een burgemeester. Zelf heb ik deze week een lijstje gemaakt. Ik heb komend jaar veertig cobra’s nodig om wat problemen in de privésfeer op te lossen. Dus zeg ik tegen mijn favoriete vijanden: jullie zijn gewaarschuwd, maar uiteraard een zalig kerstfeest allemaal!</p>]]></description>
      <guid>https://nrc.nl/nieuws/2024/12/21/kruitvat-a4877427</guid>
      <pubDate>Sat, 21 Dec 2024 05:59:22 +0000</pubDate>
    </item>
    <item>
      <title><![CDATA[Brandje contantje]]></title>
      <description><![CDATA[<p>Ouderwets geld. Dat moet je in huis hebben. Zeker op het moment dat de Derde Wereldoorlog uitbreekt en Poetin met zijn Noord-Koreaanse ‘vrijwilligers’ onze kant op komt. Het begint met cyberdreiging. Eerst gaan de pinautomaten haperen en kan je geen tikkie meer versturen. Dat komt omdat de netwerkkabels op diverse zeebodems gesaboteerd zijn. Door de Chinezen? Ook! Eigenlijk door iedereen. Rutte kan het ook gedaan hebben. Na de computers zijn gas, water en licht aan de beurt. Vandaar dat klassieke geld dat je in huis moet hebben. Maar daarmee loop je ook weer een groot risico om beroofd te worden. Door een stuk of wat bivakmutsjes op fatbikes. Die hoor je niet aankomen. Waar verberg je je zuurverdiende spaargeld? Tussen een van de zeventien lagen van je comfortabele boxspring? Of gewoon in het vriesvak van de koelkast? Een pan in je keuken schijnt ook een goede plek te zijn. Ik zou Frits van Eerd eens bellen. Die heeft vast wel tips. Of Sywert. Die schijnt ook nog wat miljoentjes te verstoppen. Contant geld heb je nodig. Voor eten, drinken en je moet natuurlijk kunnen vapen. Zeker als je jong bent. Dat vapen schijnt niet zonder risico te zijn. Klaplongjongeren en bloedspuwpubers melden zich dagelijks op de spoedeisende hulp. Plus dat je er sowieso gezellig kanker van krijgt. Deze in chemische nevelen gehulde legale smeerlapperij, waarvan we allemaal weten hoe slecht het is, gaat overigens niet verboden worden. Domweg omdat de extra accijns op dit gif onze onderwijsbegroting redt. Dat is deze week besloten. De rest van het onderwijsgeld wordt bij de zorg en bij de NPO weggehaald. Dit is dus het laatste jaar waarin je kunt zien hoe uitbundig de Bauertjes hun huis verlichten in de kersttijd. Kilometers priklampjes die je vanaf de maan kunt zien. Maar daar is dus binnenkort geen geld meer voor. Het wordt behelpen. We krijgen ze weer in huis en in onze broekzak. De briefjes van tien, twintig en vijftig euro plus de ouderwets rinkelende muntjes natuurlijk. Dat is een stuk gezelliger voor onze daklozen bij de supermarkt. Die hoorden de laatste jaren al die met volle boodschappentassen zeulende krenten roepen dat ze helaas geen los geld bij zich hadden. Over zwervers gesproken. Zal die Assad nog wat contant geld meegenomen hebben uit zijn welvarende Syrië? Of regelen de Zwitsers dat voor hem? En vraagt Poetin huur aan deze verstoten weldoener of heeft dit soort gajes een onderling gentlemen’s agreement? Wel jammer dat Syrië democratisch dreigt te worden. Nu heeft de FIFA geen interesse meer om daar een mooi WK te organiseren. Hoewel er aan die democratie ook weer getwijfeld wordt. Volgens pessimisten zullen de islamitische Kalasjnikovs de hoofddoekjes binnen de kortste keren weer wat strakker aantrekken. Wel ontroerend om die bevrijding van dat gemartelde land te zien. Al die opgeluchte mensen die terugkeren. Zag ik in die lange file nou een touringcar met een luid claxonnerende Marjolein Faber achter het stuur? Ze had alleen de pest in dat ze in de file stond, maar dat kwam door de grenscontrole. Over file gesproken: wat zal er met de auto’s van de Syrische bloedbeul gebeuren? Hij had aardig wat proletenrommel in zijn garage staan. Porsches, Lamborghini’s, Ferrari’s en een Tesla uiteraard. Hij was zeer milieubewust. Gebruikte hij die auto’s allemaal om de dagelijkse boodschappen te doen of dienden ze als opslag van zijn mosterdgasvoorraad? Want dat spul moest-ie toch ergens kwijt. Dit stukje tik ik in de nacht. Op het ritme van ontploffende cobra’s die criminelen hier in Amsterdam aan voordeuren hebben gehangen. Om de paar minuten klinkt er een explosie. Ook Rotterdam en Den Haag zijn ’s nachts een soort Gaza. Er wordt doorlopend afgerekend. Wat er wordt afgerekend? Een containertje gestolen coke, een bootje hasj, een afgepakt wijf of misschien wel een belabberd in elkaar geflanste trouwjurk die al veel te vaak gedragen bleek te zijn. Vorig weekend ging die bruidswinkel angstaanjagend in de hens. Zes onschuldige doden. Die oorlog is allang begonnen. Ik ga maar eens pinnen.</p>]]></description>
      <guid>https://nrc.nl/nieuws/2024/12/14/brandje-contantje-a4876662</guid>
      <pubDate>Sat, 14 Dec 2024 05:59:22 +0000</pubDate>
    </item>
    <item>
      <title><![CDATA[Driehoog-achternicht]]></title>
      <description><![CDATA[<p>Bent u ook zo benieuwd hoe er in Seoul, Aleppo, Kyiv, Tel Aviv en Moskou is gereageerd op het feit dat het Sunneklaasfeest op Ameland zonder incidenten is verlopen? Volgens PowNed-baas Dominique Weesie was de sfeer echter wel degelijk grimmig. Of moet hij dat zeggen omdat dat idee over dat grensoverschrijdende sinterklaasfeestje van zijn eigen splinteromroepje kwam? Geen idee of Dominique donderdag zelf op het gemoedelijke Waddeneiland heeft rondgelopen. Ik hoop het niet voor hem want het was hondenweer. In elk geval veel te koud en te nat voor een directeur. Ik vrees dat hij donderdagavond thuis een braaf sinterklaasfeestje bij elkaar zat te rijmelen en dat hij via zijn mobieltje werd bijgepraat door een stelletje kleumende stagiairs. Jongens en meisjes met ambitie. Die gaan na deze vuurdoop in onze kokende Nederlandse journalistenjungle ongetwijfeld een schitterende loopbaan tegemoet. Zij zullen over dertig jaar tijdens een masterclass op een verslaggeversschooltje vertellen onder welke Siberische weersomstandigheden ze in 2024 hun werk moesten doen. Dat waren nog eens tijden. Misschien valt de naam van politiek gevangene en guerrilla Jan Roos dan ook nog een keer. En die van Raisa Blommestijn, de Jeanne d’Arc van de ultrarechtse lage landen. Wie weet verleent premier Wilders deze twee vrijheidsstrijders gratie. Dickie mag het uitvoeren. De NSC is dan inmiddels opgeheven en heeft Den Haag verlaten met een ambulance en een boevenwagen. De ambulance voor hun chronisch overspannen leider Pietje Precies en de boevenwagen voor de van sjoemelen verdachte boekhouder. Over boeven gesproken: heeft u de appjes van Sywert gelezen? „Nu echt rond!! Nooit meer geldzorgen”, schreeuwde zijn mobieltje in april 2022 naar zijn vriendin. Hij had haar nu meegenomen naar de rechtbank. Net als de andere mannen. Die hadden ook hun meisje bij zich. Misschien zijn ze na afloop met zijn zessen een hapje gaan eten. Gewoon voor de gezelligheid. En voor de sterke verhalen uit de oude doos. Dat ze ook ontzettend gelachen hebben in die tijd. Wie weet hebben ze met hun clubje nog een disco bezocht. Nog een keer dansen zonder enkelband. Want dat gaat het waarschijnlijk worden. Onze gevangenissen puilen namelijk uit. Maar misschien verleent onze premier hun ook wel gratie als het zo ver is. Sywert is tenslotte een oud-collega die hard heeft meegewerkt aan de definitieve ondergang van het CDA. Dat gaf ruimte op rechts. En voor wat hoort wat. Grappige graties. Biden en zijn zoon. Trump en zijn bestormers van het Capitool. En inmiddels begrijp ik dat Albert Verlinde zijn censurerende nichtje de hand boven het hoofd heeft gehouden. Zij heeft als hoofdredacteur van RTL Boulevard zitten snijden in een stukje over de onaantastbare Nederlandse televisiemaagd Linda de Mol. Over haar en haar Vieze Jeroentje, die zijn dickpics tegenwoordig alleen nog aan Linda zelf schijnt te sturen. Elk nadeel heb zijn voordeel. Nu moet ik steeds aan Arjen Lubach denken. Hij gaat volgend jaar bij RTL werken. Krijgt hij dan elke dag die brave directeur Peter van der Vorst aan de lijn en wordt hem dan gesommeerd om dat grapje over Unilever te schrappen? Dat kost namelijk adverteerders. En de PVV’ers zijn ook niet blij met Arjen zijn humor. Dat zijn ook kijkers van RTL. Net als de boze boeren, die niet van Arjen willen horen waarom hij geen vlees eet. Vroeger vond hij dat namelijk misdadig. Ik hoop dat hij dat volgend jaar van Peter nog steeds mag vinden. En dat hij ook een grapje over dat nichtje van Albert Verlinde mag maken. Dat dat nichtje hoog in de ranzige roddelboom zit is zo heerlijk incestueus. Of het wijsheid is om je familie aan een baantje te helpen? Ik denk dat Poetin daar inmiddels anders over denkt. Die heeft een dochter van zijn neef op een hoge positie geplaatst en deze achternicht heeft meteen even indirect gelekt hoeveel dooie Russen er de laatste tijd gevallen zijn. Of zij ontslagen wordt? Nee hoor, zij valt heel chique uit een hotelraam. Driehoog achter. Kortom: ons landje valt ontzettend mee.</p>]]></description>
      <guid>https://nrc.nl/nieuws/2024/12/07/driehoog-achternicht-a4875826</guid>
      <pubDate>Sat, 7 Dec 2024 05:59:22 +0000</pubDate>
    </item>
    <item>
      <title><![CDATA[Virtueel chatteefje]]></title>
      <description><![CDATA[<p>Geen idee of het een verontrustend klimaatdingetje is, maar terwijl het hotel hier in San Sebastian met veel groen en lichtjes kerstklaar wordt gemaakt, zie ik de mensen zwemmen in zee. Waarom ik hier ben? Ajax voetbalde hier donderdag tegen Real Sociedad. Althans dat was de bedoeling. Het liep echter anders. De tegenstander voetbalde en de jongens van Ajax liepen er als beginnende pupillen achteraan. Toch had ik een leuke avond. Dat kwam vooral door de Amsterdamse hooligan in de stadsbus naar het stadion. De dronken man zette steeds een Ajax-liedje in en kwam er na drie regels achter dat hij niet wist hoe het verder moest. Iets met Joden. Ik ken de tekst wel, maar alleen van horen zingen. Ik kom meer dan vijftig jaar bij Ajax, maar brul die onzin nooit mee. De rest van de bus bestond uit volwassen Basken die zich niks aantrokken van de dronken Ajax-fan. Iedereen zat op zijn telefoon te appen of te chatten. Op dat moment las ik op mijn mobieltje dat een of andere roddelkont van RTL Boulevard, die zichzelf heel gewichtig ‘entertainmentdeskundige’ noemt, nachtenlang allerlei vieze dingen heeft zitten uitwisselen met een dame die hij niet kent. Een virtueel chatteefje dus. Toen hij stopte met de erotisch geladen dialoog was het teefje boos en heeft zij de beladen correspondentie op een of ander derderangs juicekanaal gegooid. Dus moest de entertainmentdeskundige het eerst aan zijn vriendin opbiechten. En daarna aan zijn kijkertjes. Zijn eenzame geilheid ligt sinds een paar dagen op straat en heeft nu zelfs de keurige NRC gehaald. Dit bericht over die nogal gereformeerd ogende Rob Goossens (hij zou zo een neefje van onze Sywert kunnen zijn) stemde mij blij. Dat kwam vooral toen ik las dat zijn nachtelijke gezelschapsdame misschien wel helemaal niet bestaat. Ruige Robje heeft zich waarschijnlijk seksueel zitten opwinden tegenover een computer. Zijn virtuele liefje gaf namelijk te snel te lange antwoorden en dat kan volgens kenners alleen maar via AI. Maar wie dan gelekt heeft naar dat juicekanaal? De baas van de computer? Een zuur koekje van eigen deeg voor Rob de rukker. Uitgegleden over zijn eigen bananenschil. Jarenlang zit je allerlei privézaken van allerhande poldersterren en internationale beroemdheden in een camera te kotsen en nu moet je opeens op de televisie over jezelf stamelen dat je met een totaal onbekende mevrouw vieze dingen zat uit te wisselen. En dat de onbekende dame misschien niet eens bestaat. Gelukkig is Rob niet de enige. Want wereldwijd fantaseren miljoenen mensen dagelijks hun erotische verlangens tegen geduldig luisterende computers. Duizenden datacenters zuchten dag en nacht omdat ze moeten reageren op opgewonden kantoorklerken, puntlassers, loopbaancoaches en burn-outbegeleiders. Terwijl die arme geilneefjes en -nichtjes denken dat ze tegen een dampende deerne of een hitsige hunk praten. Misschien zijn die datakabels in de Oostzee vorige week helemaal niet gesaboteerd door een Chinees schip, maar gewoon gesmolten onder het genot van miljoenen hijgers. Opeens keek ik anders naar de chattende Basken in de bus naar het stadion. Zouden zij op dit moment ook allerlei gloeiende woorden wisselen met een computertje van Mark Zuckerberg of een andere miljardair? De hooligan zong nog steeds dwars door alles heen. Ik dacht ondertussen aan de Zweedse minister van Gendergelijkheid die een zeldzame fobie voor bananen heeft. Zo eerlijk dat ze dat met de pers gedeeld heeft. Zal Rob Goossens het al verteld hebben aan zijn kijkers? Of houdt hij dit soort dingen exclusief voor zijn virtuele opwinddame? In het stadion begon de wedstrijd hoopvol voor de Amsterdammers. Na een half uur kwam de Joden-brullende hooligan ons vak binnen. Hij ging achter me zitten en vloekte dat hij zijn plek niet had kunnen vinden. Het lag aan het stadion. Duizenden euro’s had hij voor dit reisje betaald. Toen hij uitgeraasd was keek hij nog een keer om zich heen en viel in een diepe slaap. Hij tukte door beide doelpunten heen. Waarop mijn zoon zei: „Heeft hij toch een mooiere avond gehad dan wij.”</p>]]></description>
      <guid>https://nrc.nl/nieuws/2024/11/30/virtueel-chatteefje-a4874977</guid>
      <pubDate>Sat, 30 Nov 2024 05:59:23 +0000</pubDate>
    </item>
    <item>
      <title><![CDATA[Schoofhondje]]></title>
      <description><![CDATA[<p>Grappige kappersrekening van minister Marjolein Faber. Ze heeft haar dooie punten laten snoeien voor het schamele bedrag van 571 euro en 74 cent. Die Haagse kapper heeft het inmiddels drukker dan ooit. Honderden kansloze koppies grijpen hun kans. Zo ook ik. Donderdag zat ik er en het was gezellig. We namen de wereld door. Iedereen vroeg of ik afgelopen vrijdag de persconferentie van dappere Dickie had gezien. Onze premier was na zijn door de mand gevallen kabinet in bloedvorm. Vooral dat mantra over racisme was adembenemend. Hoe zei hij het ook alweer? Er was in Den Haag geen racisme. Hij kon het niet vaak genoeg zeggen. Niet in de regering en niet in de fracties. Ik dacht aan staatssecretaris Jansen. Dat is die van die Marokkanen. Inderdaad geen racisme rond het Binnenhof. „Maar wel in de tram, de kroeg en de voetbalkantine”, lachte een klant die Dickie steevast ‘het schoofhondje van Geert’ noemde. Op dat moment belde een woedende Sywert. Omdat we met de hele zaak zin hadden om een beetje te lachen zette ik hem op de speaker. Sywert stak meteen van wal. Of ik nu mijn zin had? „Ik niet alleen”, lachte ik, „het hele land vindt het leuk.” Hierop gaven alle klanten een spontaan applausje. Op datzelfde moment begonnen Bernd en Camille op de achtergrond keihard te schreeuwen. „Zijn de heren overspannen of nog steeds gillend rijk?”, vroeg ik aan onze Melkmuil des Vaderlands. Nu begon Sywert zelf ook radeloos te foeteren. Hij was onschuldig en dat ging hij nu bewijzen. Het woord smaad viel. Laster uiteraard ook. Ik was nog niet van hem af. Jij ook niet van mij, dacht ik zacht in mezelf, waarop de klanten vroegen of ik die gluipkop wilde ophangen. Op dat moment zwaaide de deur open. Een sterk vermagerde Frans Timmermans betrad de winkel. Glimmend van trots zei hij: „Ik ben afgevallen.” Een oude dame keek de limbo smalend aan en zei: „Maar dat was je toch al bij de verkiezingen schat!” Hierop draaide Fransje zich geïrriteerd om en beende de Van Loostraat in. Vroeger konden die zuiderlingen nog wel eens tegen een geintje. Voor ik het wist kreeg ik weer telefoon. Netanyahu dit keer. Of Wilders in de zaak was? Nee, alle blondeerstoelen waren bezet met onzekere botoxdames. Dan wilde hij Casper. „Bedoel je Veldkamp?” Ja, die bedoelde hij en of ik tegen hem wilde zeggen dat hij niet hoefde te komen. Ze zouden hem daar meteen arresteren of gewoon laten omleggen door de harde kern van Maccabi. Of ik had gehoord dat hij gezocht werd door dat Strafhof? Wat ik er van vond? Ik legde uit dat ik nog wel eens schrik van fotootjes van uitgemergelde kindertjes met hongerogen en dat die plaatjes me ergens aan doen denken. Net als de hulpgoederen die worden tegengehouden. Daarna fluisterde ik voorzichtig dat ik 40.000 doden ook wel wat aan de hoge kant vind. „Antisemiet” brieste hij en hing op. „Hij heeft zijn dag niet”, sprak mijn buurman die alleen zijn snor liet bijpunten. De klanten vroegen me om het niet over politiek te hebben. Een oude dame lachte: „Voor je het weet heb je bonje met humorloze rechtse of linkse minkukels.” We kregen het veilig over de tuinkabouter van MDMA die in Brabant is aangehouden. Daarna vroegen we ons af of in die roomse provincie een kerststalletje met het hele zootje van geperste cocaïne een leuk idee zou zijn. Dus Jozef, Maria, de herders, de os, de ezel en dat je na het kerstdiner met de hele familie de kleine Jezus uit zijn kribbe snuift. Een keurige Haagse meneer begon over het Belgische bejaardenhuis waar ze strippers hadden ingehuurd en dat hij zich daar nu ging inschrijven. „Of moet ik tot mijn urn sjoelen en scrabbelen?”, lachte hij. Toen was ik aan de beurt. In tien minuten was ik geknipt. Kosten 10 euro. Ik zei tegen de kapper dat ik dacht dat hij hartstikke duur was. „Soms”, knipoogde hij, „heel soms!”</p>]]></description>
      <guid>https://nrc.nl/nieuws/2024/11/23/schoofhondje-a4874186</guid>
      <pubDate>Sat, 23 Nov 2024 05:59:23 +0000</pubDate>
    </item>
    <item>
      <title><![CDATA[Columnistenfantasietje]]></title>
      <description><![CDATA[<p>Wat voor racistische dingen zullen er afgelopen maandag nou toch geroepen zijn in de ministerraad? Dat was het eerste wat ik dacht toen ik las over de opgestapte Nora Achahbar. Wie gingen er verschrikkelijk tekeer? Een schuimbekkende Dickie Schoof over scooterende kutmarokkanen? Een scheldende Mona Keijzer over gelukzoekende dobberafrikaantjes? Fleur Agema in zogenaamd plat Haags over Syrische kopvoddenteven? Wat ik vermoed wat het dappere damesduo Faber &amp; Klever geroepen heeft? Dat durf ik niet eens op te schrijven. Maar neemt u van mij aan: de geest was maandag in het Catshuis uit de fles. En die fles is inmiddels kapot. De scherven zijn weggegooid. Ver weg. Heel ver weg. Wat er precies gezegd is zal voorlopig niet bekend worden omdat er niet uit het Haagse fröbelschooltje geklapt mag worden. Maar het was voor Nora in elk geval ernstig genoeg om op te stappen. Wegwezen bij dit primitieve spul. Dit valt thuis niet uit te leggen. Op het moment dat ik dit schrijf gaat het gerucht dat de rest van het NSC het ook voor gezien wil houden en dat zij met zijn allen bij hun grote leider Pieter Omtzigt op het ziekenzaaltje gaan liggen. Dus onze koning moet dit weekend even in de buurt van zijn paleisje blijven. Dickie komt zo goed als zeker zijn ontslag indienen. Niet op de fiets en ook niet met een gezellig appeltje in de hand. Maar misschien wil een islamitisch jochie met een bontkraagje hem achterop zijn scootertje naar Huis ten Bosch brengen. Hoewel een lift van een Amsterdamse taxi ook goed is voor het plaatje op de voorpagina’s. Dickie zal het ontslag met een diepe zucht indienen en ik denk dat we deze arme stroman nooit meer terugzien in Den Haag. Dat hoeft ook niet want bij de nieuwe verkiezingen zal een trumpiaanse overwinning voor Geertje door ons land galmen. Zeteltje of tachtig? Minimaal. Wilders wordt onze nieuwe premier en formeert een gezellig rechts kabinet. Met Wierd Duk op Binnenlandse Zaken, Johan Derksen op Sport en Cultuur en Bert Huisjes neemt op voorspraak van Loek Hermans het ministerie van Sociale Zaken voor zijn rekening. Wappie Baudet krijgt Gezondheidszorg. Het voordeel daarvan is dat er bij de volgende pandemie lekker veel dooien vallen. Goed voor de woningnood en de krapte in de bejaardenzorg. Verder vrees ik dat Sywert ook nog een redelijke kans maakt op een baantje. Een crimineel verleden is geen enkel bezwaar. Dat heeft Geert geleerd van zijn Amerikaanse voorbeeld oom Donald. En een hoge Shell-jojo wordt zijn energieminister. Die krijgt maar één opdracht: zorg dat er sowieso genoeg olie is. Olie die onze premier dagelijks op het vuur kan gooien. Welk vuur? Elk vuur. En de stikstof? En het klimaat? Die problemen worden in een klap opgelost. Kwestie van Yvon Jaspers op Landbouw en Visserij. Regeren is achteruitkijken. Of dit een actueel columnistenfantasietje is? Nee. Ik weet zeker dat ik gelijk krijg. Dat krijg ik vaak. Net als in het geval van de NAM. Vorig jaar riep ik in de kroeg tegen mijn vrienden dat de NAM binnen de kortste keren een vuige truc zou vinden om de schadevergoeding aan de Groningers te stoppen. Ik sloot een paar vrolijke weddenschappen af. Nooit met mij wedden. Ik win namelijk altijd. Volgens mij hadden de aardolieboeren daar namelijk toen al lang een bataljon gewiekste Amsterdamse Zuidas-advocaten op gezet. Hun verweer is simpel: als zij de gaskraan dichtdraaien, dan doen wij dat met de geldkraan. En waarom moeten wij eigenlijk die schade betalen? Bewijs maar eens dat die scheuren in die huizen er niet al lang zaten? In 2022 maakte de NAM 2,4 miljard euro winst en vorig jaar slechts 224 miljoen euro. Ik hoop dat die vorige week opgestapte Idsinga aandelen NAM heeft. Dan komt hij warmpjes de winter door. Als u dit stukje op zaterdag leest is het kabinet al gevallen. Of hebben ze gisteravond een gewapende vrede getekend? Zoals die twee sneue presentatoren van Vandaag Inside. Niet erg hoor, dan valt het kabinet volgende week. Dat weet ik zeker. Wedden?</p>]]></description>
      <guid>https://nrc.nl/nieuws/2024/11/16/columnistenfantasietje-a4873357</guid>
      <pubDate>Sat, 16 Nov 2024 05:59:24 +0000</pubDate>
    </item>
  </channel>
</rss>
