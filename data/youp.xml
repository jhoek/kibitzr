<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Allemaal spoorloos]]></title>
      <description><![CDATA[<p>Tien doelpunten tegen. In twee wedstrijden. Ja, het gaat weer over Ajax. Afgelopen dinsdagavond speelde ik in Capelle aan den IJssel, inmiddels een buitenwijk van Rotterdam. Dus er viel nog wat te lachen. Het publiek leefde met deze Amsterdamse loser mee. Rotterdammers kennen dit gevoel namelijk maar al te goed. Die hebben dit jaren meegemaakt.  In Amsterdam was er ook humor. Trainer Schreuder zei dat hij Ajax een van zijn beste wedstrijden van dit seizoen had zien spelen! Interessant.  Na drie minuten 1-0 achter en vlak voor tijd een doelpunt door een pupillenblunder van een onzekere Blind. Ik weet niet of ze in de bestuurskamer van de Johan Cruijff Arena om deze kwinkslag van onze Alfred zitten te schateren. Op de F-Side doen ze dat zeker niet.   Is het een idee om na Alfred iemand van buitenaf als coach te vragen? Derk Bolt van FC Spoorloos bijvoorbeeld. Die maakte het even bont als Schreuder. Zelden iemand zich zo zijn eigen stinkende moeras in zien draaien als deze ervaren televisiepresentator. Wat er speelt? Een meneer, die professioneel oplichters ontmaskert, heeft ontdekt dat bij  Spoorloos  geadopteerde mensen, die in hun geboorteland wanhopig naar familieleden zoeken, best vaak gekoppeld worden aan wildvreemden. En dit terwijl Bolt in een soort kokosnotenspaans roept dat de na veel moeite opgespoorde sloppenwijkbewoner hun broer is. En als die analfabete ‘familieleden’ zich dan dankbaar in elkaars armen snotteren, neemt Derk met zijn kapelaansgezicht afscheid van de ontroerde kijkers. Tot volgende week! Bolt deed in weer een andere praatshow luchtig over de vergissingen. Alsof die mensen geen familie zochten, maar tweedehands speelgoedautootjes. Of speldjes via Marktplaats. Het was gênant zoals Bolt zich verdedigde. Hoewel? Misschien zei hij het precies goed. Die gevonden sloebers  zijn gewoon wandelende tranentrekkers. Eerlijk gezegd dacht ik dat het al een tijdje klaar was met deze emo-rommel. Leukste nieuws in deze zaak? De gewiekste kneus, die al deze mismatches voor onze Derk regelde, is ondertussen zelf ook spoorloos. Hoewel? Bolt heeft hem vast verstopt in een kamertje.  Wie ook spoorloos is? Wouter Koolmees. Spoorloos? Hij is de nieuwe directeur van de NS en komt daar nog wel achter als hij bussen in moet zetten. En toen moest Rutte deze week nog komen. Zijn geriatrische gedrag is zo langzamerhand nationaal erfgoed. Nu weer over de gaswinning. Onze Mark was uiteraard bijna nergens bij betrokken. Dat waren de vakministers! En als hij toevallig wel op de hoogte was dan weet hij dat niet meer. Grappig detail: in 2018 kwam onze premier erachter dat we in 2013 bizar veel gas hadden gewonnen. Vijf jaar later dus. En hij was ook weer een belangrijk memo kwijt. Ze hadden lang gezocht op zijn ministerie, maar helaas. Gelukkig heeft de enquêtecommissie het memo wel. Kopietje Mark?  Ben van Beurden, de hoogste baas van Shell, kwam ook nog even langs bij de commissie. Hij voelt spijt, schaamte en verdriet als hij terugkijkt op de miljarden die Shell verdiend heeft met het leegpompen van de provincie Groningen. Die provincie ziet er inmiddels uit alsof een boze Poetin even langs is geweest. Dus Ben gaat schuldbewust betalen? Niet zo snel.  In 2012 schrok Ben van de grootste aardbeving en in 2017 ging hij afschalen. Ook weer vijf jaar later. Mark en Ben zijn allebei geen snelle leerlingen. Dat is oud KLM-topman Pieter Elbers wel. Die heeft bij de rechter per direct de uitbetaling van zijn oprotpremie afgedwongen. Hij krijgt 1,3 miljoen van de met staatssteun geholpen KLM. Na het pinnen van het bedrag ging hij deze week high-fivend langs de rijen op Schiphol. In een daarvan stond een vermomde prinses Amalia, op de vlucht omdat ze zwaar bedreigd wordt. Meisje, achttien, toe aan een gezellige studententijd en nu voorlopig even verplicht spoorloos. Arm kind in arm land. Ik heb daarom zin in een protest. Hoe? Een blik soep tegen  De Nachtwacht  of  De Staalmeesters ? Nee, tegen de kaart van Nederland. Gewone soep? Nee, wel met ballen. Als we namelijk ergens aan toe zijn...</p>]]></description>
      <guid>https://www.nrc.nl/nieuws/2022/10/15/allemaal-spoorloos-a4145254</guid>
      <pubDate>Sat, 15 Oct 2022 00:00:00 +00:00</pubDate>
    </item>
    <item>
      <title><![CDATA[Passveer]]></title>
      <description><![CDATA[<p>Wat ik deze week geleerd heb? Dat je na het zuipen niet moet vechten. Omdat je dan niet meer weet wie wie heeft doodgeschopt. Misschien ben je het zelf wel geweest. Niet de dooie, maar de dader. En dat kan je dan niet trots in je cv zetten. Zo zielig voor die geriatrische Gooise kakkertjes, dat ze totaal vergeten zijn wat er vorig jaar gebeurd is op Mallorca. Maar het is ook alweer zo lang geleden. Ze wisten toen wel dat ze de volgende ochtend met spoed het eiland moesten verlaten en dat hun papa’s & mama’s onmiddellijk de beste advocaten mochten bellen. Dus hun kortetermijngeheugen was toen nog goed. Gelukkig wonen die advocaten meestal ook in het Gooi. Dus het kon over de heg geregeld. Of aan de bar van een van de gezellige hockeyclubs. Of bekokstoofd bij hole negen van de Hilversumsche Golf Club. Het advies was in elk geval eensluidend: allemaal bek dicht! En wat goed dat die keurige ouders ook zo schitterend zwijgen. Als het graf van Carlo Heuvelman.  Wel gezellig dat de uitdrukking ‘daar heb ik geen actieve herinnering aan’ te pas en te onpas door de rechtszaal schalde. Daar mag onze premier apenpokkentrots op zijn. Dat hij een landelijke trend heeft gezet. Gefeliciteerd Mark. Echt geweldig. Losers. Dat is het enige dat door mijn hoofd schalt als ik over deze verdrietige zaak lees. En dan heb ik het niet alleen over die sneue jongetjes. Over losers gesproken: dinsdagavond zag ik mijn clubje Ajax afgedroogd worden. Het was Napels zien en dan sterven. Of ik tot het einde gebleven ben? Natuurlijk. Al die duizenden mooiweersupporters, die bij 1-4 met de clubshawl tussen de benen het stadion alvast verlieten, zal ik goed onthouden. Bij het volgende succesje hoeven ze me niet triomfantelijk op de schouder te kloppen. Uiteraard zitten de beste stuurlui bij dit soort voetbalrampen op de tribune. De Ajax-trainer moet er als eerste uit. Omdat hij zijn melkgebit nog heeft. Alfred Schreuder houdt namelijk niet van wisselen. En hij komt uit Barneveld! Waar dat laatste op slaat? Ze denken daar raar. In de Veluwse broedgemeente stoppen ze 72.000 kippen dicht op elkaar in een hal zonder daglicht en ze weten zeker dat die beestjes zielsgelukkig zijn.  Hun God ziet dat het goed is.  Maar, terug naar de harde kern, er moet bij Ajax met spoed iets gebeuren. De ouwe knarren moeten eruit. En iedereen weet dat dat nooit zachtzinnig gaat. Dus dat wordt een klusje voor Khadija Arib. Zij gooit mensen zonder enig zinnig argument rücksichtslos uit de basis. Geen zachte heelmeester dus. En daar hebben we in de Johan Cruijff Arena op dit moment behoefte aan. Daarbij heeft Arib voorlopig alle tijd.  En Caroline van der Plas? Dat lijkt me geen goede keuze. Voor je het weet zet ze keeper Pasveer in de spits omdat hij zo’n schitterende assist aan die speler van Napoli gaf. Was dat matchfixing? Ik zeg niks. Maar geen Caroline dus. Het zou namelijk kunnen dat ze de verkeerde spelregels leest en dat ze bij een overtreding in de zestien om een strafcorner roept. Daarbij wil ik dat ze voorlopig in de Tweede Kamer blijft. Anders valt er voor ons niks meer te lachen. Maar als ik boer was zou ik zo langzamerhand toch iemand anders vragen. Jesse Klaver bijvoorbeeld. Die las het rapport van Remkes namelijk beter dan de rest.  De boeren kunnen ook kiezen voor Johan Remkes zelf met zijn rustieke boerenkiespijnkop en zijn murmelende praatjes. Schitterende stripfiguur, die ook voor Ajax goed zou zijn. Maar dan als voorzitter of commissaris. Dat hij aan de leden uitlegt dat een voetbalclub moet winnen op het veld en niet op de bank. Saldi zijn bijzaak. Doelpunten! Daar gaat het om. Maar ik vrees dat ze bij Ajax kiezen voor een topadvocaat. Misschien wel een uit de Mallorcazaak. Eentje die glashard zegt: „Met 1-6 verloren? Dat zijn uw woorden. Ik was er wel bij, maar heb de wedstrijd niet gezien. Bewijs het maar!”  		 Nieuwsbrief  		NRC Cultuurgids 	  		Wat moet je deze week zien, horen of luisteren? Onze redacteuren recenseren en tippen</p>]]></description>
      <guid>https://www.nrc.nl/nieuws/2022/10/08/passveer-a4144504</guid>
      <pubDate>Sat, 8 Oct 2022 00:00:00 +00:00</pubDate>
    </item>
    <item>
      <title><![CDATA[Vluchteling andersom]]></title>
      <description><![CDATA[<p>Bij Vattenfall hebben ze wel gevoel voor humor. Ze sturen mij niet alleen een mail waarin ze aankondigen dat mijn energierekening binnenkort vijf keer zo hoog wordt, maar ze vragen aan het eind van de vrolijke mededeling ook nog wat ik van hun mailtje vind. Mijn antwoord gaat natuurlijk niemand lezen, maar de vraag komt zo lekker klantvriendelijk over. Daar zit ongetwijfeld een gladde marketingknakker achter.  Omdat ze denken dat ik net als het overgrote deel van hun clientèle op fröbelniveau zit, moet ik mijn antwoord via een smiley geven. Ik probeer er een opgestoken middelvinger tussen te moffelen, maar ik ben digibeet. Daarom bel ik Pepijn van Houwelingen omdat deze zielige gluipkop hartstikke handig is in het shoppen van foto’s. Afgelopen weekend had hij binnen zijn splinterpartijtje veel succes door de aardige Ernst Kuipers onder het toeziend oog van Karien van Gennip een nazivlag te laten hijsen. Dus dit moet hem zeker lukken.  Ik krijg Pepijn niet aan de lijn. Hij is waarschijnlijk op kraamvisite bij zijn grote leider Baudet, die samen met zijn vrouw een zoon mocht verwelkomen. Ik vrees dat het een huilbaby is en dit baseer ik op het karakter van de vader van het jongetje. Appels vallen nooit ver. Natuurlijk hoop ik dat het een gezond en vrolijk kereltje wordt. Een mannetje dat van een beetje kattenkwaad houdt. Dat later, als hij met zijn ouders in een hotel slaapt, bij de buren op de hotelkamerdeur klopt en daarna hard wegrent.  Ik kreeg heimwee naar mijn eigen jeugd toen ik het voorval bij Mathieu van der Poel las. Ik snap de meisjes en de reactie van de wielrenner. Maar wie stopte de kandidaat-wereldkampioen in godsnaam in een Novotel? Dat is een droefgeestig hol waar ze alleen bezemkasten verhuren. Kampioenen leg je waar kampioenen horen.  Zal Thierry in alle drukte tijd hebben gehad om Poetin persoonlijk te feliciteren met zijn nieuwe aankopen?  Wat een succes voor deze aardige tsaar en wat heerlijk voor hem dat de bevolking van die kapotgeschoten stukken Oekraïne zo unaniem voor hem hebben gekozen. Op sommige plekken zelfs 98 procent van de kiezers. Eindelijk vrijheid! Eindelijk kunnen ze daar zeggen wat ze willen!  Wat heerlijk dat onze verwarde planeet zulke doortastende leiders heeft. Neem nou de Amerikaanse president Joe Biden, die afgelopen woensdag serieus vroeg waar het twee maanden geleden overleden Congreslid Jackie Walorski toch was. Beginnende dementie? Nee hoor, gewoon al in het eindstadium. Het is voor Poetin niet te hopen dat hij aan dezelfde kwaal gaat lijden. Want dan begint hij waarschijnlijk om alle door suïcide omgekomen rijke Russen te roepen. Misschien wel uit verdriet. Dat hij al die omgekomen mannen zo mist.  En de Chinese Xi Jinping die zich wanhopig afvraagt waar al die aardige Oeigoeren toch gebleven zijn. Zulke lieve mensen. Deden niemand kwaad.  Dit laatste droomde ik afgelopen week in een Afrikaanse hotelkamer. In het zonnige Mali. Ik zoek daar namelijk een huis. De zon doet daar heel goed zijn werk en als binnenkort gepensioneerde wil ik een plek waar ik geen gas nodig heb. Ik ben de eerste vluchteling andersom.   Midden in de nacht werd er op mijn kamerdeur geklopt. Ik hoorde giechelende dames. Ik wilde doorslapen, maar ze bleven kloppen. Toen ik chagrijnig opendeed rende er niemand weg. Voor mijn deur stonden Vera Bergkamp en Khadija Arib. Of ik zin had in een trio. Via anonieme brieven hadden ze vernomen dat ik een nogal hitsig mannetje was. Slaperig liet ik ze binnen. Vera waarschuwde me dat ik wel goed mijn best moest doen omdat Khadija me anders alle hoeken zou laten zien. Strenge meesteres. Ze kon echt grensoverschrijdend kwaad worden. Het leek mij heerlijk. En Vera? Die keek rond en vond de kamer veel te netjes. Ze wilde daar eerst een ongelooflijke puinhoop van maken. Pas dan functioneerde zij. Toen alles kapot en omgegooid was namen de dames een stevige aanloop richting mijn hoteltwijfelaar. Op dat moment schrok ik gelukkig wakker. Mijn vrouw vroeg glimlachend of ik bezoek had.</p>]]></description>
      <guid>https://www.nrc.nl/nieuws/2022/10/01/vluchteling-andersom-a4143773</guid>
      <pubDate>Sat, 1 Oct 2022 00:00:00 +00:00</pubDate>
    </item>
    <item>
      <title><![CDATA[Wuif-wuif & wegwezen!]]></title>
      <description><![CDATA[<p>Dus de bejaarde talkshowmeneer, die in zijn jonge jaren ooit een vagina voor een kandelaar aanzag, gebruikte in zijn goed bekeken televisieprogramma het woord liquideren terwijl hij elimineren bedoelde. Dit gebeurde toen hij het over onze nationale ongevaccineerde dorpsgek had. Die had onze minister van Financiën indirect voor spion uitgemaakt omdat ze in haar jonge jaren op een of ander Engels schooltje had gezeten waar een echte spion ook leerling was geweest.  Zo zaten de kinderen van een vriend van mij op dezelfde middelbare school als Klaas Bruinsma en het klopt: mijn vriend mist regelmatig een oplaadsnoertje dat een van zijn zonen zo goed als zeker heeft meegenomen naar zijn studentenkamer. De bejaarde talkshowmeneer besteedde de volgende dag minimaal een kwartier van zijn programma aan zijn eigen gênante seniorenmomentje. Volgens hem stond de halve wereld door zijn verspreking op zijn kop. Zijn wereld vrees ik. Ik had er echt niemand over gehoord. Inmiddels heeft de ongevaccineerde dorpsgek aangifte gedaan tegen de bejaarde snor. Je zal bij het OM werken en deze kleuterzaak serieus moeten behandelen!  Toen de ongevaccineerde dorpsgek de minister beledigde, stapte zij demonstratief op. Het hele kabinet liep solidair met haar mee. Ik dacht: opstappen? Dus ze kunnen het wel.  De op datzelfde moment barende vrouw van de dorpsgek zag haar man op de televisie zijn ridicule complotje de Kamer in blaten en huilde tegen haar geboortecoach: „En van deze mafklapper krijg ik dus een kind!” De weeën stopten spontaan. De treurige scène tussen de dorpsgek en het kabinet speelde zich af in Den Haag, waar een dag eerder de arme prinses Beatrix voor een raam wanhopig stond te zwaaien naar een koets, die ze niet kon zien omdat er boze boeren voor haar koninklijke neus stonden. Boeren die haar familie later zouden uitjouwen tijdens de balkonscène. Ik heb de Oranjes nog nooit zo snel naar binnen zien vluchten. Wuif-wuif & wegwezen. De koning had trouwens net gehoord dat hij en zijn familie er komend jaar als enige Nederlanders fiks op vooruitgingen. Ze krijgen er bijna vijf ton  bij. Dus het wuiven had wel iets langer en dankbaarder gemogen.  Willy heeft mij gisteren gevraagd of ik bij de volgende Prinsjesdag zijn voorleescoach wil zijn. Want hij vond zelf ook dat hij er afgelopen dinsdag een zootje van heeft gemaakt. Mij lijkt het leuk als we volgend jaar de dan inmiddels afgetreden Kamervoorzitter Vera Bergkamp naast hem zetten en dat zij hem, als een echte schooljuf, elke verhaspelde zin gewoon opnieuw laat lezen. En misschien is het leuk om er sowieso iets meer theater van te maken. Het was tenslotte in een schouwburg. Dus als hij leest dat hij als enige Nederlander meer gaat verdienen, dat hij dan een vette middelvinger naar ons opsteekt en in plat Haags ‘ Fuck you ’ roept. Het leek me sowieso een zware dag voor onze vorst, die net uit Londen kwam en daar eerste rang had gezeten bij de begrafenis van Queen Elizabeth. Wat een ongekend spektakel. Alle Britse verkleedkisten waren helemaal leeggetrokken en het was een schitterend carnaval.  Met als hoogtepunt de matrozen die de overleden Queen richting haar tombe trokken. 98 Matrozen! De ultieme droom van Gerard Reve. En de 26-jarige eenzame pony Carltonlima Emma, die met een shawl van haar baasje op haar rug droevig naar de langstrekkende kist keek, ontroerde de wereld natuurlijk ook. Plus de huilende hondjes! Ik wil dit amusement vanaf nu twee keer per jaar. Eindeloze rijen voor een kist. Zo komen we vanzelf op onze nationale ramp Schiphol. Daar heb ik een oplossing voor. De verdachte supermarktbaas Frits van Eerd is namelijk vrij. Hij is door Jumbo voorlopig  op een zijspoor gezet. Maar volgens mij had Frits ooit bedacht dat als er in een van zijn winkels meer dan vier mensen voor een kassa staan, dat de vierde de boodschappen dan gratis meekrijgt. Is dat niet een schitterende stok achter de deur op onze luchthaven? Dus? Frits als ceo van Schiphol. Het leven is zo simpel!  		 Nieuwsbrief  		NRC Kijktips 	  		Wat moet je deze week kijken? Tips voor boeiende programma’s, series en films</p>]]></description>
      <guid>https://www.nrc.nl/nieuws/2022/09/24/wuif-wuif-wegwezen-a4143058</guid>
      <pubDate>Sat, 24 Sep 2022 00:00:00 +00:00</pubDate>
    </item>
    <item>
      <title><![CDATA[Jumbo-Vismaar]]></title>
      <description><![CDATA[<p>Roger Federer stopt er mee. Ik begrijp dat de voorbeeldige sportman meer dan 130 miljoen euro aan prijzengeld bij elkaar heeft getennist. Nog los van alle sponsorcontracten. Dus we mogen hem gerust ‘gillend rijk’ noemen. Ik hoop alleen niet dat er binnenkort door een of ander OM uitgezocht moet worden of deze smetteloze Zwitser betrokken is bij een witwasserij van een louche motorcrosser en zijn criminele vriendjes. Dat zou jammer zijn. Een onherstelbare deuk in zijn imago. Dan zal de halve wereld zachtjes mompelen: „Dat heeft zo’n rijke stinkerd toch niet nodig?” Want dat gebeurt nu bij de deze week gearresteerde Jumbo-topman Frits van Eerd, die al jaren heel sportend Nederland op de been houdt. Had onze Brabantse Fritsie die paar rotcenten echt nodig? Dat weet je dus niet. Soms moet je wat dingen buiten de familie-boekhouding houden. Daarom had de puissant rijke opa van onze koning in de vorige eeuw 1,1 miljoen dollar nodig. Domweg omdat hij wat zaken moest afrekenen die zijn vrouw niks aangingen. Een extra gezinnetje of drie. Vliegtuigboer Lockheed stak hem de helpende hand toe.  Zijn Spaanse collega Juan Carlos ving in de loop van zijn losbandige leven rond de 100 miljoen dollar aan  Saoedische steekpenningen. Maar wat zal onze Frits gedaan kunnen hebben? Misschien heeft deze Jumbo ook iemand met zijn slurfje laten spelen. En dat kost vaak geld.  Het zijn altijd wel gezellige arrestaties op zo’n landgoed. Alsof je naar een slechte Duitse krimi zit te loeren. En er valt na zo’n ietwat mysterieuze aanhouding een hoop te lachen in de kroeg. Wat zal ie gedaan hebben? Je zit in ons land niet zomaar een week vast. Ja, vis maar. En de zaak zorgt voor een hoop creativiteit op het internet. Vooral omdat de Brabantse Netflixcrimineel Frank Lammers een hoofdrol in die brave supermarktreclames speelt. Daardoor hangt de cloud inmiddels vol spiksplinternieuwe Jumbo-commercials. Natuurlijk hoop ik voor die Frits dat het allemaal met een sisser afloopt, maar als dat niet zo is raad ik hem aan om zo snel mogelijk terug te treden. Als hij maar geen Sywert wordt. Dat hij zich maandenlang in allerlei tragische bochten blijft wringen en zich compleet scheel twittert omdat het echt allemaal heel anders is dan dat het in de krant staat. Zijn vrouw is gedragswetenschapper. Die heeft de komende jaren nog een hoop thuiszorg aan deze patiënt, die als een rechtgeaarde kronkel-CDA’er weigerde om alle stukken aan Deloitte te overhandigen.  Die melkmuil is echt krankjorum. Zijn criminele kompanen Van Gestel en Damme weten gewoon dat ze de tent hebben proberen te naaien en dat ze het geld alsnog hebben verloren, maar Van Lienden gelooft als enige Nederlander in zijn eigen onschuld en zal ons daar nog lang mee lastigvallen. Na de geopenbaarde geluidsopname van afgelopen week rest nog maar een conclusie: opname.  Dus Frits van Eerd moet zeker geen Sywert worden, maar ook geen Dickie Benschop, de treurneus die gewoon ijzerenheinig bleef zitten omdat ook hij als enige landgenoot vond dat de Schipholmalaise niet aan hem lag. Pas nu we qua rijen vijf kilometer voorliggen op Westminster Hall heeft iemand hem kunnen overtuigen dat hij zijn koffers moet pakken en zo snel mogelijk moet opzouten. En niet alleen met zijn eigen koffers, maar met alle koffers. En hij mag die 4.000 kinderwagens ook meenemen. Denkt u dat er een mooie wachtgeldregeling voor de ex-PvdA’er Benschop komt? Of is dit een hele flauwe vraag? Mocht een redelijke uitkering voor de vliegveldkneus Benschop uitblijven, dan raad ik Dickie aan om even langs een plaatselijke cardioloog te gaan. Eentje met een warme band met de farmaceutische industrie. Die heeft ergens nog wel wat miljoentjes liggen. Misschien wel onder een oude crossmotor in het schuurtje. Geld dat de dokter eigenlijk had moeten opgeven aan het ziekenhuis, maar u weet: je bent druk en dan vergeet je wel eens een fooitje van de pillenmaffia. Vergeten is zo menselijk. Maar Roger Federer vergeet ik niet. De laatste beschaafde wereldburger. Maar dan ook echt de aller- allerlaatste!</p>]]></description>
      <guid>https://www.nrc.nl/nieuws/2022/09/17/jumbo-vismaar-a4142174</guid>
      <pubDate>Sat, 17 Sep 2022 00:00:00 +00:00</pubDate>
    </item>
    <item>
      <title><![CDATA[Goddelijke keuze]]></title>
      <description><![CDATA[<p>Terwijl ik me afvroeg of de binnenkort aftredende Amsterdamse wethouder Shula Rijxman een goede opvolger is voor die vers opgestapte landbouwkneus Henk Staghouwer, kreeg ik te horen dat het niet goed ging met de Britse vorstin. Jammer, want ik had me graag een column lang onbedaarlijk vrolijk gemaakt om onze Henk, die er zelf al vrij snel achter kwam dat hij nog geen kip van een varken kon onderscheiden. Een basisdingetje voor een landbouwminister. Ja, zal hij gedacht hebben, zowel de kip als het varken is door mijn Here God geschapen. En dan weet je binnen de ChristenUnie genoeg van het onderwerp. Het kuiken en het biggetje: door God geschapen en door de mens gemarteld. Een van de kranten kopte dat die brave Henk er ‘plotseling’ mee opgehouden is, terwijl ik vijf weken geleden al hoorde dat zijn kop ging rollen. Degene die mij dat vertelde voorspelt dit soort zaken eigenlijk altijd goed. Hoe hij dat weet? Hij kent de juiste Haagse kringen. Zo weet hij ook al dat Hugo de Kerst niet haalt. Inderdaad in verband met de vunzige Sywert-zaak. Zielig? Nee, natuurlijk niet. Kunnen we daarna eindelijk huizen gaan bouwen.  Wie heeft binnen die ChristenUnie nou bedacht dat die koekenbakker Henk de zware landbouwklus op zich moest gaan nemen? Omdat hij niet lang daarvoor gezellig had gekonkeld met toenmalig minister Stef Blok? Henk had Stef gevraagd om door de Kamer aangenomen amendementen niet uit te voeren. Dat deed hij weer op verzoek van Stef. Snapt u het nog? Henk en Stef snappen het wel. Het was een dusdanig smerig spelletje dat Staghouwer in aanmerking kwam voor een mooie ministerspost. Of misschien was het op verzoek van God, die volgens de Britten ook al eeuwen hun vorst bepaalt. Zal de Amsterdamse wethouder Shula Rijxman ook door God gekozen zijn? Of is dat gewoon een smerig spelletje geweest van een clubje geklofte D66’ers onder elkaar? Ik begrijp dat haar eerste optreden in het Amsterdamse stadhuis ronduit hilarisch was. Ze kwam te laat, wist niet hoeveel stadsdelen haar dorp had, moest onophoudelijk gesouffleerd worden door een bataljon verbaasde ambtenaren en kon een aantal namen niet lezen omdat ze de verkeerde lenzen in had. Dit deed mij denken aan Ajax-doelman Bertus Hoogerman, die in november 1964 een aantal blunders tegen Feyenoord maakte. De Rotterdammers wonnen in De Kuip met 9-4 en volgens Sjakie Swart had Bertus die middag de contactlenzen van zijn schoonmoeder in. Dat was een grap van Sjakie, maar het verhaal heeft die arme Hoogerman de rest van zijn leven achtervolgd. Ik wens mevrouw Rijxman daarom sterkte. Amsterdammers hebben een goed geheugen. En nu de Britse koningin. Plotseling overleden? Dat lukt niet meer op je zesennegentigste. Wel mooi er tussenuit gepiept. Nog even met een blauw handje Boris uitgewuifd en toen was het wat haar betreft mooi geweest. Op naar Piet Schrijvers. Ik houd van dit soort koninklijke dooien. Vooral omdat er weer een roedel Britse tweedehands koningshuisdeskundigen zouteloze anekdotes komt opwarmen.  Alle verhalen kwamen op hetzelfde neer: ja, haar succes was dat ze zeventig jaar niks heeft gezegd. Een soort Rutte. En ze had humor. En was plichtsgetrouw. En ze rookte als een ketter. En ze had een beetje rare zus. Plus een paar hondjes. En een zielige, seksueel verwarde zoon. Eigenlijk was ze net een mens als u en ik. Toen ik gisteren al die snikkende Britten bij het hek van Buckingham Palace zag staan was ik vooral jaloers. Op hun schaamteloze gesnotter. Je hult je hondje in de Union Jack en gaat ongegeneerd staan grienen. Alsof de wereld vergaat. Maar ik gun het ze zo. En nu krijgen ze als bonus ook nog die volstrekt krankjorume Charles, aan wie we nog veel plezier gaan beleven. Want die gaat nog wel een paar zeer domme dingen zeggen. Alleen kan je hem niet, zoals bij Henk en Shula, rustig richting de nooduitgang duwen. Is dat jammer? Nee, dat is juist heerlijk.  God save the King !</p>]]></description>
      <guid>https://www.nrc.nl/nieuws/2022/09/10/goddelijke-keuze-a4141406</guid>
      <pubDate>Sat, 10 Sep 2022 00:00:00 +00:00</pubDate>
    </item>
    <item>
      <title><![CDATA[Transferslachtoffer]]></title>
      <description><![CDATA[<p>Natuurlijke dood? Dat was het eerste wat ik mij afvroeg toen ik hoorde dat Gorbatsjov was overleden. Of toch depressief uit een ziekenhuisraam gekukeld? En wat leren de kinderen op Thierry’s  kersverse Renaissanceschooltje over de grote man achter de glasnost en de perestrojka? Dat hij een bevrijder was? Of dat deze bruut die mooie, humane, vrije, democratische Sovjet-Unie om zeep heeft geholpen? En dat hij in 1989 die prachtige Berlijnse Muur heeft laten vallen? Bemoeit Baudet zich met de geschiedenislessen op die verfrissende opleiding in Almere?  Ondertussen begrijp ik dat Poetin niet naar de begrafenis van Gorbatsjov kan omdat het niet in zijn werkschema past. Hij moet komende weken nog zeker twintig oligarchen en hun families vakkundig liquideren. Dus: drukdrukdruk. Afgelopen donderdag speelde ik in het kleine en zeer leuke DRU-theater in het Achterhoekse Ulft. Daar waren ze verbijsterd dat ik gewoon was komen opdagen. Want ik kwam toch uit Amsterdam? En was ik niet voor Ajax? Ik bevestigde dat ik daar al 51 jaar een seizoenkaart heb. Waarom zou ik niet naar Ulft gekomen zijn? Ze waren bang dat ik elders in een groter theater meer kon verdienen en dat ik dus zou weigeren om in zo’n kietelzaaltje mijn cabareteske fratsen te vertonen. Ik opperde dat ik toch een contract had. Ze begonnen keihard te lachen. Contract? Contract? Dat zijn waardevolle vodjes. Dat wisten de broertjes De Boer in 1998 al. Of ik kranten las? We namen geamuseerd het noodlot van de arme Ajax-speler Álvarez door. Hem waren zomaar tientallen miljoenen door zijn neusje geboord. Die had hij namelijk bij het Londense Chelsea kunnen verdienen. Dat Chelsea was toch ooit van die Roman Abramovitsj? Leeft deze weldoener nog? Of is hij ook al op volle zee ietwat ongelukkig van een van zijn miljoenenjachten gekukeld?  Ik besloot ter plekke om mijn gage van die avond aan transferslachtoffer Álvarez te schenken. Voor de geleden schade. Volgens de Ulftenaren kan De Graafschap dat geld beter gebruiken. Inmiddels begrijp ik dat de Ajax-manager Gerry Hamstra in het heetst van de strijd voor  fucking nobody  is uitgemaakt. Johan Remkes krijgt het nog druk. Als-ie klaar is met het kalmeren van de boze boeren kan hij meteen naar de Johan Cruijff Arena om daar de scherven te lijmen.  En begrijp ik nou dat voetbalclubs geen microfoon boven hun harde supporterskernen mogen hangen om goed te horen wat voor gezelligs ze nou precies roepen en zingen? Dan schendt de club namelijk de privacyregels van die lieverds. Het lijkt mij inderdaad heel erg als je als supporter apengeluiden maakt naar een donkere speler, dat dat dan door je club wordt vastgelegd. Ik zou later trouwens altijd ontkennen dat ik het tegen die donkere doelpuntenmaker had. Gewoon keihard volhouden dat je oerwoudgebrul tegen de hoekvlag gericht was. Omdat je nou eenmaal een aangeboren hekel aan hoekvlaggen hebt. Er is vast wel een vuige advocaat te vinden die mij wil verdedigen. En wat zijn oerwoudgeluiden? Probeer die nog maar eens te vinden op onze verwoeste planeet. Alle bossen zijn inmiddels gekapt of verbrand.  In ons land ging deze week het laatste stukje Peel in de hens. En vrijdagochtend vroeg stond een flink stuk bos bij het Brabantse Best in de fik. Daar hadden zwaar gestoorden bij een speurtocht brandende waxinelichtjes tussen de kurkdroge bomen gezet. Ik herhaal: brandende waxinelichtjes tussen de kurkdroge bomen! In alle bejaardenhuizen gebruiken ze tegenwoordig waxientjes op batterij zodat de dementen niet te vroeg gecremeerd worden. Maar de bedenkers van deze speurtocht wisten niet van het bestaan van die dingen. We mogen trouwens blij zijn dat de brandweerlieden nog een paar laatste druppels bluswater uit hun brandslangen hebben kunnen persen.  Ondertussen zie ik dat ons land zwaar op alle vingers wordt getikt. Zowel over ons slappe stikstofbeleid als de schofterige opvang van de asielzoekers. Code schaamrood. Maar gelukkig hebben we dit weekend ons nationale stikstoffestival op Zandvoort waar we boven de bolides naar elkaar kunnen brullen hoe goed het gaat.  Met de wereld? Nee, met Max.</p>]]></description>
      <guid>https://www.nrc.nl/nieuws/2022/09/02/transferslachtoffer-a4140618</guid>
      <pubDate>Fri, 2 Sep 2022 00:00:00 +00:00</pubDate>
    </item>
    <item>
      <title><![CDATA[Ter Apelpokken]]></title>
      <description><![CDATA[<p>Eindelijk zijn we officieel een derdewereldland.  Artsen zonder Grenzen  springt bij in het Groningse Ter Apel. Vervuilde asielzoekers met de meest besmettelijke huidziekten en andere enge kwalen moeten met spoed geholpen worden. Essentiële basiszorg. Net als in Zuid-Soedan, Congo en Burundi. In gedachten zie ik die dokters en hun medewerkers de provincie Groningen binnenrijden. Langs de door de vele aardbevingen onbewoonbaar verklaarde boerderijen. De medici zijn buitenlanders en hebben nooit geweten dat dit stukje Europa zo gehavend is achtergelaten. Is het algemeen bekend dat die aardige Groningers geen cent gevangen hebben voor dat zestig jaar lang opgepompte aardgas? Leeggezogen door Shell en Esso, die hun activiteiten gezellig gebundeld hebben in de NAM.  Ik denk het niet.  Op de radio vertelt een nieuwslezer onderhand dat de vroegere ceo van Esso Nederland, ene Joost van Roost, weigert om door een parlementaire enquêtecommissie gehoord te worden. Die commissie onderzoekt de gaswinning en de daaruit voortgekomen aardbevingen. Officieel ben je verplicht om voor zo’n commissie te verschijnen, maar Van Roost is Belg en dan hoeft het niet. Ook al was hij zeventien jaar verantwoordelijk voor deze puinhoop. Heerlijk die Europese wetgeving! Hoop wel dat Joost gewoon zijn bonussen gevangen heeft.  De jongste stagiaire in de Artsen zonder Grenzen-auto vraagt naar wat voor vluchtelingenkamp ze precies onderweg zijn. Mensen die de verwoeste provincie Groningen uit willen? Volgens de documenten willen de vluchtelingen ons land niet uit, maar er juist in. De dokters snappen er niks van. Zeker niet als ze de totaal uit het lood hangende dorpen zien. Een medewerker zegt verbaasd: „In Dubai vonden ze olie en daar kan je nu in de kokende woestijn overdekt op een zwarte piste skiën. In het dwergstaatje Qatar slurpen ze hetzelfde goud uit de grond en daar gaan ze nu in airconditioned stadions gezellig voetballen en honderden miljoenen verdelen. Die stadions zijn weliswaar gebouwd door slaven, maar die zijn allemaal dood dus die hebben er geen last van. Maar die Groningers hebben het gas dus aan die Belg en het inmiddels Britse Shell gegeven? Wonderlijk volkje.”  Op de radio wordt in dezelfde nieuwsuitzending bekendgemaakt dat onze nationale luchthaven het laatste half jaar 65 miljoen euro winst heeft gemaakt. Schipholbaas Dick Benschop vertelt niet zonder trots dat dat komt omdat hij efficiënt bezuinigd heeft op de personeelskosten. Een bijkomend voordeel is het dat er in de luchthaven een kleine tienduizend koffers gestrand zijn. Volle koffers welteverstaan. Die wil Dicky met een groots gebaar schenken aan het asielzoekerscentrum in Ter Apel. Er is een grote kans dat de koffers allemaal gevuld zijn met dure merkkleding en dan zijn die mensen eigenlijk meteen ingeburgerd. Benschop voelt zich sowieso verwant met het asielzoekerscentrum omdat de mensen daar ook vaak buiten slapen. Net als op zijn Schiphol. En dat dat probleemloos kan is weer het voordeel van de klimaatverandering.  Verder is hij blij dat de regeringspartijen zijn luchthaventje qua stikstof voorlopig even met rust laten en ook die irritante natuurvergunning verdwijnt tot nader order in een Haagse la. Met dank aan Wopke, die natuurlijk niks anders deed dan zijn eigen reet redden. Voor zijn gelovige partijtje voorgoed werd versplinterd koos hij eieren voor zijn geld. Geen scharreleieren. En verder feliciteer ik uiteraard de boeren, die het met hun acties bereikt hebben. Kortom: terreur loont! Inmiddels heb ik afgelopen woensdag mijn zesde booster gehaald. In de Amsterdamse RAI. Mijn vrouw en ik waren de enige bezoekers in het verder totaal verlaten complex. En er was personeel. Een mevrouw om ons welkom te heten, een mevrouw die vroeg of we een mondkapje bij ons hadden, een mevrouw die ons een mondkapje gaf, een mevrouw met een formulier, een mevrouw met een pen, een mevrouw die het formulier nakeek, een mevrouw om mijn ID te controleren, een mevrouw voor de prik zelf plus een mevrouw in de wachtruimte, waar we verplicht moesten bijkomen van de dramatische medische ingreep.   Dus als het COA nog een ruimte zoekt voor asielzoekers? De RAI. En: aan personeel geen gebrek.</p>]]></description>
      <guid>https://www.nrc.nl/nieuws/2022/08/27/ter-apelpokken-a4140002</guid>
      <pubDate>Sat, 27 Aug 2022 00:00:00 +00:00</pubDate>
    </item>
    <item>
      <title><![CDATA[De tietendiscussie: een Goois protestje dat geen geld mag kosten]]></title>
      <description><![CDATA[<p>De paniekvoetbalclub Vitesse belde deze week na twee meelijwekkende afdroogpartijen in de Eredivisie met de trainer van Manchester United. Of Erik zin had om na komend weekend trainer in Arnhem te worden?  Dit lijkt me een goed onderwerp om lang, breed en vooral diep te bespreken in een van de twintig wekelijkse voetbalprogramma’s die ons land inmiddels rijk is. Hebben we wel genoeg voetbaldeskundigen voor al die lulkoek? Iedereen in die wereld is deskundig. Als jij ooit bij Helmond Sport een half jaar de hoekvlaggen hebt gestreken, dan kan je probleemloos aan een van die tafels op de Nederlandse televisie plaatsnemen. Gezellig babbelen met Arno Vermeulen en een door niemand herkende keeper van het allang failliete Wageningen. Allemaal gesponsord door gulzige gokboeren. Ook de voormalige koffiejuffrouw van de in 2013 opgeheven profclub Veendam schuift binnenkort aan om mee te babbelen over de doorzitplekken van Ziyech bij Chelsea en de belangrijke functie van Maurits Hendriks bij Ajax. Olympic Maupie gaat wat meer humor in de Amsterdamse club brengen. De Arena zal schuddebuiken. Het aantal voetblablaprogramma’s geeft de stand van het land goed weer. Las ik nou dat Wesley Sneijder zich in een van deze babbelboxen heeft beklaagd over de schandelijke verjaardagskaart die de KNVB hem onlangs op zijn 37ste geboortedag had gestuurd? Ze feliciteerden hem op die kaart met zijn 47ste verjaardag. Schande volgens Wes. Schande? Ik denk dat hij zijn vette knuistjes mag dichtknijpen. Op de laatste foto die ik van hem zag schatte ik hem 57.  Omdat ik een goede bui had. Suf geluld landje. Niet alleen over voetbal. Afgelopen woensdagochtend vermaakte ik mij kostelijk met een muffe tietentutdiscussie op onze nationale nieuwszender Radio 1. Wat was er aan de hand? Het damesblaadje  Linda.  wilde Nederland ontpreutsen en had daarom een aantal vrouwen met hun blote memmen op de cover gezet. Blote memmen is in dit geval overdreven. De dames hadden namelijk allemaal heel braaf de armen voor hun borsten gekruist waardoor je alleen blote armen zag. Hierdoor leek het meer op het clubblaadje van de zwartekousenkerk van Kees van der Staaij. De hoofdredacteur van de  Linda  verdedigde het veel te veilige plaatje door te stellen dat als ze wel alles hadden laten zien dat de foto’s dan van het strenggelovige Instagram en het zwaar islamitische Facebook geflikkerd zouden worden. En dan zou er geen krantje verkocht worden. Tsja, we zijn Hollanders, dus is geld belangrijker dan principes.  Tot zover kon ik het nog volgen.  Maar toen begon gelukkig het woke gewauwel! Er waren klachten! De foto was niet inclusief genoeg. De tieten waren namelijk te mooi en te wit en hadden allemaal het juiste cupje en de perfecte leeftijd. Wat het bezwaar was?  Er stond geen dikke vette oma tussen. Verder waren er geen treurige theezakjestypes, ook geen pronte siliconenjongens en een geamputeerde borstkankerpatiënte werd ook node gemist. Waarom ik mij kostelijk vermaakte? Omdat het weer zo hartverscheurend aandoenlijk was. Zo’n Goois protestje dat geen geld mag kosten en dan dat eigentijdse geneuzel er achteraan. Een gezellige zwarte tietendiscussie op de belangrijkste nieuwszender van het land dat bijna totaal in lichterlaaie staat door de vluchtelingencrisis, het stikstofgesodemieter, de woningnood, het inflatiespook en de massaal depressieve jongeren.  En er zijn natuurlijk meer problemen: wie vangen binnenkort de dakloze Sywert van Lienden, Camille van Gestel en Bernd Damme op? Waar brengen we dit treurige trio onder? Een hotelletje in de buurt van het idyllische Tubbergen? Een sheltertje in Ter Apel? Of toch gewoon in een gevangenis tussen wat criminele collega’s? Wel weer heerlijk dat bleek dat ze een deel van hun jatwerk gewoon ordinair gestald hadden in Zwitserland en Luxemburg. Dan hoor je bij de betere doortrapte types. Misschien heeft Wopke toen nog een postbus op de Maagdeneilanden doorgegeven.  Hij kent de route. Moeten we het over Wopke hebben? De angsthaas die zijn paniekpartijtje tracht te redden en nu met knikkende knietjes richting de boze boeren kruipt. Lief hè? Dit stukje begon met paniekvoetbal, dus laten we er dan ook maar mee eindigen.</p>]]></description>
      <guid>https://www.nrc.nl/nieuws/2022/08/19/zwarte-tietendiscussie-a4139395</guid>
      <pubDate>Fri, 19 Aug 2022 00:00:00 +00:00</pubDate>
    </item>
    <item>
      <title><![CDATA[Week & Woke]]></title>
      <description><![CDATA[<p>Eigenlijk zouden Gerhard Schröder, Thierry Baudet en zijn rechterhandje Gideon van Meijeren een lang weekend gezellig naar de Krim gaan omdat ze warme banden onderhouden met het Russische regime. Maar ze hebben alle drie afgebeld. Ze zijn namelijk bang dat de banden de komende tijd iets te warm worden. De Oekraïners sturen namelijk raketten die kant op. „Dat is gewoon schofterig”, zei Thierry, „je valt als beschaafd land toch niet zomaar je buurland aan.”  „Helemaal mee eens”, zei ik tegen de voormalige rattenvanger en vroeg hem of het misschien leuk was om een andere bestemming te kiezen. Bij Bordeaux schijnt het op dit moment ook lekker warm te zijn.  Rechterhandje Gideon begon meteen te sputteren dat al die bosbranden niets met het klimaat te maken hadden. Zei ik dat? Nee, maar hij was bang dat ik met mijn laffe linkse grapjes die kant op wilde. Ik stelde hem gerust en raadde hem aan om alle bosbrandjes lekker op te poken zodat we komende winter helemaal geen Russisch gas meer nodig hebben. Dit vond Gerhard een ongepaste opmerking. Hij vroeg of ik wist dat hij de gasambassadeur van Vladimir was. Dat wist ik.  Een Duitser voor het gas. Bijzondere combi.  Ik vind het trouwens een opmerkelijke schnabbel voor een voormalig bondskanselier. Zeker nu hij ook nog eens eist dat de Duitse regering een kantoortje voor hem huurt om zijn maffiose zaakjes te regelen.  Ik begon over de kerncentrale in Zaporizja. Ik suggereerde dat Vladimir binnenkort helemaal geen kernwapens meer hoeft in te zetten. Twee bommetjes op de vaten met splijtstof en een gebied zo groot als Nederland is gezellig besmet. En als Poetin nog wat deskundige informatie over nucleaire wapens nodig heeft moet hij zijn vriendje Trump bellen. Die schijnt nog wat dozen met atoombominfo in een van zijn villa’s te bewaren. Waarom? Misschien om toch ooit het Capitool mee binnen te vallen? Ligt die rommel gewoon bij Donald in een schuurtje? Naast de ampullen met zenuwgas? Of heeft hij alleen de gebruiksaanwijzingen bewaard? Soms ben ik gewoon bang.  Waarom? Omdat het vijf voor twaalf is. Hoe ik dat weet? Dat gok ik. Mijn Rolex ligt namelijk in een kluis omdat ze me anders bij mijn huis opwachten en ter plekke mijn arm van mijn lijf schroeven. En ik loop niet zo hard als Dusan Tadic. Een rijke vriend van mij draagt zijn Rolex tegenwoordig om zijn snikkel omdat hij geen criminelen wil wakker schudden, maar wel graag domme vrouwen wil imponeren.  Maar ik denk dat het laat is. Heel laat zelfs. Door de optelsom van bosbranden, mondiale droogte, nucleaire rampspoed, wanhopige vluchtelingenstromen en dan heeft Frenkie de Jong ook nog eens negentien miljoen euro tegoed van FC Barcelona. Ramp op ramp op ramp. En eigenlijk ben ik bang dat Vladimir binnenkort rücksichtslos onze kant op komt en dan meteen doordringt tot in het Torentje. Thierry wijst hem de weg. In dat Torentje benoemt hij Schröder onmiddellijk tot  Hoofd Slochteren  en vraag hij aan rechterhandje Gideon of die zijn hielen wil likken.  Waarom ik denk dat Poetin hierheen komt? Dat denk ik sinds ik de mediatrut Tim den Besten een kwartier luidruchtig heb zien snotteren bij Natasja Gibbs. Waarom de schat zo moest snikken?  Omdat hij helemaal van de leg was. Apenpokken op de bips? Nee, veel erger. Hij had tijdens de Pride tegen een boot vol nichten, live op televisie, een sinterklaasliedje gezongen en daar kwam een racistisch woord in voor. Hij zong ‘Sinterklaasje, kom maar binnen met je…’.  Het laatste woord van deze regel durf ik niet te tikken. Dat risico neem ik niet, uit angst dat ik de rest van mijn leven gecanceld zal worden door allerhande weke en woke types.  Wat Poetin hier mee te maken heeft? Ik vrees dat als hij dit meelijwekkende filmpje op YouTube ziet en begrijpt waar het over gaat, dat hij dan onmiddellijk onze kant op komt. En tegen zijn minister van Defensie zal mompelen: „Dit soort biedt geen tegenstand.”</p>]]></description>
      <guid>https://www.nrc.nl/nieuws/2022/08/13/week-woke-a4138821</guid>
      <pubDate>Sat, 13 Aug 2022 00:00:00 +00:00</pubDate>
    </item>
  </channel>
</rss>
