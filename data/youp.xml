<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Paniekvoetbalpoging]]></title>
      <description><![CDATA[<p>De Tweede Kamer loopt nog harder leeg dan Ajax en Allah heeft de Koranbranden in Scandinavië geblust door Hans erop af te sturen. Ik moet een beetje lachen om die orkaan, omdat al die brave wandelboomers, die mij de afgelopen weken op uiterst cynische toon veel succes wensten in het uitgebrande en verkoolde Italië, nu aan een stil Noors fjord of in een verlaten Zweeds woud op het dak van hun campertje bibberend op hulp zitten te wachten. En op mooier weer. Maar volgens de Noorse president gaat dat nog even duren. Het ergste moet nog komen. Ik zit ondertussen op een gezellig Italiaans familiestrandje en  vermaak me kostelijk met het nieuws over de laatste stuiptrekkingen van de politieke splinter CDA. De voorzitter is vertrokken omdat ze achter zijn rug over hem zaten te roddelen. Anoniem. Hij wilde die bolle Bruls als lijsttrekker en dat wilde verder niemand. Zelfs Bruls zelf wilde dat niet. Ik moet vooral lachen om het woordje ‘anoniem’. Dat is knap om, als je nog maar met zijn drieën bent, op die manier over iemand kwaad te spreken. Want verder is echt iedereen vertrokken bij het CDA. Wopke, Hugo en Heerma hebben het zinkende schip als gediplomeerde ratten verlaten, Volendamse Mona heeft zelfs haar lidmaatschap opgezegd en Omtzigt was natuurlijk al lang vertrokken. Vorige week heeft het partijbestuur nog een zielige paniekvoetbalpoging gedaan om het met hem bij te leggen, maar ze worden nu door iedereen nog harder uitgelachen. Zowel binnen als buiten de partij. Zelfs de Veluwe ligt blauw. Als de voorspellingen kloppen krijgt Omtzigt binnenkort zesenveertig keer meer zetels dan zijn oude vermolmde christenpartijtje. Tenminste: als het het CDA nog lukt om überhaupt één karig stoeltje te bemachtigen. Het oude krukje van Sylvana. Naast Thierry en Eerdmans. Lekker geiten met Henk Krol.  Omtzigt krijgt zesenveertig keer meer zetels dan zijn oude partijtje Zielig? Nee, natuurlijk niet. Lafbekken, die Sywert na zijn smerige mondkapjestruc niet meteen op staande voet de partij uit flikkerden, verdienen niet beter. Ze gaven de criminele melkmuil de kans om zelf netjes op te stappen met een of andere hypocriete verklaring. Zielig zootje. Opheffen die handel. Allemaal een functie elders.  Het is prettig gniffelen op een Siciliaans strandje. Vooral als je leest hoe lekker het in ons land gaat. De zaak-Arib bijvoorbeeld. Over anoniem roddelen gesproken. Ik ben zo benieuwd wat in 2033 de slotsom van dat degelijke onderzoek naar onze voormalige Kamervoorzitter zal zijn. Of is 2033 te vroeg? Ben ik dan te optimistisch? Is de kans groter dat er dan een tussenrapportage plaatsvindt? En mag Arib die lezen? Of krijgt zij de zwartgelakte versie? En is dan al bekend waar de verduisterde elf miljoen bij landsadvocaat Pels Rijcken uiteindelijk gebleven is? Of weten ze dat daar al lang en houden ze zorgvuldig hun keurige mondjes? En hebben de Groningers dan hun aardbevingsgeld al? En de Toeslagenouders? Zomaar wat vragen van een columnist op vakantie op een eiland dat als corrupt en weinig transparant bekendstaat.  Toen kreeg ik een telefoontje van een zeilende vriend die gisteren bij Portugal is aangevallen door een clubje orka’s. Hij vroeg me of De wraak van de orka’s een mooie titel voor een kinderboek is. Een modern sprookje over dieren die zich op een nacht massaal bevrijden. Koeien schoppen de melkrobots van zich af en gaan op zoek naar hun gekiste kinderen, varkens breken uit hun schuren en wroeten woedend heel Brabant om, vissen ontvluchten hun kwekerijen en verdwijnen in de plastic oceaansoep en kippen zetten massaal een keel op en kakelen heel gelovig Barneveld naar de rand van een psychose.  Te veel moraal, dacht ik en kreeg daarna een appje van een van mijn trouwe theatertechnici. Hij wilde weten wat ik ervan vind dat Taylor Swift de 50 miljoen euro winst die ze met haar tournee gemaakt heeft, uitdeelt aan haar crew. Of dat bij ons ook een goed idee is.  Op dat moment verscheen een wankel bootje drenkelingen aan de horizon.  Ik zuchtte diep en dacht: volgend jaar lekker naar Hawaï.</p>]]></description>
      <guid>https://nrc.nl/nieuws/2023/08/11/paniekvoetbalpoging-a4171777</guid>
      <pubDate>Fri, 11 Aug 2023 05:59:27 +00:00</pubDate>
    </item>
    <item>
      <title><![CDATA[Wat de jongens in Sevilla deden? Golfen]]></title>
      <description><![CDATA[<p>Deze week sprak ik een oude vriend, een Gooise cowboy die ooit veel oud geld erfde van zijn ouders en die ook nog eens heel slim met een rijke dame trouwde. En nog slimmer: hij is niet van haar gescheiden.  Deze vriend praat mij altijd graag bij over de nieuwste trends binnen de betere kringen.  Zo weet ik nu dat half Blaricum en Laren in Spanje woont omdat het daar nooit regent onder het golfen. Lijkt mij van levensbelang.  Verder had hij vrolijke verhalen over met elkaar trouwende corpsballetjes. Zijn zoon was getuige bij zo’n huwelijk geweest en hij schetste het programma van de weken rond de huwelijksvoltrekking, die mijn vriend steevast ‘het vonnis’ noemde.   Allereerst was er weken voor het vonnis een brunch op het buiten van de papa van de bruid zodat het bruidspersoneel elkaar beter kon leren kennen. Het woord snuffelen viel. Mama, van wie papa gescheiden is, gaf de week daarna een aangeklede borrel. Snuffelborrel stond er op de uitnodiging. Daar waren ook de broers en zusjes van de aanstaande bruid en bruidegom bij. Volgens mijn vriend viel er niet veel te snuffelen omdat ze allemaal bij elkaar op school, de hockey- en de studentenvereniging hadden gezeten. Gezeten? Gelegen kwam dichter bij de waarheid.  Na deze twee bruidsfeestjes gaf de vader van de bruidegom een exclusief diner. In een sterrentent op Ibiza. Waarom daar? Gewoon voor de lol. Zijn ouders waren nog bij elkaar dus van die kant bleef het maar karig bij één feestje. Daarna kwam er nog een bachelors voor hem in Sevilla en zij kreeg een mutsenweekend in Boedapest, waar de bruid een rare jurk aan had en alle Hongaarse mannen om een kus moest vragen. Aan het eind lieten alle dames zich uitbundig masseren in een beroemd badhuis. Mijn vriend wist niet of dat met ‘happy ending’ was.  Hij gokte van wel. Wat de jongens in Sevilla deden? Golfen. Wat moet je anders? Daarna kwam het huwelijk zelf in een Italiaans dorpje met een romantisch kerkje. Daarin trouwden ze, want dat vonden beide families te mooi om waar te zijn. Zowel de bruid als de bruidegom hadden nog nooit een godshuis van binnen gezien en ook voor de ouders was het decennia geleden dat ze een keer naar een nachtmis waren geweest. De bruid had onder een stukje Gregoriaans zanggenot aan haar aanstaande gevraagd waarom die man daar bloot aan dat kruis hing. Na afloop werden er witte duiven losgelaten en was er ook gehuild.  Ik vroeg of het feest alleen met de twee rijke families was, maar dat was een domme vraag. Er waren wel tweehonderd vrienden bij en die studentjes hadden de reis allemaal zelf moeten betalen. Zijn zoon had dit najaar trouwens nog drie van dit soort feestjes. Verder was de bijeenkomst hilarisch omdat de moeder van de bruid niets te maken wilde hebben met die hoer waar papa al jaren mee is. Die tochtige snol werd gedoogd, maar mama wilde tijdens het diner niet met haar aan een tafel. Tijdens het feest na afloop van het diner had de vriendin van papa een dansvloerverbod, waar ze zich mede door iets te veel champagne met moeite aan gehouden had. De huwelijksreis van het intens gelukkige stel was niet naar Wit-Rusland of Polen. Die twee landen stonden niet op het wensenlijstje. Te weinig zon en amper golfbanen. We dronken op de gelukkige huwelijken en namen het leven nog even door. Vooral om de lafbekkenbrief van het CDA aan Pieter Omtzigt moesten we lachen. Mijn vriend memoreerde het moment dat mevrouw Omtzigt ooit na het stemmen op haar man door het CDA bedankt werd voor haar stem op Hugo de Jonge.  Volgens Wopke een computerfoutje. Mijn voorstel? Een hacker zoeken die na de komende verkiezingen ervoor zorgt dat alle CDA-leden een appje krijgen met de tekst: Bedankt voor uw stem op Pieter Omtzigt.  Toen vertelde mijn vriend dat hij komende maand onbereikbaar was. Vakantie? Nee, zijn dochter gaat trouwen.  
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/08/05/puur-geluk-a4171319</guid>
      <pubDate>Sat, 5 Aug 2023 05:59:28 +00:00</pubDate>
    </item>
    <item>
      <title><![CDATA[Fikkies]]></title>
      <description><![CDATA[<p>Zal de inmiddels tachtigjarige Mick Jagger ooit vingertips aan vrouwelijke probleempubers hebben gegeven? Of mentaal onzekere bakvisjes een foto van zijn opgewonden piemeltje hebben gestuurd? En zal hij zijn mobiele nummer wel eens aan pukkelige brugklasmaagden hebben gegeven om met hen de appgroep Masturbeertje Pippeloentje te beginnen? Of pakte Jagger het tijdens zijn carrière grootser aan? Volgens mij gaf hij de vingertips veelvuldig live aan volwassen vrouwen in de bruidssuite van een vijfsterrenhotel.  Soms wel aan drie tegelijk.  Grappig dat Mick op dezelfde dag jarig is als de kleinzoon van de beroemde Amsterdamse politieman De Cock (met cé-o-cé-ka!). De Cock is een grappige naam in dit geval. Afgelopen woensdag, de 26ste, was hun verjaardag. Dus hebben ze hetzelfde sterrenbeeld. Er zijn vast wel astrologische zweefmolens die dit kunnen duiden, maar zelfs ik snap dat Jupiter op 26 juli 1943 gunstiger stond dan op die datum in 1978. De onfortuinlijke kleinzoon van De Cock was deze week minder jarig dan de topfitte voorman van de Rolling Stones. Minder jarig. Grappig? Ja!  Wel zielig dat de verdachte piemelpatser Thijs R. al zo dement is. Hij was in de Assense rechtbank zoveel vergeten. Ik hoorde van een collega dat dat niet nieuw is. Door zijn exen werd hij al ‘Rutte’ genoemd.   Op diezelfde 26 juli werd bekend dat de intrigerende popster Sinéad O’Connor was overleden. Jezus wat hield ik van die vrouw. Niet alleen door haar prachtige muziek, maar ook omdat ze in 1992 een foto van de paus live op tv verscheurde. Daarmee protesteerde ze tegen het verzwijgen van het seksueel misbruik van minderjarigen binnen de Rooms-Katholieke Kerk door glibberige pedopriesters. Deze actie viel bij veel mensen niet goed. Men vond haar verward en het kostte de Ierse zangeres een groot deel van haar populariteit. Maar waarom verward? Omdat ze de gruwelijke waarheid vertelde? Ze wilde maar een ding duidelijk maken: oude mannen moeten met hun tengels van kinderen afblijven. Ook digitaal. Maar dit is allemaal klein bier als je het vergelijkt met de echte wereldproblemen. Zoals in ons eigen Europa waar het op dit moment op alle gebied faliekant misgaat. Oorlog en verwoestende hagelstenen in Noord-Italië. Die hadden beter als bluswater op het brandende Griekenland of Sicilië kunnen vallen. Het lekkerste van die Zuid-Europese fikkies zijn de klagende toeristen die terugkeren op Schiphol en meteen zeuren dat hun caravan door de vlammen verzwolgen is.   Geen woord over de arme Grieken of Sicilianen die alles kwijt zijn, maar nee, lekker jammeren over je eigen geblakerde sleurhutje en oververhitte barbecue van twee tientjes. Ook belangrijk: of de verzekering alles gaat vergoeden en of de reisorganisatie je niet-geconsumeerde vakantieweekje terugbetaalt.  Ja, ja, problemen. Heb je net je eigen leven gered door heel hard uit een vuurzee te rennen, maar nog geen minuut terug op Hollandse bodem zit je alweer zuinig te simmen over centen. Misschien moet het ministerie van Buitenlandse Zaken snel een paar bosbrandcoaches en hagelbuibegeleiders op de luchthaven stationeren.  Wij hebben natuurlijk ons eigen fikkie in de Waddenzee. Het brandende parkeerschip met ongeveer 3.800 auto’s. Terwijl het zeewater sowieso al veel te warm is. Een milieuramp dreigt. Grappig als het schip kapseist, de lading gaat schuiven en de auto’s uiteindelijk aanspoelen op de stranden van het autovrije Vlieland en Schiermonnikoog. Zou die vaarroute, die zo vlak langs de prachtige Waddeneilanden loopt, niet verboden moeten worden? Het ging al een keer mis met die containerramp en al die plastic korrels op het strand van Schiermonnikoog.  Moet de politiek niet ingrijpen?  Ik vrees dat de VVD het vooral erg vindt voor de Aziaten die op die bijna vierduizend auto’s zitten te wachten. Da’s pas een ramp! En nu ga ik lekker zelf met vakantie. Waarheen? Florida. Daar is het zeewater namelijk 38 graden en verbleekt het koraal angstaanjagend. Dus ik ga daar lekker mijn oude tanden witten? Nee, hoor. Iets veel belangrijkers. Mijn anus bleken. Waarom? Op verzoek van de pastoor. Ik zit met hem in een appgroep. Hoe die appgroep heet? I can’t get no satisfaction! 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2023/07/29/fikkies-a4170809</guid>
      <pubDate>Sat, 29 Jul 2023 05:59:28 +00:00</pubDate>
    </item>
    <item>
      <title><![CDATA[Stekkerdoos]]></title>
      <description><![CDATA[<p>‘Ik zat in een enorme time squeeze”, zei politiek schnabbelkont Roger van Boxtel toen hem werd gevraagd waarom hij als commissaris bij KPMG gefraudeerd had. Time squeeze? Tijdsdruk dus. Maar dat klinkt zo tuttig in zijn kringen. Misschien moest hij the plane halen. The plane on the airport. Of werd hij met spoed verwacht bij een van zijn andere bijbeuntjes?  Maar onze Roger zat dus in tijdnood en daarom heeft hij gesjoemeld met de antwoorden van een of ander lullig bedrijfsexamentje. Een kantoorklerk van KPMG fluisterde hem de antwoorden in. Zo erg is dat toch niet? Nee, maar het kwam toevallig naar buiten toen bleek dat hij binnen KPMG niet de enige was. Zeker vijfhonderd pennenlikkers van dit fiscale sjoemelparadijs hebben lopen kloten met de examens. Het gehele kantoor bestaat uit oplichters. Heerlijk zomernieuws in de tijd dat er zo weinig gebeurt dat men in Duitsland een zwijn voor een leeuwin aanziet.  Tien jaar geleden was KPMG ook al lekker bezig. De FIOD was daar toen kind aan huis. Er speelden in die tijd bijna tegelijkertijd een corruptie-, een belasting- en een beleggingsschandaal. Er werd toen zelfs overwogen om in de kelder van het nieuwe hoofdkantoor een vast politiebureau te vestigen. Dat hoofdkantoor zelf was toen trouwens ook al omstreden omdat het sowieso volstrekt overbodig was. En er was toen iets met een ranzige fiscale constructie waar de partners in elk geval niet armer van werden.   Afgelopen juni stond er in het FD een interview met de opgeluchte KPMG-bestuurder Marc Hogeboom, die vertelde hoe verschrikkelijk moeilijk het toen was. Maar dat het nu in 2023 crescendo gaat. Opgelucht en trots vertelde hij zijn verhaal. Drie weken na dit uitbundige vraaggesprek stapt onze Marc op. Gestruikeld over de examens die gingen over de ethiek binnen zijn vak en de integriteit van de accountant in het algemeen. Zielig? Nee hoor. Hij blijft delen in de winst. Dus geen zorgen. Maar hij gaat dus weg. Net als Roger, die uit reinheid is vertrokken. Uit wat? Uit reinheid. Zo zei hij het zelf. Ik kreeg de slappe lach toen ik het las. Roger zelf ook hoop ik.  Om deze gehele licht criminele soap moet ik eigenlijk alleen maar lachen. Domweg omdat ik dol ben op leedvermaak. En helemaal als het om mensen met veel te veel geld gaat. Zoals boos bonkende havermelkyuppen op het verlaten hoofdkantoor van VanMoof bijvoorbeeld. Heerlijk yuppenleed. Om bejaarden die in een ziekenhuis op sterven liggen omdat ze iets te overmoedig van hun veel te snelle elektrische fiets gekukeld zijn lach ik uiteraard niet, maar dat dit soort e-bikes door artsen inmiddels ‘de fiets van Drion’ genoemd wordt stemt mij onstuimig vrolijk.  Ondertussen heeft elk nadeel ook zijn voordeel. Ik begrijp dat Tata Steel binnenkort schroot wil gaan omsmelten tot nieuw staal. Dus kom maar op met die aanstellerige yuppenfietsen die niet meer naar je iPhone willen luisteren. Opkopen die krengen en met spoed naar IJmuiden transporteren. Je doet dan opeens heel groen mee aan hergebruik. Met een stevig lulverhaal daarover ben je al gauw het idealistische middelpunt op een feestje. En ik ruik een stevige subsidie.  Wie heeft voor mij het nummer van Timmermans?  Dus je kunt je aftandse VanMoof  sowieso aftrekken van de belasting. Want je bent opeens durfinvesteerder. KPMG weet hoe je dat moet doen. Aan wie je het daar het best kan vragen? Ik denk aan hun nieuwe commissaris Sywert van Lienden. Die is inmiddels feestelijk binnengehaald.  KPMG had eerder al de jaarrekeningen van Sywert zijn nobele stichting en de daaraan geklonken bv’s goedgekeurd. Daarna zag de keurige accountant geen enkel bezwaar om hem tot commissaris te benoemen. Sterker nog: hij past prima binnen het bedrijf.  Leuk detail: Hij wordt in dat geval collega-commissaris van Jolande Sap, ooit de stekkerdoos van GroenLinks genoemd. Linkse Jolande bij KPMG? Snuggere lezers denken nu: de columnist slaat op hol. Dat van Sywert en Jolande heeft hij natuurlijk verzonnen.  Inderdaad: Sywert is een cabaretesk binnenpretje, maar Jolande? Dat verzin ik niet.</p>]]></description>
      <guid>https://nrc.nl/nieuws/2023/07/22/stekkerdoos-a4170326</guid>
      <pubDate>Sat, 22 Jul 2023 05:59:28 +00:00</pubDate>
    </item>
    <item>
      <title><![CDATA[Vluchtelingenmagneet]]></title>
      <description><![CDATA[<p>Natuurlijk had het er veel leuker uitgezien als Rutte vorige week niet in dat ouwe Saabje naar de koning was getuft, maar op een snelle VanMoof. En het zou helemaal prachtig zijn geweest als die aanstellerige yuppenfiets er halverwege de oprijlaan mee was gestopt en Mark het laatste stukje naar het paleis had moeten lopen. Hoe hij dan weer thuis was gekomen? Met een door Neelie Kroes geregelde Uber. Dat bedrijf vervoert Mark de rest van zijn leven gratis. Als dank voor alle fiscale privileges. Heerlijke week trouwens. Die enge moordfietsenfabriek bijna failliet, het kabinet heeft zichzelf onderuit geschoffeld, Rutte rot op en half politiek Den Haag is naarstig op zoek naar de nooduitgang. Ze hebben Ajax al gebeld met de vraag of die ex-kampioen nog een lege spelersbus heeft om het hele zootje te vervoeren.  Zullen we het eerst over die fietsen hebben? Misschien wordt het na de ondergang van VanMoof weer veilig in mijn stadje waar batterijboomers op hun halve brommers al een paar jaar het centrum en Zuid terroriseren door als Wapse wolven uit zijstraten te komen schieten. Liefst telefonerend met hun ex met wie ze op hoge toon overleggen of ze hun alimentatie in bitcoins willen. Als de moordfietsen weg zijn, wordt het weer rustig op de Spoedeisende Hulp bij de ziekenhuizen en is ook de landelijke oversterfte voorbij. En het kabinet is gesneuveld. Op de gezinshereniging van een paar duizend vluchtelingen. Ik las hierover in een krant waarin ook stond dat de Nederlandse parkeervakken tegenwoordig te nauw zijn. Omdat onze auto’s in de loop der jaren te breed zijn geworden. Heerlijk nieuws. Bij een vriend van mij past de obese poes niet meer door het kattenluikje. Heeft dit iets te maken met het asielzoekersprobleem? Ja. Wat dan? Dat mag u zelf bedenken. Maar het slimste nieuws van de week was de aankondiging van het vertrek van Rutte. Magistraal van Mark om je biezen te pakken op het moment dat het hele zootje je wil lynchen en uit je Torentje wil flikkeren. D66 had de messen al geslepen. En toen begon het geslijm. Echt van alle kanten. Mark was geweldig. Ze kwamen goud, mirre en wierook tekort om de man te loven en te prijzen. Groningen was een dingetje, de Toeslagenaffaire is bijna klaar, het stikstofprobleem lost zichzelf op, het klimaat gaat goed en de woningnood is peanuts. Waarom zo zachtaardig opeens? Ik denk  in de hoop dat als ie blijft ze  weer met hem in een regering mogen. Blijft Mark dan? Die kans is natuurlijk aanwezig. Het kan dat hij over vier maanden vergeten is wat hij in juli beloofd heeft. Geen actieve herinnering meer aan.  Ik vond Mark zijn vertrek wel zielig voor Wopke. Die vertelde ook dat hij een functie elders ging zoeken, maar niemand die er ook maar een lettergreep aandacht aan besteedde. Hij vertrekt als een volleerde kapitein Schettino. Hij verlaat als eerste het zinkende CDA-schip.  En het droeve matrozen-duo Hugo en Marnix gaat monter met hem mee. Inmiddels gaat de slachtpartij door. Kaag weggepest en dat is ronduit triest. Als serieus bedreigen van politici dit als resultaat heeft dan zit je als land heel dicht bij het putje.  Mijn politieke hoop is Omtzigt. Ik smeek hem om inderdaad een partij te beginnen en om samen met de dames Leijten en Moorman een regering te vormen. Van mijn part aangevuld met de VVD. En een stevige functie voor lijsttrekker Dilan Yesilgöz. Waarom? Omdat zij een vluchtelingenmagneet kan worden. Ooit in een gammel bootje deze kant uit gekomen en nu een belangrijke ministerspost!  Dat lijkt mij voor duizenden vluchtelingen een mooie reden om hierheen te peddelen. Als een soort hoop. Deze VVD-mevrouw als prachtig voorbeeld. Dat zij op duizenden posters in arme landen komt te hangen.  Kom naar Nederland. Daar liggen je kansen. Voorbeeld van de ultieme hoop. Waarom ik dit wil? Dat heet humor. Rechts Nederland snapt dat wel. Dat is het leuke van VVD’ers. Daar kan je enorm mee lachen.</p>]]></description>
      <guid>https://nrc.nl/nieuws/2023/07/15/vluchtelingenmagneet-a4169831</guid>
      <pubDate>Sat, 15 Jul 2023 05:59:29 +00:00</pubDate>
    </item>
    <item>
      <title><![CDATA[Holy Poly]]></title>
      <description><![CDATA[<p>Of het spannend is in Den Haag? Voor voormalig buschauffeur Fredje Teeven wel. Hij adviseert samen met Annemarie Jorritsma de belangrijkste goksites, die ongetwijfeld bijna allemaal eigendom zijn van geklofte VVD’ers. Waarom Annemarie daarvoor gevraagd is? Je moet bloosloos kunnen liegen en dat kan zij als de beste. Zij heeft Mark nog opgeleid.  De VVD heeft zich een aantal jaren geleden sterk gemaakt voor de legalisering van het edele gokken en eerlijk is eerlijk: het is een enorm succes. Gelukzoekers raken massaal hun geld kwijt.  Soms zelfs al hun geld, zodat ze op het eind geen leven meer hebben. RTL en SBS maken daar dan smaakvolle programma’s over. Failliete kneuzen zien bibberen in een of andere treurige afkickkliniek. Ik mag er zo graag naar kijken. Zo’n programma eindigt steevast met een bedrukt kijkende Martijn Krabbé-achtige presentator die het kabinet oproept om er iets aan te doen omdat het zo echt niet langer kan! Het gaat nog niet zover dat deze emotierommel rechtstreeks gesponsord wordt door Holland Casino of BetCity, maar in de reclameblokken doen ze natuurlijk wel vrolijk mee.  In zo’n commercial zie je kinderen blij naar hun telefoon kijken terwijl de gouden en zilveren confetti eruit spat omdat ze lekker veel gewonnen hebben. Daarom willen Fred en Annemarie ook dat kinderen zowel op de middelbare als op de basisschool hun telefoon in de klas bij zich mogen houden. Dan kunnen ze onder een saaie les een mobiel gokje wagen.  Waar deze week vooral op gegokt wordt? Beetje Tour, beetje Wimbledon, het aantal dooien bij Poetin en Zelensky, maar vooral wanneer Rutte IV valt. Of misschien is dat tobbende clubje inmiddels al gevallen.  Sommige politici vinden dat niet erg. Zo’n crisis is veel te druk. Nu weer lekker thuis, herenigd met het gezin. Vrijgezel Mark snapt dat niet. Verder wordt er gegokt op de maand waarin Rutte V aantreedt. En hoeveel schandalen dat kabinet de komende vier jaar gaat overleven? Of krijgen we na de komende verkiezingen het eerste kabinet-Van der Plas en verdwijnt Mark naar Brussel? Misschien wel om Frans Timmermans bij te spijkeren. Deze lieverd moet echt weten dat niet elke zucht met windkracht 12 door de klimaatverandering komt. Doe maar rustig Frans. Alleen babbelen over dingen waar je echt verstand van hebt.  Zelf werd ik blij van de storm omdat ik ons volk weer eens ouderwets goed leerde kennen. Allereerst was iedereen boos op het KNMI omdat zij de Code Rood gaven op het moment dat de verzekeringsboeren de eerste claims al binnen hadden. Ook zo’n fenomeen: mensen die bij de eerste de beste van de waslijn gewaaide mottige boxer al Apeldoorn bellen.  Maar nu was iedereen verbolgen omdat ze overvallen waren door het slechte weer. Dat snap ik wel. Normaal strooit het KNMI dagelijks met een tsunami aan angsthazencodes in alle kleuren van de regenboog omdat ze niet voorzichtig genoeg kunnen zijn, maar nu werden ze pas wakker toen alles al uren voorbij was. Het hardst moest ik lachen om de nieuwslezer die mij aanraadde om, terwijl de bomen bij ons in de straat de weg probeerden over te steken, niet met mijn caravan de lucht in te gaan. Op datzelfde moment landden er twee boedelbakken in de tuin van de directeur van het KNMI, die met zijn bladblazer zijn tuinkabouters schoon stond te blazen. Dat vond hij wel een coderoodmomentje.     Een keer in de eeuw hebben we zo’n spontane storm en dan gaat meteen alles mis. Niemand kan dan de goed ingestudeerde rampenplannen vinden. Alle deskundige coördinatoren zitten op dat moment namelijk net in de oriëntatievergadering van de Werkgroep Peuterwelzijn om voorzichtig af te tasten of er binnen het ministerie draagvlak is om zuigelingen op de crèche wel of geen telefoon bij zich te laten dragen. Of ze hadden een studiedag in een bos en alle wegen zijn versperd. En hun telefoontjes hadden ze ingeleverd. Survival heet dat.  Hoeveel bomen er totaal zijn omgewaaid? Ik gok 17.000. Als ik het goed heb verdien ik een ton.</p>]]></description>
      <guid>https://nrc.nl/nieuws/2023/07/08/holy-poly-a4169247</guid>
      <pubDate>Sat, 8 Jul 2023 05:59:29 +00:00</pubDate>
    </item>
    <item>
      <title><![CDATA[Omi]]></title>
      <description><![CDATA[<p>Onze koning biedt vandaag tijdens een toespraak bij Keti Koti zo goed als zeker namens ons land excuses aan voor ons slavernijverleden. Maar zegt hij ook sorry voor het wangedrag van zijn eigen familie? Want die konden er ook wat van.  Het gerucht gaat dat hij dat inderdaad doet en aan het eind van zijn speech de nazaten van de tot slaaf gemaakten uitnodigt om een dagje naar Huis ten Bosch te komen. Daar mogen ze dan allemaal wat uitzoeken. Een duur schilderijtje, een vaasje, een beeldje of een ander stukje gejatte kunst. De koning zal er die dag persoonlijk op toezien dat de bezoekers zich niet te bescheiden opstellen en ze op het hart binden dat ze moeten pakken wat ze kunnen pakken, om daar met een glimlach aan toe te voegen dat zijn familie dat ook deed.  Voor de goede orde: het is een gerucht. Het kan nog anders uitpakken. Maar ik ben er aan toe. Ik smacht in deze sombere tijden naar iets positiefs. Een mooie actie die me ontroert. Domweg omdat het met te veel mensen gewoon niet goed gaat.  Zoals Poetin, die vorige week bijna zijn paleis uitgeblazen werd door een bolle kok die van plan leek om de dictator in een traditionele Tefteli-schotel te verwerken. Dat zijn Russische gehaktballetjes. De man is omgekeerd en viert nu vakantie in een Wit-Russische hotelkamer. Ik hoop wel dat hij daarvan geniet omdat hij binnenkort uit een raam van dat hotel kukelt. Dat is een mooie traditie. Het zijn net corpsballen. Vladimir zelf herpakt zich inmiddels met een gezellig charmeoffensief. Ik zag hem een jongetje een teder kusje geven. Als een ervaren kapelaan.  Met wie het nog meer niet goed gaat? Met die baas van de Farmers Defence Force. Hij vond het niet erg dat een stelletje boeren het telefoonnummer van CDA-Kamerleden op het internet had gezet.  Het zijn maffiamethodes waar je van moet houden.  Deze week mailde een rancuneuze rechtse Nijmegenaar mij het nummer van Guusje ter Horst. Zij is die linkse stiefmoeder van dertig miljoen waar ik me vorige week vrolijk over maakte omdat ze tijdens de corona een ‘Sywertje’ had gedaan. Ik ga haar uiteraard niet bellen. Daarbij heeft ze waarschijnlijk een nieuw nummer, want van de ooit zo linkse PvdA heeft ook nog niemand haar bereikt om haar uit deze socialistische partij te gooien. Of hebben ze daar niemand meer die dat kan regelen? Mevrouw Kuiken? Attje voor de sfeer. En verder niks. Maar nog even over die Farmersmeneer. Ik had niet de indruk dat zijn telefoon het nog deed. Omdat hij slechts een handvol dronken boeren op de been had gekregen om in Den Haag te protesteren. Dronken? Ik zag ze levensgevaarlijk met hun trekkers op de snelweg zwalken en dacht: geluk dat ze niet in Frankrijk wonen. Daar wil de politie nog wel eens stevig reageren op verkeersovertreders.  Ja, ik heb het over die meedogenloze executie in die voorstad van Parijs. Dat filmpje heb ik inmiddels tien keer in alle journaals voorbij zien komen. Hoe kan je nou op zo’n korte afstand op een kind van zeventien knallen? Een jongen die alleen maar weg wil rijden.  Zoals jongens van zeventien horen te doen. Misschien is een taser een tip.  Gaat er dan niks goed? Jawel! Naomi Campbell is op haar 53ste moeder van een kindje geworden. Een bij een heuse uitbroedmoeder geregeld kind van haarzelf. Als het kind op zijn zeventiende pubert begint Naomi te vergeten. Dat is handig  voor als hij neergeschoten wordt door een agent. Ook handig dat zijn moeder alvast ‘omi’ in haar naam heeft.    Maar nu een echt probleem: de drooglegging van de sportkantines. Er is paniek bij alle verenigingen. Van dat zuipen leven ze namelijk. Weleens op een zondag op een hockeyclub geweest? Daarom komt er geen alcoholverbod. Want de meeste hockeyers zijn rechts en die verlaten vloekend de VVD als die partij de bierkraan dichtgooit. Dus? Gewoon doorfeesten en de muziek mag zo hard als ze willen. Gehoorschade? Doofheid? Daarom schreeuwt die Dennis Wiersma zo.</p>]]></description>
      <guid>https://nrc.nl/nieuws/2023/07/01/omi-a4168699</guid>
      <pubDate>Sat, 1 Jul 2023 05:59:30 +00:00</pubDate>
    </item>
    <item>
      <title><![CDATA[Kolerehangers]]></title>
      <description><![CDATA[<p>Dit stukje schrijf ik op Sicilië waar we met drie leeftijdgenoten een klein weekje onze laffe levens doornemen. We zoeken een doel. Er wordt veel gelachen. Corruptie en de maffia op dit eiland vormen regelmatig de hoofdmoot van onze gesprekken. Een van mijn vrienden weet alles van de onderwereld hier. Ongelofelijk hoe ze met overheidsgeld sjoemelen. Hij komt met schitterende voorbeelden. De miljoenen vliegen laag over tafel.  We zijn hier met een onderzeeër. Vaderdagcadeau van onze vrouwen. Best saai. Hoewel het laatste stuk wel leuk was. Toen voeren we langs de wrakken van een aantal gezonken vluchtelingenbootjes. Mooi om op de zeebodem zo’n stukje actuele geschiedenis te zien liggen. We maakten foto’s die inmiddels op Instagram staan. Selfies uiteraard. Je ziet ons samen met de wrakken van de inmiddels verzopen vluchtelingen. Je moet zelf ook op die foto’s staan. Anders gelooft niemand je.  Vraagje: is het grappig als je zelf met je bootje vergaat terwijl je onderweg bent naar een door de oceaan verzwolgen scheepswrak? En is het humor als je je eigen bootje Titan hebt genoemd? Mijn vrienden en ik spraken lang over het bootje dat zoek was. Zoek en wereldnieuws. Iemand had kloppen gehoord. Wij denken dat ze zaten te toepen. Bij dat Brabantse kaartspel moet je namelijk hard op de tafel rammen.  We vinden het bijzonder dat deze vijf vermiste idioten op de zeebodem meer aandacht krijgen dan dat onlangs omgeslagen schip met zijn vijfhonderd drenkelingen. Hoe gaat zo’n laatste uur als je weet dat je einde nabij is? Ga je biechten bij de anderen? Lijkt me leuk dat je vertelt dat je ooit een totale minkukel was die in de slechtlopende handel van gerecyclede klerenhangers zat, maar dat je in de Haagse coronapaniek schaamteloos geprofiteerd hebt van de chaos. Domweg omdat je stiefmoeder Guusje ter Horst is. Deze PvdA-tycoon en oud-minister heeft een paar louche telefoontjes met belangrijke politieke sleutelfiguren voor je gepleegd. Daarna kreeg je bijna dertig miljoen gestort. Voor beademingsapparatuur. Later mocht je ook nog voor 17,5 miljoen aan rotte mondkapjes uit China halen. Oh ja, je papa is een gerespecteerd gynaecoloog en hij heeft voor jou ook nog wat belletjes met politieke vriendjes gepleegd. Dus niet alleen stiefmama, maar ook papa kende de Haagse geitenpaadjes. Je lotgenoten in je zinkende schip zullen je niet geloven. Domweg omdat Nederland geen Italië is. En zeker geen Sicilië. Guusje ter Horst is een betrouwbare linkse politica, die echt niet ging regelen dat een of andere mislukte klerenhangerjoker dertig miljoen op zijn lege rekening gestort kreeg. Er was toen paniek in Den Haag, maar de uilskuikens op het ministerie gaven niet zomaar miljoenen aan een oelewapper. Niemand gelooft je. Je stamelt tegen je lotgenoten dat het echt gebeurd is en refereert nog even aan Sywert, Bernd en Camille. Daarna vertel je dat ene meneer Kroymans, de importeur van Gooise hufterauto’s, in die tijd 35 miljoen gepakt heeft en dat er duizenden andere Nederlandse cowboys het overvolle rampenfonds hebben leeggeroofd. Dan schreeuw je als een hardleerse Dennis Wiersma dat jij nooit hebt geroepen dat je het ‘om niet’ deed en dat het van je stiefmoeder louter liefde was. Dat dit het Haagse wereldje is, links lullende politici die alleen maar druk zijn met hun toekomstige burgemeestersbaantjes en andere veilige schnabbeltjes. Plus de zaken van hun mislukte kinderen en stiefkinderen natuurlijk.  De anderen kijken je ongelovig aan terwijl ze zien dat jullie nog voor een paar minuten lucht hebben. Iemand stamelt dat hij Napels proeft. Palermo! Cosa Nostra.  Mijn vrienden en ik vragen ons af hoe dat sterven precies gaat als de lucht op is. Raak je bewusteloos? Dan valt het dus wel mee. Of word je benauwd als een coronapatiënt? Ik weet uit ervaring dat dat geen pretje is. En velen met mij. Inmiddels is de zaak opgelost. De capsule is geïmplodeerd. Er is bij de Titanic een ‘puinveld’ gevonden. Wij besluiten om met onze onderzeeër dat puinveld te gaan bekijken. Zomaar voor de lol. Toch weer een doel in ons leven.</p>]]></description>
      <guid>https://nrc.nl/nieuws/2023/06/24/kolerehangers-a4168044</guid>
      <pubDate>Sat, 24 Jun 2023 05:59:30 +00:00</pubDate>
    </item>
    <item>
      <title><![CDATA[Bloomingdale]]></title>
      <description><![CDATA[<p>Donderdagavond was er een meneer uit Bloemendaal op de tv en die probeerde uit te leggen dat ze best wel vluchtelingen in hun reservaat willen opvangen, maar dat die sloebers wel aan bepaalde criteria moeten voldoen. Zoals? Geen jongeren, wel suffe stelletjes en dan het liefst echtparen met een Tesla, een golfvaardigheidsbewijs en een speelse labradoodle in een elektrische bakfiets. Dan is er geen enkel bezwaar. Sterker nog dan wilden ze er wel meer dan 30. Misschien wel 35.  De man lulde zich zorgvuldig vast in zijn eigen zompige argumentenmoeras, maar keek aan het eind triomfantelijk alsof hij de tamme discussie glorieus gewonnen had. Ik hou van dat soort volk dat glimmend van geluk het eigen graf in kukelt. Volgens mij is dat hele dorp zo. Ik vrees dat hij na afloop overladen is met veel felicitatie-appjes van blije dorpsgenoten.   Niet veel later meldde een alleszins redelijke burgemeester  dat er gewoon vluchtelingen komen, hoewel er misschien nog een paar fossiele inwoners gaan proberen om hun komst via de rechtbank tegen te houden. Ze gaan zich beroepen op een wetje uit de tijd dat ons koningshuis nog plunderend, moordend en slavendrijvend onze koloniën leeg trok. Er zijn ongetwijfeld advocaten die dat een gezellig liberaal klusje vinden en daar graag hun implantaten in zetten. Maar neemt u van mij aan: binnen twee maanden maaien de vluchtelingen de Bloemendaalse gazonnetjes, laten zij twee keer per dag de honden uit en krijten zij de lijnen bij alle zeven hockeyclubs in het dorp. Ook een vurige relatie tussen een gescheiden botoxteefje en een viriele Tunesiër van twintig jaar jonger sluit ik niet uit. Misschien wordt dat wel een trend. Dat je naast je drukke zakenman, die toch nooit thuis is, een Ghanese toyboy hebt. Dwangarbeid en  zweepslagen met de dood tot gevolg waren niet kies Maar nou toch even dat verhaal van dat koningshuis van ons. Is er iemand verbaasd dat de voorouders van Willy zo hebben lopen roven? Nee toch. En niemand neemt hem dat kwalijk. Ik begrijp dat hij op 1 juli zijn excuus gaat aanbieden. Mijn tip is dat hij daar een beetje de tijd voor neemt. En dat hij goed oefent zodat hij niet weer verschrikkelijk voor joker staat als in 2020 in Indonesië. En misschien is het leuk als hij wat familiekapitaal terugstort. Aan wie?  Dat is het probleem. Niemand weet aan wie, dus doen we het maar niet. Maar hij moet niet raar opkijken als zijn jongste dochter Ariane op een dag tegen haar vader zegt dat het stuur van de speedboot plakt. En dat hij haar dan moet uitleggen dat dat komt omdat het bootje met oud geld betaald is. En daar kleeft het een en ander aan. Wel weer grappig dat we deze week afdankertje Jan Peter naar de uitvaart van Berlusconi hebben gestuurd. Ik zag hem in dat rouwregister krabbelen. Iets over de VOC-mentaliteit van Silvio? Het was een van Balkenende zijn stokpaardjes. In 2006 begon hij daarover tegen Femke Halsema. Hij wist dat er ook bezwaren waren tegen die mentaliteit.  Die dwangarbeid en die zweepslagen met de dood tot gevolg waren niet kies, maar onze vroegere CDA-premier vond dat leeg graaien van zo’n kolonie ook wel weer mooi. Fantastisch dat dat nu allemaal samenvalt. De VOC, de koloniën, de handel van ons koningshuis. Ze zaten zelfs diep in de opium. Misschien krijgt Masmeijer alsnog een lintje. En Taghi gratie.  Zal Jan Peter in de Dom van Milaan de dienstdoende bisschop goed verstaan hebben? Heeft de geestelijke het over de beruchte bunga-bungafeestjes van Berlusconi gehad? Over de meisjes van dertien? Of was de bisschop dat vergeten? Misschien heeft hij als zoete herinnering voor de vrienden van Silvio een meisjeskoor laten zingen. Alles valt samen. VOC, Balkenende en Halsema. Femke heeft deze week gedreigd het Amsterdamse Studenten Corps te sluiten als ze een bepaald onderzoek niet openbaar maken.  Als ze dat doet komt Bloemendaal echt in opstand en wordt die gemeente samen met Overveen en Aerdenhout de aparte republiek Bloomingdale. En wie die enclave gaat leiden? Boris Johnson natuurlijk. Boris for President.  
		Nieuwsbrief
		NRC Cultuurgids
	 
		Elke donderdag de mooiste verhalen over kunst en cultuur: interviews, recensies en achtergronden</p>]]></description>
      <guid>https://nrc.nl/nieuws/2023/06/16/bloomingdale-a4167424</guid>
      <pubDate>Fri, 16 Jun 2023 05:59:30 +00:00</pubDate>
    </item>
    <item>
      <title><![CDATA[Volmaakt gelukkig]]></title>
      <description><![CDATA[<p>In mijn vaste supermarkt kwam ik gisterochtend een oude, stevig dementerende collega tegen. Een artiest. Hij vroeg of ik hem kende en somde vervolgens al zijn successen op. Een klein rijtje. Volgens hemzelf vergat hij een paar hoogtepunten. Volgens mij niet. Daarna dacht hij mij ook ergens van te kennen. Ik zei dat ik geen idee had waarvan dat zou kunnen zijn. Hij ook niet.  Terwijl ik mijn mandje verder vulde sprak hij een andere klant aan met exact hetzelfde riedeltje. Weer vergat hij volgens hem een paar van zijn eigen successen. De situatie ontroerde me en al wandelend naar huis fantaseerde ik over een toekomstige supermarkt over dertig jaar, in 2053 dus, en dat daar allerlei voormalige beroemdheden met brokkelende breinen klanten mogen aanklampen met de vraag of die klant nog weet wie hij of zij is.  Opeens zie ik een verwarde Glennis Grace die beweert dat ze Whitney Houston is, terwijl jij dacht dat zij een levenslang supermarktverbod had. Of een breekbare Frank Masmeijer die met een geopende zak bloem staat te beweren dat het onversneden Colombiaans spul is, terwijl alleen Thierry geïnteresseerd toekijkt. Of een nog steeds glad pratende Mark Rutte, die aan een oude dame zijn collectie boetekleden toont. „Die met die scheuren droeg ik steevast na ieder Groningendebat, die verkleurde lap hing altijd buiten aan de droogmolen en die droeg ik dan na een middagje klessebessen over de Toeslagenaffaire. Waarom die buiten hing? Omdat-ie uit huis was geplaatst.” Hier moet de oude Mark dan zelf smakelijk om lachen. Daarna toont hij nog een boerka die hij na ieder asieldebat droeg en een boerenkiel. „Van zuiver stikstof”, grapt de oud-premier. Niemand lacht.  Bij de roddelbladen staat waarschijnlijk een in zichzelf mompelende Gordon, die maar niet begrijpt dat hij niet in een van de blaadjes staat. „En Eloise wel”, schampert hij tegen Thijs Römer, die in een Tina staat te bladeren. Iedereen hoort ondertussen de laaiende ruzie in het kantoortje tussen de bejaarde Matthijs van Nieuwkerk en een schreeuwende Dennis Wiersma. Het gaat erom wie volgens hen de baas is van deze winkel.  „Ik”, roept de 101-jarige Johan Remkes en steekt een sigaret op. Ondertussen scharrelen er wat Belgische corpsballen rond. Zij zoeken onder de stellingen naar muizenlijkjes en rattenkadavers. Met bleekwater en gebruikte tampons wordt daar een gezellige cocktail van gemaakt. Voor een huisfeestje. Voormalig topadvocaat Bram Moszkowicz ziet net als zijn collega’s Peter Plasman en het zorgvuldig formulerende echtpaar Knoops voorlopig niets strafbaars. Ondertussen staat Wouter Koolmees als levend standbeeld doodstil in een hoek van de winkel.  Op zijn buik een bordje met de tekst: ik ben de NS! Zelf ben ik 99 en moet voortdurend aan iedereen uitleggen dat ik in mijn werkzame leven geen podcast had en ook geen eigen talkshow.  „Maar iedereen had toen toch een eigen talkshow en een podcast? Waarom u dan niet?” Geen idee.  Dan vraagt een kind of het waar is dat Max Verstappen aan het eind van zijn carrière alleen nog aan de Formule 1 meedeed als hij achteruit mocht rijden. En of we ooit een monarchie waren?  Dan vertelt Mark Rutte trots aan iedereen dat hij uiteindelijk nooit is afgetreden. Wel afgezet. In 2043. Hardhandig. Door de nazaten van Caroline van der Plas, die zijn getreuzel beu waren. Dat afzetten vond hij trouwens hartstikke gaaf.  Opeens passeert een nog best wel fitte Sywert (62) met zeven overvolle winkelwagens. Hij graait als een gek in de schappen en schreeuwt: „Alles is gratis. De winkelier is een idealist en doet het voor niks!”  Terug naar gisterochtend. Na de supermarkt dronk ik koffie in mijn stamcafé. Voor ik het wist stond ook de dementerende artiest aan de toog. Hij vroeg aan een vaste dronkenlap of hij hem nog kende. Die had geen idee wie hij was. Hoe hij heette? De oude man  keek heel lang en heel aarzelend voor zich uit en zei toen: „Weet je dat ik het zelf ook niet meer weet!”  Op dat moment was ik volmaakt gelukkig. 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2023/06/10/volmaakt-gelukkig-a4166828</guid>
      <pubDate>Sat, 10 Jun 2023 05:59:31 +00:00</pubDate>
    </item>
  </channel>
</rss>
