<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Een drukke rij]]></title>
      <description><![CDATA[<p>Gister las ik een stuk over kolen, die bloedkolen worden genoemd omdat ze onder mensonterende omstandigheden in Colombia gedolven zijn.   Ik vroeg me meteen af of bloedworst bloedworst heet omdat die van gemartelde varkens wordt gemaakt. En wordt het bier van Heineken na hun Russische strapatsen al officieel bloedbier genoemd? Het woord gonst al wel over het internet. Of ik die rommel nog drink? Geen druppel. Dat verkopen ze maar lekker aan die Russen. Hoe meer zij zuipen hoe slechter ze mikken met hun roestige bommenwerpers. Dat scheelt een hoop Oekraïense doden.  Ik stond in de rij voor een Amsterdamse T-shirtdrukkerij na te denken over Inez Weski, die mij te slim lijkt voor hetgeen waar ze nu voor is aangehouden. Ik was bij de drukkerij omdat ik wat handel voor de komende Koningsdag kwam halen. Ik heb tweeduizend shirts met daarop ‘I Love Gordon’ laten maken omdat onze voormalige volkszanger wel wat steun kan gebruiken. Gordon klampt zich bij elke nieuwe liefde vast aan de titel van zijn enige hitje: ‘Kon ik maar even bij je zijn’. Al zijn liefdes duren inderdaad maar even. Heel even zelfs. Wel gezellig dat hij na elke Tinderdate binnen een kwartier trouwplannen heeft. Dan valt er voor ons ook nog wat te lachen. Hoewel het voor zijn hondjes zo langzamerhand wel verwarrend moet zijn.  Dit zei de broodnuchtere Dreetje Hazes, die in dezelfde rij stond omdat hij duizend shirts met ‘Beter goed gejat dan slecht versonnen’ kwam halen. Hij wordt van plagiaat beticht, maar volgens hem is dat onmogelijk omdat hij in het Nederlands zingt en die ander in het Engels. Dus dan kan het niet.  Een aardig meisje met wie ik inmiddels stond te praten moest hartelijk lachen om deze volkse logica. Zij is onze kroonprinses Amalia, die een grote partij T-shirts had besteld met de tekst ‘Lovely Linda’. Daarmee doelt ze op onze voormalige televisiekoningin Linda de Mol, wier carrière op dit moment net als die van Gordon in zwaar weer verkeert. Linda heeft tegenvallende kijkcijfers, een vrijer die zijn broek niet alleen thuis liet zakken en die daarom binnenkort misschien een tijdje moet brommen. Misschien zit-ie wel bij Inez in de cel. Lijkt me niet zijn doelgroep.  Ik vroeg of Amalia door zo’n T-shirtactie onze Linda niet een beetje zielig maakt. Meelijwekkend zelfs. Amalia lachte superieur, gaf een meedogenloze knipoog en fluisterde: „Door de regen en de wind zal ik naast je blijven staan!” Waarna we samen de slappe lach kregen. Op dat moment schoof een zekere Cornald bij ons aan. Hij kwam shirts halen voor de fanclub van het geplaagde songfestivalduo Mia en Dion.  Die riepen op hun fan-shirt: ‘Je wimpers zijn vals!’ Cornald keek redelijk radeloos. Ik vroeg of een indianentooi het duo misschien nog kon redden. Of zangles? Cornald vond het niet grappig. Amalia wel. Achter ons stond onze aartsbisschop Wim Eijk, die een zootje sexy hemdjes had laten bedrukken met daarop de beeltenis van de Dalai Lama. ‘Welkom bij de RK-Kerk!’ Hij oogde blij. Amalia vroeg of ik Charles Groenhuijsen als dragqueen had gezien? Helaas wel. Of ik het een goed idee vond om onze Charles met zijn neptieten langs verzorgingshuizen te sturen om daar dan aan demente bejaarden Ik Jan Cremer voor te lezen? Dat hij dan ook kon zeggen dat hij 200 procent hetero is. Of voelde ik meer voor iets met obese Aziaten? Ik keek zacht wanhopig. Amalia fluisterde: „Van dit land word ik koningin!”  Op dat moment kwam er een geklofte Hagenees met een zootje groengele shirts naar buiten. ‘Richard For Ever!’ stond er op het stukje katoen. Ondertekend door Jacobse en  Van Es. Hij had het ook nog over een partij van 100.000 weggooiaanstekers met het logo van Feyenoord. Voor het komende landskampioenschap. Om die in Amsterdam te laten maken vond ik wel weer humor. „Dat vindt mijn moeder ook”, lachte Amalia, die wel een beetje vreest voor haar Ajax-vader die op Koningsdag naar Rotterdam moet. Of zoals ze lachend zei: „Die is nog niet jarig!” 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2023/04/22/een-drukke-rij-a4162774</guid>
      <pubDate>Sat, 22 Apr 2023 05:59:08 +00:00</pubDate>
    </item>
    <item>
      <title><![CDATA[Indianenverhalen]]></title>
      <description><![CDATA[<p>Leukste regel deze week? De mondkapjescrimineel Bernd Damme die vertelde dat hij iets relevants wilde bijdragen aan de samenleving, maar dat dit helaas is uitgemond in een nachtmerrie. Goeie tekst Bernd! We mogen hopen dat deze nachtmerrie nog lang niet voorbij is. Want ik begrijp dat de ooit door de heren Van Lienden, Damme en Van Gestel opgerichte stichting 21 miljoen van het criminele trio wil terugvorderen. Ik vrees dat als dat lukt er een groot gejuich door het land gaat.  Misschien wil de koning dan een extra podcastje opnemen en zijn volk feliciteren. Mochten de oplichters voor hun mislukte misdaad achter de tralies verdwijnen dan kom ik graag een avondje in die bajes optreden. Om niet uiteraard.  Zal Ralph Hamers dan ook in dat cachot zitten? Onze voormalige ING-topman heeft toch iets met witwassen te maken gehad? Ik begrijp dat hij er alles aan doet om in die zaak niet bij de verdachten te horen. Waarom niet? Je was toch eindverantwoordelijke? Door jouw onoplettendheid moest de bank toch een stevige schikking van 775 miljoen betalen? En om de boel goed in de gaten te houden verdiende je toch een schofterig hoog salaris?  Hoog? Hoog? Dat zijn mijn woorden. Ralph zelf vond het maar een karig hongerloontje en wilde graag 50 procent loonsverhoging. Zijn toenmalige president-commissaris Jeroen van der Veer (da’s die vroegere Shell-engerd) vond het ook zielig voor Ralph en samen met een ander commissarisvriendje wilde hij wel helpen. Maar de boefjes werden teruggefloten door de verontwaardigde maatschappij en deze week tikte een tuchtrechter het inhalige trio ook nog even op de grabbelende graaivingers. Ik lees dat soort berichten met zoveel plezier.  Ik denk wel dat dat niet goed gevallen is op de golfclub. De hete aardappelen staan te koken van woede. Zoveel onrecht. Leukste passage? Onze Ralph speelde eredivisie  en werd Jupiler League betaald.  Keukenkastjesdivisie dus. Arme sloeber. Gelukkig gebruikte hij niet het begrip Champions League. Dat wordt de laatste tijd veel te vaak  gebruikt. Matthijs speelde Champions League, net als Tom Egbers en John de Mol met zijn zielige poppetjes-tv.  Weet iedereen dat de Champions League georganiseerd wordt door de intens corrupte UEFA? Hoe werkt zo’n loonsverhoging van zo’n bankbobo eigenlijk? Wie begint erover? Ralph zelf? Of belt Jeroen hem met de tekst: „Gaat het? Leef je nog? Is het druk bij de voedselbank? Lig je buiten in Ter Apel?” Het meest ontroerd was ik deze week door Joan Franka. Zij is dat meisje dat ooit met een indianentooi het podium van het Eurovisie Songfestival op geschopt werd, om daar voor duizenden met vlaggetjes zwaaiende idioten een liedje te kraaien. Historisch vals. Ik schoot altijd in de lach als ik aan dat optreden dacht. Maar na haar op tv vertelde verhaal is dat anders. Ze was een kind en kreeg die tooi van een paar smakeloze omroepidioten op d’r kop gezet. En toen ze na het festival weg wilde bleek ze een contract te hebben waar ze jaren aan vast zat. Of de lieverd moest 30.000 euro aan het omroeptuig terugbetalen.  Opeens dacht ik aan 1984. Ik had twee elpees bij een platenmaatschappij gemaakt en van beide exemplaren waren er 17 verkocht. Toen ik een plan had voor een derde plaat wilde de maatschappij niet. Ik begreep dat. Maar ik mocht niet weg. Ik zat nog vier jaar aan ze vast.  Toen ben ik zonder kloppen de kamer van de directeur binnen gewandeld. Hij was in vergadering met dikke mannen. Daar heb ik hem verteld dat ik me niet liet gijzelen door een platenboer en dat ik wegging. Het contract werd op staande voet ontbonden. Lachend schudden we handen.  Twee weken later stond ik in een andere studio een plaat op te nemen. Die elpee kreeg een Edison en er werden meer dan 100.000 exemplaren van verkocht.  Waarom ik zo makkelijk weg mocht? De dikke mannen zaten waarschijnlijk hun eigen salarissen en bonusjes te regelen. Ze kwamen lekker voor zichzelf op. Net als ik. 
		Nieuwsbrief
		NRC Economie
	 
		Krijg elke werkdag om 12 uur een persoonlijke selectie van het economische nieuws van de dag van een van onze redacteuren.</p>]]></description>
      <guid>https://nrc.nl/nieuws/2023/04/15/indianenverhalen-a4162159</guid>
      <pubDate>Sat, 15 Apr 2023 05:59:09 +00:00</pubDate>
    </item>
    <item>
      <title><![CDATA[Zachte kern]]></title>
      <description><![CDATA[<p>Jarenlang is er al discussie over de Rotterdamse Kuip. De echte Feyenoordsupporters vinden dat het legendarische stadion hoe dan ook moet blijven. Niks nieuwbouw, opknappen dat heilige monument. Toch is er ook een groep Feyenoord-aanhangers die overduidelijk van het prachtige  stadion af wil. Tenminste, dat dacht ik toen ik woensdagavond aan het begin van de Klassieker grote, zwarte, vette rookwolken uit het stadion zag opstijgen. Even leek het of ik naar een potje knokken in Loehansk zat te loeren. De Kuip stond in de fik. Eén hooligan was het volstrekt oneens met de Rotterdamse pyromanen en gooide zijn aansteker het veld op. Symbolisch. Helaas kwam die aansteker een beetje ongelukkig terecht. Later begreep ik dat deze supporter absoluut niet de enige gooier was.  Zeker rond de cornervlaggen lagen veel meer aanstekers. Dus de groep die het stadion wil behouden is groter dan de sekte van wie het in de fik mag. De talkshowtafels werden donderdagavond weer routineus gevuld met voetbalreldeskundigen. De groepen treinrampspecialisten, die gezellig hadden mogen keuvelen over het ongeval bij Voorschoten, waren net weg. Nu was het weer de beurt aan de vaste roedel hooligananalytici. Het werd een lusteloze herhaling van slaapverwekkende zetten. De politiek en de KNVB moeten nu echt maatregelen gaan nemen! Het klonk als een briljant idee.  Mijn persoonlijke advies? Alle supporters verplicht op bijscholingscursus sturen. En daarin moet uitgelegd worden dat de basis van het spelletje is dat wie de meeste doelpunten maakt uiteindelijk gewonnen heeft. En misschien is het ook handig om de supporters te tippen dat ‘weggooiaansteker’ niet betekent dat je er mee moet gooien. Dat moet je pas doen als dat ding leeg is. Deze cursus lijkt me verplicht voor alle aanhangers van alle clubs. Misschien kan je ze dan ook vertellen dat bier drinken lekkerder is dan gooien met het spul. En een speler van je eigen club een klap voor zijn harses verkopen is ook niet handig. Zeker niet als je club op het punt van degraderen staat. Dan zou ik de selectie juist een beetje heel houden. Net als dat het in de rug aanvallen van de keeper van de tegenpartij ook niet echt slim is. Zeker niet als jij te dronken bent en de keeper twee meter hoog is.  Het zijn maar simpele tips van deze columnist, die al vijftig jaar een seizoenkaart bij zijn eigen cluppie heeft en nog nooit de neiging heeft gehad om ook maar iets richting de grasmat te gooien. Ik ben dat watje van de zachte kern. Gelukkig viel er deze week ook nog wat te lachen in diezelfde talkshows. Edwin Evers heeft onze koning geïnterviewd. Tien podcasts lang. Spontaan? Nee, natuurlijk niet. Een geregisseerd charmeoffensief van de RVD. Het had mij leuk geleken als Edwin in zijn fameuze rol als Frank of Ronald de Boer aan Willy de vragen had gesteld. Wat Willy als volwassen kerel nou toch werkelijk vindt van dat middeleeuwse paleizen- en koetsengehups. En waarom hij zijn dochter niet snoeihard beschermt tegen deze onzin die alleen ongeletterde Storylezeressen nog interesseert. Hij houdt toch van dat kind? En dan had ik het liefst gezien dat die gozer van Lucky TV de antwoorden had gegeven. In plat Haags. Of ik het koningshuis weg wil hebben? Ik gun ze wel hun vrijheid. Zeker die Amalia. Maar ik ga geen aansteker gooien of een paleis in de fik steken.  Ik ben meer van de zachte methode. Hoe? Door bijvoorbeeld elke avond dat beruchte Koningslied te laten kwelen door Marco Borsato, Glennis Grace en Ali B. Die deden ooit aan dit meesterwerk mee, kennen de tekst dus nog uit hun hoofd en hebben alle drie tijd zat. Avond aan avond dat supertrio voor het paleis. Net zo lang tot Willy Enzo Knol belt met de vraag of hij zijn ordinaire auto mag lenen. En dan met hoge snelheid het land uit. Dan zitten we wel zonder koning. Voor je het weet zit Johan Remkes rokend op de troon. Dan toch maar Willy.</p>]]></description>
      <guid>https://nrc.nl/nieuws/2023/04/07/zachte-kern-a4161631</guid>
      <pubDate>Fri, 7 Apr 2023 05:59:09 +00:00</pubDate>
    </item>
    <item>
      <title><![CDATA[Wim is weg]]></title>
      <description><![CDATA[<p>Maandagochtend zei mijn telefoon dat Wim de Bie was overleden. 83 jaar. In mijn koffietentje ging een zachte schok door alle klanten. Herinneringen vlogen door het café. Allemaal met maar één unanieme slotsom: wat waren ze goed. Koot &amp; Bie.  De mannen worden altijd in een adem genoemd. Onlosmakelijk van elkaar. Binnen een paar uur liep mijn mobieltje vol, sterker nog: hij stroomde over. Filmpjes, filmpjes en nog eens filmpjes. Klisjeemannetjes, Keek op de week, Juinen, Het Gat van Nederland, de Tegenpartij, de Positivo’s met Doe Maar in Carré. Allemaal even goed en geestig.  De scène waarin Bie aan Koot vertelt dat hij in 2023 dood zal gaan kreeg ik, net als iedereen, wel twintig keer. Curieus stukje kippenvelcabaret. Toeval bestaat dus. Of denkt u dat Wim helderziende was? Als je het dertig jaar geleden opgenomen filmpje over de Spermasociëteit bekijkt dan denk ik toch dat de heren bepaalde gaven hadden. Dat ze konden voorspellen. Dit gaat namelijk keihard over nu. Over het zaad van Jan Karbaat en al die andere knakkers die met hun kwakkie hebben lopen strooien en een paar honderd kinderen op deze planeet hebben gezet. Dat zagen ze dus dertig jaar geleden al. Om over de Tegenpartij nog maar te zwijgen. Wim is weg. Dat is verdrietig, maar door al die filmpjes werd het op de een of andere manier een heerlijke week. Ik zat op een hotelkamer in het Zeeuwse Veere, maar was weer even helemaal terug in mijn studentenkamertje aan het Amsterdamse Singel. Daar las, keek en luisterde ik in de jaren zeventig van de vorige eeuw alles van Koot en Bie. Mijn hele generatie deed dat. De langspeelplaten kende ik bijna woordelijk uit mijn hoofd, hun Bescheurkalender had ik op 2 januari al geheel verslonden en in discussies met mijn vrienden werden de heren steevast een keer of vijf geciteerd.  Sowieso is het heerlijk dat er nergens een lachband onder zat. Het werd nog gemaakt in de tijd dat je zelf bepaalde of je wel of niet ergens om moest lachen. Elke week zagen we vertrouwde types, maar we werden ook telkens verrast door een of twee nieuwe. Mensen waar je in eerste instantie nog nooit over had nagedacht, maar daarna zag je ze vijf keer per dag overal lopen. Bij de bakker, de slager en de supermarkt. Van Mémien Holboog tot Carla tot Hekking tot professor Akkermans en de heerlijke Cor van der Laak. Nee, ik vergeet de Vieze man niet.  Deze week werd ik het vrolijkst van Wim de Bie die een goedlachse VVD-wethouder uit de gemeente Laren speelt. Een opgeruimde politicus die asielzoekers bij de gemeentegrens opwacht en joviaal de weg verspert. In deze wethouder zat trouwens al een vleugje Mark Rutte. Misschien komt het omdat ik in die contreien ben opgegroeid en dat ik daarom dat soort mensen te goed ken, maar het mooie van deze wethouder is dat Wim er geen karikatuur van heeft gemaakt. Hij speelde de echte man. Half Laren is namelijk zo. Dat maakt het zo dodelijk en godvergeten geestig. En dat  je hem dan meteen daarna als de gefrustreerde zoon met zijn moeder ziet zwieren op het ijs of als burgemeester van Juinen die wat lullige maatregelen moet afkondigen of als zwerver hoort schelden of toch nog een keer bezig ziet binnen het Simplisties Verbond.  Ik kreeg heimwee. Heimwee naar de tijd dat we met alle vrienden iedere zondagavond smulden van deze twee mannen, die door meestergrimeur Arjen van der Grijn wekelijks werden omgetoverd tot de raarste idioten. Ineens was ik weer even 25. Jongens waren we, maar aardige jongens die, aangevuurd door Kees en Wim, zo hard om iedereen moesten lachen. Met alle ijdelheid werd meedogenloos afgerekend.  Wim is weg. De titel van een van de liefste Gouden Boekjes. Maar Wim de Bie is dat niet. Hij is zeker niet weg. De filmpjes en albums van Koot &amp; Bie zullen nog jaren worden bekeken en gedraaid. In elk geval door mij. 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2023/03/31/wim-is-weg-a4161026</guid>
      <pubDate>Fri, 31 Mar 2023 05:59:09 +00:00</pubDate>
    </item>
    <item>
      <title><![CDATA[Stropdas]]></title>
      <description><![CDATA[<p>En opeens zijn de dassen in het nieuws. Aan alle talkshowtafels verschenen dassendeskundigen om te praten over de ondermijnende dieren die de NS een enorme financiële strop bezorgen. Het woord stropdas ligt voor de hand, maar gelukkig heeft geen een presentator die grap gemaakt.  Ik geniet enorm van het dassendebacle. Omdat ik het namelijk leuk vind als iets relatief kleins, iets volstrekt normaals, een arrogante menseneconomie totaal ontregelt. Zo rijden er nu in Brabant en Friesland op bepaalde trajecten geen treinen omdat de dassen tunnels gegraven hebben onder de rails die daardoor kunnen verzakken. In Friesland gaat het om een roestig stukje tussen twee negorijen, maar in Brabant is een essentiële verkeersader geraakt. Er zijn inmiddels al milieuactivisten bezig om een roedel dassen bij Schiphol los te laten in de hoop dat zij een vrolijke burcht onder de Polderbaan stichten. Kan Schiphol zich eindelijk aan zijn belofte houden. ProRail moet fors aan de slag om in Brabant en Friesland voor de dassen een gloednieuw onderkomen te creëren. Daar hebben die beschermde dassen namelijk recht op.  Als ProRail klaar is gaan ze naar de provincie Groningen waar een aantal aardbewoners ook al een tijdje op een behoorlijk huis zit te wachten. Deze week is er, waarschijnlijk onder druk van de verwoestende verkiezingsuitslag, zomaar opeens aan de Groningers beloofd dat het schadeprobleem nu echt opgelost gaat worden. Of ik dat geloof? Eerst zien dan geloven. Dit in tegenstelling tot het CDA, waar ze al jaren eerst geloven. Hoewel? De laatste tijd geloven die niet meer in zichzelf. Nog twee jaar en dan mogen ze weg. Maar leuk dat die domme dassen beschermd zijn. Net als de bevers die onze dijken ondergraven. En de wolven die onze schapen pakken. Ik mag altijd graag kijken naar een boze boer die verontwaardigd is omdat een wolf zijn schapen heeft gedood, terwijl de boer dat graag zelf had willen doen. Maar dat is toch gewoon het werk van die wolf? Hiervoor heeft god het beest toch op de wereld gezet?  Andere vraag: waarom zijn de dassen eigenlijk een beschermde diersoort en mogen kippen met zijn honderdduizenden in een Veluwse schuur gepropt worden? Net zoals dat varkens onder een klem liggen om te voorkomen dat een vette zeug een biggetje zou verpletteren.  Maar ik ben dus voor de beschermde dassen. Dat komt ook een beetje omdat ik weemoedig werd van het woordje lentekriebels dat deze week veelvuldig door de media gonsde. De jeugd zou op de lagere scholen op pornografische wijze seksuele voorlichting krijgen. Dat was de mening van briesend rechts. Toen ik de aandachtorgels Thierry en Wierd woedend zag stampen als verongelijkte Repelsteeltjes wist ik dat er niks aan de hand was. Ik vroeg me ondertussen af waarom de zus van Jan Smit niet meedeed en hoe mijn eigen seksuele voorlichting ook alweer was gegaan. Mijn lieve preutse moeder murmelde toentertijd iets over bloemen en bijen. Daar moest ik het mee doen. Terwijl zij na acht kinderen echt wel beter wist. Gister las ik over plastic kunstlippen die je aan je iPhone kan aansluiten, waarna je via een app kan tongen met je geliefde. Hoewel? De klacht van de gebruikers is dat de tong is vergeten. Mijn eerste zoen deelde ik met een zekere Sonja en deze gebeurtenis vond plaats in een spoortunneltje bij de Bussumse Vlietlaan. Dus moest ik aan de dassen denken. Ik weet niet meer wie er begon met het zogenaamde huigje-tik, maar ik vrees dat ik het was. Waarschijnlijk ongevraagd. Misschien word ik binnenkort met terugwerkende kracht alsnog door Sonja aangeklaagd voor grensoverschrijdend gedrag. Wat ik nog wel weet is dat Sonja en ik net onzeker begonnen waren en dat er toen een sneltrein over ons heen raasde. Het plafond van het tunneltje trilde. Dat maakte deze eerste zoen nog sensationeler. Volgens mij toeterde de trein ook, maar dat heb ik zo goed als zeker verzonnen. Dat is een beetje mijn probleem. Zaken achteraf mooier schetsen dan ze daadwerkelijk gingen.  Maar ja, dat is mijn vak.</p>]]></description>
      <guid>https://nrc.nl/nieuws/2023/03/25/stropdas-a4160441</guid>
      <pubDate>Sat, 25 Mar 2023 05:59:09 +00:00</pubDate>
    </item>
    <item>
      <title><![CDATA[Doffe dreun]]></title>
      <description><![CDATA[<p>Lees ik nou dat steeds minder Nederlanders seksueel actief zijn en dat alleen de 75+’ers nog regelmatig  van bil gaan? Hebben die oudjes bij die enquête niet gewoon een potje zitten pochen?  Het is belangrijk hoe vaak je het doet. Ook Mark Rutte werd hier onlangs over ondervraagd bij het fijnzinnige Vandaag  Inside. Hij hield dat mooi voor zichzelf en hij heeft gelijk. Om dit soort intimiteiten nou te delen met Wilfred Genee en zijn kornuiten, gaat ook wat ver.   Maar Mark hoefde in elk geval niet te liegen. Dat is voor hem ook wel weer eens een keer leuk. Hoe zal het sinds woensdag met hem gaan? En met Wopke en Sigrid? Hoe was hun kabinetsberaad vrijdagmiddag? Is er gelachen? Of hebben ze naar de stekker zitten kijken en het alle drie niet durven zeggen? Hoe reageerden ze op de klachten uit Limburg omdat de door Mark beloofde ruimhartige schadeafhandeling na de overstromingen volkomen ruk is? Hebben ze zuchtend een commissie benoemd? Of deskundigen uit Groningen die kant uit gestuurd? Of heeft Mark inmiddels aan de pers verteld dat het ingewikkeld is. Complex. En dat ze er alles aan doen. Alles. Echt alles. Zo snel mogelijk. Zullen Mark, Wopke en Sigrid de doffe dreun, die het volk via Lientje heeft uitgedeeld, echt niet hebben zien aankomen? Ze hadden in elk geval niet verwacht dat-ie zo verpletterend hard zou zijn. Maar ze weten alle drie dat dit na hun eigen slaperige wangedrag slechts het begin is. Dat het bij de komende Kamerverkiezingen nog wel eens drie keer zo hard kan gaan. Hoe de Kamer er na de volgende verkiezingen uitziet? Mark is dan al een tijdje Europa in en heeft zijn nooit gearchiveerde rommel aan die arme Sophietje nagelaten. Zij gaat de partij gestaag zien slinken. En Sigrid? Die is ook iets internationaals gaan doen. Haar beschaafde aanhang gaat naar Volt dat een  wat saaie middenpartij wordt. Ook Wopke heeft voor die tijd zijn biezen gepakt en een goede baan gevonden. Misschien wil hij dat bouwbedrijf Strukton van die gekke Gerard Sanderink gaan leiden. Gekke Gerard, die afgelopen week tierend in de rechtszaal tegen de rechters en zijn ex stond te foeteren en uiteindelijk door zijn even knettermesjogge vriendin Rian van Rijbroek naar huis is gebracht. Of naar de kliniek natuurlijk.  Terug naar de politiek. Hugo de Jonge wordt binnenkort burgemeester in een Zeeuws stadje waar Sywert een vakantiebungalow contant afrekent, terwijl het CDA zelf is verworden tot een eenpitter in de splinterbankjes van ons parlement.  Naast Sylvana en Wybren. En Lilian als ze niet uitkijkt.  De brede fracties  zijn dan die van Pieter en Caroline. Vooral die laatste gaat zorgen voor een grote ommekeer in het taalgebruik in ons parlement. Misschien besluit de NOS wel om alle debatten voortaan te ondertitelen omdat anders niemand snapt waar die boeren het allemaal over hebben. En gaan we klootschieten en kaatsen in Studio Sport?  Of zal er voor die tijd een stevige burgeroorlog uitbreken binnen BBB? Net zoals toen in de LPF en het latere Forum. Voor columnisten is dat wel lucratief. Om die stumperds in beide partijen heb ik toentertijd hard gelachen. Wie denkt er nog wel eens aan het belletje van Bomhoff? Of aan de ridicule vliegtuigspotter Mat Herben?  Wie luistert nog wel eens naar het nummer ‘Hey Jumpen’ van Hilbrand Nawijn? Het filmpje staat nog op YouTube. Om over die Winnie de Jong nog maar te zwijgen. Dat waren toch gouden tijden voor ons allemaal. Wat dat betreft hoop ik dat er een paar gestoorden op Thierry blijven stemmen. Dat is toch topamusement? Zijn laatste ‘overwinningsspeech’ van afgelopen woensdagavond, nadat hij bijna al zijn zetels had moeten inleveren, was toch legendarisch? Nee hoor, die jongen poedert zijn neus helemaal niet. Maar volgens Caroline blijft haar partij de komende jaren stabiel. Dat betekent dat het land zal vergrassen en verbrandnetelen. En de gemartelde koeien, varkens en kippen? Geduld! Dat is in dit geval verre van een schone zaak.</p>]]></description>
      <guid>https://nrc.nl/nieuws/2023/03/18/doffe-dreun-a4159850</guid>
      <pubDate>Sat, 18 Mar 2023 05:59:10 +00:00</pubDate>
    </item>
    <item>
      <title><![CDATA[Gooise polonaise]]></title>
      <description><![CDATA[<p>Soms droom ik de tijd vooruit. Zoals gisternacht. Het was 2025 en ik wilde de Jumbo van Blaricum in. Het kan ook die van Laren geweest zijn. Het was in elk geval een dorp waar iedereen op de middelbare school ‘skiën &amp; golfen’ in het basispakket had. In het Gooi dus. Ik trof bij de deur een bont gezelschap met allemaal een eigen Villalozenkrant.  Allereerst Jack van Gelder, die riep dat het gewoon grapjes waren. Oké, misplaatste grapjes van een te zwaarlijvige zestiger, maar iedereen maakte die grapjes. Dat was gewoon de bedrijfshumor. En het merendeel bestond uit zwaarlijvige zestigers. Die lulden meer over neuken dan dat het er werkelijk nog van kwam. Naast Jack stond zijn vroegere hoofdredacteur Maarten Nooter, die via gebarentaal en een morsig briefje uitlegde dat hij slechthorend was.  „Zeg maar doof”, lachte Jack, „en hij moet ook naar de oogarts! Eigenlijk al twintig jaar!” Maarten stak twee keer tien vingers op en wees expliciet op zijn oren.  Tom Egbers, die er thuis ook uit geflikkerd was, moest hier om lachen. Hij hield zich een beetje afzijdig en bekommerde zich vooral om de goede oude Mart Smeets, die aan alle Jumbo-klanten expliciet vroeg of ze hem nog kenden. Hij was vroeger vaak op televisie. Met sport. Wat dat is? Sport is heel simpel: dat je keer op keer je grenzen verlegt. Mart vroeg of het misschien leuk was als Ivo Niehe hem ging interviewen. Ivo is namelijk net zo’n gigant als hijzelf. Volgens Mart dan. En volgens Ivo natuurlijk. Naast de vroegere sportredacteuren stond de kleine Dolf, tot voor kort de baas bij Heineken. Hij was daar een jaar eerder vertrokken omdat het bedrijf staatssteun aan moest vragen. Een jaar daarvoor hadden ze glorieus geblunderd in Rusland. Gewoon fout geweest. Beetje fout? Nee, donkerbruin. Dolf wilde wel een biertje, maar die waren best duur voor een steunrukker. Dolf vond ik best een leuke naam in dit geval.  Naast hem stonden de al een tijdje dakloze Wopke en Hugo, die ooit samen een politiek partijtje runden. Een clubje op christelijke grondslag.  In 2023 weggevaagd door een boerin die geen boerin was. Dat was volgens de heren kiezersbedrog. Wopke vroeg wat Hugo toch stond te appen. Dat ging Wopke niks aan. Of zoals hij het afgemeten zei: „Dat hou ik graag tussen Sywert en mijzelf!” Wopke vertelde dat hij rekende op wat vroegere Minerva-makkers, die hem wel uit de shit zouden helpen en hem een ‘functie elders’ gingen bezorgen. Iets bij Shell of zo. Maar daar was de kas net leeg gegraaid door een vroegere ceo, die in de wandelgangen altijd al ‘Ben die beurde’ werd genoemd.  Opeens kwamen John &amp; Linda aanlopen. Jack en Mart vroegen of deze broer en zus ook bij dit cluppie hoorden. Maar de rest vertelde dat dit illustere duo na zonsondergang altijd incognito op koopjes kwam jagen. Die haalden ze niet alleen voor zichzelf, maar voor het hele opvanghuis. Dus ook voor Marco, Ali B, Matthijs en de jongste Römer, die daar weer een huiswerkklas voor jonge meisjes runde. Beetje bijklussen.  Mart vroeg wat voor opvanghuis dat was. Een soort weeshuis voor gevallen omroepgiganten. Gerund door John &amp; Linda.  „Te klein voor jouw ego”, zei de langslopende baas van het OM tegen Mart. Deze Gerrit van der Burg, die niet begreep dat ze allemaal hun baantje eraan gegeven hadden, ging vrolijk verder.   „Stoïcijns doorwerken”, riep hij nog, „consequenties zijn voor dombo’s en klojo’s!” Toen ging de deur van de supermarkt open. Frits van Eerd stapte naar buiten. Duidelijk gebutst en ietwat verward. Met zijn biografie Van Vakkenvuller tot Zakkenvuller onder zijn arm. Wat-ie kwam doen? Hij keek een beetje glazig voor zich uit.  Toen huilde hij zacht en mompelde bijna onhoorbaar: „Zullen we samen een gezellige band beginnen? Een Brabants dweilorkest? Een soort Jostiband voor gestruikelde zielen. En dat we dan in een lange polonaise door het Gooi gaan? En dan gaan we ook zwaaien naar de mensen. Heel onderdanig zwaaien!” 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films</p>]]></description>
      <guid>https://nrc.nl/nieuws/2023/03/11/gooise-polonaise-a4159183</guid>
      <pubDate>Sat, 11 Mar 2023 05:59:10 +00:00</pubDate>
    </item>
    <item>
      <title><![CDATA[Bloemen vergeten!]]></title>
      <description><![CDATA[<p>Voor werk vloog ik deze week naar het nooit vervelende New York. Op de heenweg klonk de piloot als Rick Nieman. Dat is trouwens een heerlijk, geruststellend toontje om ons land mee te verlaten. Ik vermaakte me met typisch Nederlands nieuws. Zoals het schitterende Floriade-debacle in Almere dat die gemeente geen 100 miljoen, maar meer dan 200 miljoen heeft gekost. Kan gebeuren. Dat je er als organisatie een miljoentje of honderd naast zit.  Ze geven uiteraard corona de schuld, maar een pretparkdeskundige legde in Het Parool uit dat het gewoon dom is. De Keukenhof trok in die tijd gewoon publiek. Wel wat minder, net als de dierentuinen, maar er kwam overal volk.  De grappigste oorzaak van dit financiële drama? Ze waren de bloemen vergeten. Wat vergeten? De bloemen. Overal aan gedacht bij dit gigantische tuinbouwevenement: souvenirwinkels, een parkeerterrein met veel ruimte voor invaliden, genderneutrale toiletten, een vegetarisch restaurant, een inclusieve garderobe en een heuse kabelbaan. Alleen de bloemen vergeten. Da’s dom. Volgende keer aan denken. Bloemen! Goeie tip. En omdat er geen bloemen waren was er geen publiek. Alleen de toenmalige burgemeester Franc Weerwind van Almere maakte twee keer per week in zijn gemeentelijke dienstlimo een trots rondje over het totaal verlaten Floriade-terrein.  Daarna las ik over het Marengo-proces en dat het hoofd van het OM best aan kan blijven. Ja, hij had vergeten om de familie, de advocaat en de adviseur van de kroongetuige Nabil B. te waarschuwen dat ze gevaar liepen. Levensgevaar zelfs. Wist het OM dat dan? Ja, dat wisten ze daar. Maar ja, vergeten. Net als de bloemen bij de Floriade. Wie als enige vindt dat het hoofd van het OM best aan kan blijven? Dat vindt het hoofd van het OM zelf.  Na deze droeve zaak heerlijk gegniffeld om dat vorige week verschenen gasrapport. Vooral Rutte was geschrokken. Had zich zelfs geschaamd. Mark wist als enige Nederlander niet dat het in Groningen een schaamteloze puinzooi is. Ontwrichte gezinnen, gescheurde en verzakte huizen, besodemieterde families en ordinaire oliehufters die gewoon niet willen afrekenen.  Sterker nog: dat gajes wil schadevergoeding omdat de Nederlandse Staat stopt met boren in de Groningse bodem. En ze krijgen dat geld ook nog. Maar dat Shell-tuig en hun kompanen moeten toch eerst met die arme Groningers afrekenen? De schade vergoeden? Nee, dat is een misverstand. Als je dat niet snapt ben je dom. Oliedom. Mooiste tekst kwam uiteraard van Mark zelf. Hij vertelde behendig dat het nu even niet om hem ging, maar om de in de steek gelaten Groningers! Briljante woorden van de man die zo langzamerhand door alle kluitjes zijn eigen riet niet meer ziet. Of hij weg moet? Mark zelf vindt van niet. Dat zei hij deze week nog tegen het hoofd van het OM, die het uiteraard volkomen met hem eens was. Aftreden is zo vorige eeuw. Daarbij is hij toch zo weer terug. Want het volk wil hem nou eenmaal.  Begrijp ik nou dat hij binnenkort gezellig bij de mannen van Vandaag Inside gaat zitten? Verkiezingen hè! Wat hij daar gaat doen? Luchtig lachen, beetje geiten met Gijp en blij zijn met de vragen die hij uiteindelijk niet beantwoordt. Dom? Absoluut niet. Verre van dom zelfs.  Zo zoefde ik gemoedelijk de oceaan over. Af en toe vertelde de dienstdoende Rick Nieman ons dat het allemaal prima ging. We lagen goed op schema. Geen wolkje aan de lucht. Heerlijke vluchtinformatie dus. Alsof ik Mark zelf hoorde. Ik raakte steeds verder weg van ons aandoenlijke stikstofstaatje met zijn geheel eigen problematiek en daarbij behorende politici. Las ook nog dat Sylvie Meis gescheiden is en Eva Jinek zwanger. Emeritus hoogleraar Maarten van Rossem heeft in een podcast serieus verteld  dat hij de tijd tussen de kinderen van Eva wat aan de lange kant vindt. De bejaarde voorzitter van de jury van De Slimste Mens, ooit historicus aan de Universiteit  Utrecht, bemoeit zich in het openbaar met de gezinsplanning van Eva Jinek.  U vraagt zich af of ik nog terugkom naar ons land? Ik twijfel meer dan zeer.  
		Nieuwsbrief
		NRC Economie
	 
		Krijg elke werkdag om 12 uur een persoonlijke selectie van het economische nieuws van de dag van een van onze redacteuren.</p>]]></description>
      <guid>https://nrc.nl/nieuws/2023/03/04/bloemen-vergeten-a4158603</guid>
      <pubDate>Sat, 4 Mar 2023 05:59:10 +00:00</pubDate>
    </item>
    <item>
      <title><![CDATA[Heeft niemand bij Heineken televisie?]]></title>
      <description><![CDATA[<p>Moest u ook zo lachen om de poeprel in de hupse huppelwereld van het ballet? Of heeft u dat nieuws gemist? Een Duitse choreograaf kreeg niet zo lang geleden een lelijke kritiek van een recensente en bij de eerstvolgende première zocht hij de critica in de pauze op en smeerde haar in met de nog warme keutels van zijn teckel. Vooral die teckel vind ik grappig. Dus geen pitbull, dobermann of valse herder, nee, een tuttige teckel. Inmiddels heeft ons eigen Nederlands Dans Theater (NDT) banden met deze gore choreograaf verbroken. Ze doen zijn laatste dansjes nog een paar maanden en dan is het klaar. De vraag is nu: is dat zo? Gaat het NDT inderdaad geen sprongetje van deze poepmeneer meer uitvoeren of levert hij toch nog stiekem wat werkjes onder een andere naam? Gewoon omdat zijn collega’s het anders zielig voor hem vinden. En voor zijn teckel natuurlijk. Ik kom hierop omdat ik nog zacht zit na te huiveren van het recente Heineken-verhaal. Hoe fout kan je zijn in een oorlog? Je kondigt met veel publicitaire bombarie aan dat je je terugtrekt uit het bloeddorstige Rusland dat via een knettergekke dictator meedogenloos tekeergaat bij de doodsbange buren en later blijkt dat je doodleuk stiekem verder handelde. Niet per ongeluk, maar welbewust. Zonder enige morele twijfel gooide Heineken 61 spiksplinternieuwe producten op de Russische markt. Terwijl ze de Oekraïners dagelijks zagen kreunen en creperen. Of heeft niemand bij Heineken televisie? Lezen ze geen kranten? En zitten ze ook niet op het internet? En hoe is het met hun gevoel? Of zien ze de drank als wapen? Die Russen zuipen graag en veel, dus je kan ze niet starnakel genoeg voeren. Eigenlijk moeten we Heineken dankbaar zijn. Ze strijden mee aan onze kant. Dolf van den Brink, de ceo van Heineken, glunderde vorige week nog trots toen hij een winst van miljarden euro’s de wereld in mocht toeteren. Maar ik vrees dat hij volgend jaar een paar miljard minder moet murmelen. Als hij er inmiddels door de raad van commissarissen niet uit geflikkerd is. Hoewel? Die rvc wist natuurlijk ook alles. Iedereen wist het. Kortom: gewoon misdadigers!  Gajes dat je uit de weg moet gaan. Dat bier willen we voorlopig niet meer in de koelkast. Uit solidariteit met Zelensky en zijn wanhopig vechtende volk. Alleen Thierry drinkt nog een heerlijk helder biertje. Die vindt het namelijk ook prima wat zijn held Poetin flikt.  Zal Dolf van den Brink net als Frans van Houten, de ex-topman van het bijna failliete Philips, een riante oprotbonus opeisen? En krijgt Dolf euro’s of roebels? Misschien wel liters. Maar misschien vergis ik me en gaat Van Houten de vijfhonderdduizend euro’s verdelen onder de zesduizend onlangs ontslagen werknemers. Dan neem ik mijn woorden onmiddellijk terug. Woorden terugnemen of zachter maken. De inhalige erven van Roald Dahl wilden dat flikken bij de grote schrijver op wiens lijkzak ze al jaren teren. En de foute uitgever werkte hier in eerste instantie graag aan mee. Misschien worden de Russische uitgaven sowieso gekuist. Ze hebben daar namelijk nogal tere zieltjes. Gisteren ben ik meteen naar mijn notaris gegaan om ervoor te zorgen dat er na mijn dood niet aan mijn woorden gemorreld wordt. Door niemand. Een dikke nicht blijft een dikke nicht. En dan heb ik het niet over mijn nichtje, maar over een buurman. Of moet ik daar van maken: een corpulente meneer die graag met zijn moeder naar ballet gaat?  Kortom: iemand die zijn bonus uit de bedrijfskas pakt, terwijl die kas door zijn wanbeleid bijna leeg is, is gewoon een smerige graaier. En iemand die in een oorlogssituatie vrolijk verder handelt, is gewoon een collaborateur. Je mag hem ook een Sywert noemen. En van die woorden blijft iedereen af. Anders wordt mijn volgend jaar te verschijnen verzameld werk een angstig dun boekje van nog hooguit vijf bladzijden. De rest is dan door woke wauwelaars geschrapt. Hoe mijn verzameld werk gaat heten? Duidelijke taal! Gewoon poep smeren, maar dan met woorden! 
		Nieuwsbrief
		NRC Economie
	 
		Krijg elke werkdag om 12 uur een persoonlijke selectie van het economische nieuws van de dag van een van onze redacteuren.</p>]]></description>
      <guid>https://nrc.nl/nieuws/2023/02/25/heerlijk-helder-heineken-a4158069</guid>
      <pubDate>Sat, 25 Feb 2023 05:59:11 +00:00</pubDate>
    </item>
    <item>
      <title><![CDATA[Funny Valentine]]></title>
      <description><![CDATA[<p>Deze week las ik dat ons nationale antidepressiva-gebruik met vijftigduizend slikkers is toegenomen en dat er nu een kleine 1,2 miljoen landgenoten dagelijks aan de vrolijkmaakpastilles zitten. Een van de oorzaken zou de oorlog in Oekraïne zijn. Grappig idee. Dat je chronisch somber bent van een oorlog die niet in jouw land gevoerd wordt. En de Syrisch-Turkse ramp? Komt die bij ons volk ook zo hard aan?  Moeten we er binnenkort weer een kleine honderdduizend  patiënten bijtellen? Dat verdient deze ramp toch wel? Maar het succes van de Giro555-actie zorgt hopelijk weer voor wat optimisme, dus minder medicijngebruik.  Want er is gul gegeven. Het laatste bedrag dat ik hoorde was  negentig miljoen euro en het gerucht gaat dat het beruchte mondkapjestrio het heeft aangevuld tot honderd miljoen.  Anoniem uiteraard. Geldzaken doe je niet in het openbaar. Dat was wel weer heerlijk nieuws deze week. Dat de kranige krabbelaars een jaar geleden in paniek met elkaar belden over de met spoed op te ruimen shit uit hun computers en mobieltjes. Gezellig dat de politie ondertussen vrolijk meeluisterde. Arme Sywert. Ik ga er toch van uit dat hij de antidepressiva inmiddels per kilo slikt. Of heeft hij genoeg aan het bord voor zijn uitgestreken misdienaarskop? Misschien kan hij adviseur worden van dat vroegere clubje criminele cardiologen uit het Zwolse Isala Ziekenhuis? Dat hij ze uitlegt hoe je alles van je harde schijf wist en hoe je alle sms’jes uit je Nokia tovert. Hij heeft dat laatste geleerd van Wopke. En die had het weer van Rutte. Zo grappig dat er duizenden mensen in de regio Zwolle met een of andere zinloze Duitse pacemaker lopen. Geen verhoogde hartslag op Valentijnsdag. Mag niet van het Duitse kastje. Regelmaat! Goede Germaanse eigenschap.  Zelf zat ik op Valentijnsdag met een vers gescheiden vriend in een restaurant en we kregen, net als de rest van de tent, twee ballonharten aan onze stoelen geknoopt. Wij durfden niet te zeggen dat we gewoon twee oude makkers waren die niet aan elkaar wriemelen en dat ook niet van plan zijn te gaan doen. We zijn daar niet tegen, maar onze pacemakers slaan dan op hol. Wij zijn nog fossiele heteroseksuelen die in hun jeugd een poster van de deze week overleden Raquel Welch aan de muur hadden hangen. De beeldschone filmster uitsluitend gehuld in een bikini van hertenbont. Ik geef eerlijk toe: dat vonden wij toen best wel mooi. En wij niet alleen. Er zijn toen tientallen miljoenen van die posters verkocht. Ik vroeg me af of we binnenkort onze excuses moeten aanbieden voor het in het bezit hebben van deze ronduit liederlijke muurvervuiling. En aan wie dan? Aan de vrouwen? Aan de hertjes?  Het werd een geanimeerd gesprek over de woelige wereld. Over uit de lucht geknalde wensballonnetjes die bijna aan de wieg van de Derde Wereldoorlog stonden, over de radeloze Poetin die al zijn kruit verschoten schijnt te hebben en alleen nog Russen van zeshoog uit ramen stuitert en uiteraard over het machteloze Syrië en Turkije. Beelden waar je alleen maar bij kan huilen. Eva Jinek besteedde daar de avond ervoor ruim aandacht aan. Kermende kinderen. Alles kwijt! Niet veel later ging Eva vrolijk verder met een ronduit schrijnend Nederlands probleem: de orgasmekloof. Mannen genieten zich suf in bed en als ze klaar zijn vallen ze in een bodemloze slaap. Hun bedpartners ontredderd achterlatend. Het damesblaadje Linda. gaat deze orgasmekloof dichten. Hoe? Iets met seksspeeltjes en een heuse gigolo. Ik dacht dat ze daarvoor de ex van Linda de Mol zouden vragen. Vieze Jeroentje is een liefhebber met ruime praktijkervaring. Maar er kwam een ouwe kerel in beeld die vertelde dat je met vrouwen vooral moet praten. Volgens mijn vriend maak ik dus ook nog een redelijke kans op die functie.  Twee problemen in één praatprogramma: de aardbeving en de orgasmekloof. Aan de talkshowtafel nam iedereen zichzelf bloedserieus. Vooral over dat laatste. Soms vat een land zich dramatisch grappig samen. Ik vroeg of iemand onze ballonnen kapot wou schieten. Daar werd zeer geïrriteerd op gereageerd.</p>]]></description>
      <guid>https://nrc.nl/nieuws/2023/02/18/funny-valentine-a4157459</guid>
      <pubDate>Sat, 18 Feb 2023 05:59:11 +00:00</pubDate>
    </item>
  </channel>
</rss>
