<?xml version="1.0" encoding="utf-8"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Eelcoot &amp; Bie]]></title>
      <description><![CDATA[<p>Het schijnt dus dat mensen die geestelijk in de war zijn in eerste instantie niet naar hun huisarts of een andere hulpjojo gaan, maar steun zoeken bij dokter ChatGPT. Het voordeel van deze hulppost is dat er geen vaste spreekuren zijn. De dokter is 24/7 bereikbaar en heeft regelmatig meer dan tienduizend patiënten tegelijk in de spreekkamer. Daarna komen ze bij hun eigen hulpverlener van vlees en bloed met de door de chatbot gestelde diagnose. Ze weten ook al welk medicijn ze moeten spuiten of slikken. Eigenlijk komen ze alleen maar het receptje scoren. Dat mag ChatGPT niet uitschrijven. Nog niet. Kwestie van tijd. Een nieuwe wereld waar de oudere dokters nog een beetje aan moeten wennen. Zo dacht ik bij mensen die openlijk in de war zijn aan psychiatrisch patiënt Eelco Heinen, demissionair minister van Financiën van beroep, die erachter is gekomen dat hij overduidelijke zaken niet meer al te helder ziet. Zal hij ook eerst met zijn laptop of mobieltje gepraat hebben voor hij naar de dokter ging? Hij zag onlangs in een gezapig rechts zondagochtendprogramma een grote roedel rellende neonazi’s aan voor een clubje baldadige misdienaars zonder politieke bedoelingen. Ondanks de NSB-vlaggen, de ongezellige Hitlergroetjes en het roepen van „Sieg Heil”. Deze bekentenis, die mij deed denken aan een stevige sketch van Koot &amp; Bie, is Heinen niet meteen aan te rekenen omdat hij lid is van de VVD. Daar hebben ze overduidelijk collectief last van dit soort oogproblemen. Ze moeten met de partijtop met spoed naar de dokter. De hele wereld ziet een land in het Midden-Oosten op gruwelijke wijze genocide plegen, maar deze VVD’ers willen het verwoesten van woonwijken en vluchtelingenkampen, het lafhartig afknallen van vrouwen en kinderen en het doelbewust uithongeren van een totaal volk zo niet noemen. Dan ben je stekeblind of er hapert iets essentieels tussen hart en hersenen. Geen idee of deze demissionaire meneer ChatGPT heeft geraadpleegd, maar ik zou het me zo kunnen voorstellen dat hij dat gedaan heeft. Zeker als je door alle satirici dagenlang keihard wordt uitgelachen. Zelfs door de programma’s zonder lachband. Het voordeel van het consulteren van een computerdokter is dat hij bij je ridicule klacht niet onherroepelijk in de lach schiet, terwijl een nuchtere huisarts na een tijdje toch zal mompelen: „Wees eens eerlijk lieve Eelco, dit is toch oliekoekendom? Je bent minister, oké demissionair, maar je moet de miljardenkas van een welvarende bananenmonarchie in de gaten houden en dit zie je niet.” Heinen zal dan antwoorden dat hij moet zien wat zijn stekeblinde bazin Dilan hem opdraagt te zien. Dat is nou eenmaal het politieke spel in Den Haag. Terwijl Eelco met zijn computermedicus zat te babbelen hing de voormalige Franse president Nicolas Sarkozy misschien wel met zijn digitale vervelingscoach aan de lijn. Hoe slijt je vijf eenzame jaren in een gevangenis? En zal de door Trump uitgekotste FBI-directeur James Comey ondertussen gechat hebben over hetzelfde onderwerp? Of zal hij rechtstreeks met Jimmy Kimmel hebben gebeld? Ik hoop het laatste. De mensheid is met zijn digitale dokters totaal in de war. Vooral omdat de ChatGPT-medicijnman ook behoorlijk van slag schijnt te zijn. Die verwijst patiënten die in de war zijn door een uitbundig bosje aambeien of een ingegroeide teennagel plompverloren naar de telefonische hulplijn 113. Die is bedoeld voor mensen met suïcidale gedachten. Dus daar hebben ze wel wat anders aan hun hoofd. 113 gaat nu met ChatGPT bellen of het medische probleemprogramma aangepast kan worden. Maar kun je ChatGPT bellen? Of moet je appen met een robot die eerst wil weten of jij geen robot bent? Somber stukje? Als u dat vindt moet u niet bij mij zijn, maar bij ChatGPT. Die heeft het namelijk in drie seconden geschreven. Zelf heb ik op dit moment belangrijker zaken aan mijn hoofd. Ik ben gevraagd voor de raad van commissarissen van Ajax en ik heb daar uiteraard „ja” op gezegd. Of ik verstand van voetbal heb? Nee, maar dat doet er absoluut niet toe. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/27/eelcoot-bie-a4907629</guid>
      <pubDate>Sat, 27 Sep 2025 05:59:14 +0000</pubDate>
    </item>
    <item>
      <title><![CDATA[Schaamrood]]></title>
      <description><![CDATA[<p>De Israëlische oorlogsmisdadiger Benjamin Netanyahu, die zoals wij allen weten bezig is met een onwaarschijnlijk bloedige massaslachting in de Gazastrook, loopt er meestal keurig bij. Jasje-dasje. De vraag is nu of iedereen die er in ons parlement ook zo uitziet solidair is met deze doodenge genocidepleger? Mag Kamervoorzitter Bosma de parlementariërs in dit opruiende uniform opdragen om zich te gaan omkleden? Dierendiva Esther Ouwehand kreeg dat verzoek omdat ze zich tijdens een debat in een Palestijnse vlag had gehuld. Het schijnt in dat gebouw afspraak te zijn dat je met je kleding geen politieke boodschappen overbrengt. Zo had het FvD-Kamerlid Gideon van Meijeren begin dit jaar tijdens een abortusdebat een T-shirt aan met daarop een 22 weken oude foetus. Dat lijkt me in zijn geval een gruwelijke combinatie. Maar dat komt vooral door het muizige voorkomen van dit Forumlid en zijn stemgeluid. Hij laat zijn woorden altijd als een zure urinestraal door de Kamer klateren. Ik ben blij dat ik dat tafereel toen gemist heb. Zelf hou ik wel van subtiele protestjes. Als ik nu Kamerlid was geweest dan had ik me achter het spreekgestoelte gemeld met een been in het gips, beide armen in een mitella, een bebloede tulband om mijn kale kop en verder totaal onder de pleisters. Uit solidariteit met de Palestijnse kinderen die kapotgeschoten worden met door ons geleverde munitie. En die door onze regering niet in een Nederlands ziekenhuis gerepareerd mogen worden. Dat kan namelijk makkelijk in een streekziekenhuis daar. Als die er nog staan. Tot diep in Qatar is alles daar door de boze Bibi kapotgebombardeerd. Ja, ik weet waarom. In alle klinieken, kleuterscholen, crèches en ballenbakken zitten Palestijnse terroristen verstopt. Dus mag je een volk massaal laten verhongeren en uitroeien. Geniepig protest. Ik hou ervan. De projectie van de beruchte foto van Donald Trump en zijn overleden pedopiemelmaatje Jeffrey Epstein op Windsor Castle had van mij de hele week op de kasteeltoren mogen blijven. Op wiens verzoek is dat onschuldige plaatje eigenlijk verwijderd? Prins Andrew? Het was natuurlijk sowieso een vrolijke ontmoeting tussen Charles en Donald, die het ongetwijfeld samen over Andrew hebben gehad. Misschien deed Charles hem wel de groeten. De mannen hadden in hun jonge jaren namelijk dezelfde gezellige jongenshobby. Nee, dat was lachen in die bakvissenkom op dat Maagdeneiland. Of is dit onderwerp gemeden aan het banket? Donald is vast ook nog wel even gecomplimenteerd omdat onder druk van zijn MAGA-clubje de komiek Jimmy Kimmel het zwijgen is opgelegd. Terwijl de man absoluut geen domme dingen zei. Wat dat betreft heeft Trump tijdens zijn telefonische onderonsjes goed naar zijn Russische collega geluisterd. Poetin heeft hem kort maar krachtig aangeraden: geen tegenspraak en zeker geen satire. Ik begrijp inmiddels dat het zijn bedoeling is om meer opruiende talkshows te skippen. Misschien donderen er binnenkort ook wat van zijn tegenstanders uit hotelkamerramen. Mij verbaast niets meer. Ik hoop dat ik van de komende premier Wilders dit wekelijkse hoekje in de krant mag houden. Het zijn wonderlijke weken. Op bijna alle fronten. In een ziekenhuis in Gouda gaan operaties niet door omdat er fruitvliegjes zitten te chillen op de narcoseapparatuur, de vlijmscherpe operatiemesjes en het naaigerei. Wat doen ze met dat ongedierte? Spuitbus? Of komt Esther Ouwehand dan in een insectenpak de Kamer binnen fladderen? Nog even en ze begint hees te blaffen in een wolvenpak. Over protestkledij gesproken: ik keek op Prinsjesdag met veel belangstelling naar het drone-bestendige hoofddeksel van onze kroonprinses. Dat zag er zeer verdedigend uit. En naar de hoedjes van die zielige uitzendkrachten, die de komende maanden heel even voor minister mogen spelen. Ze kunnen niks, mogen niks en durven niks, maar een gek hoedje was geen probleem. Stumperds. Ondertussen staar ik stil voor me uit. Nog steeds uit balans door de Nederlandse studenten die de moord op die rare Kirk afgelopen week niet veroordeelden. Ze vonden het wel goed zo. Daarom loop ik al dagen in het rood. In een schaamrood pak. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/20/schaamrood-a4906820</guid>
      <pubDate>Sat, 20 Sep 2025 05:59:14 +0000</pubDate>
    </item>
    <item>
      <title><![CDATA[Kogeldialoog]]></title>
      <description><![CDATA[<p>In de VS heeft de rechtse volksheld Charlie Kirk een fataal nekschot gekregen. Dit is in dat cowboyland een rijke traditie. Veel mensen gingen hem voor. John F Kennedy mocht bijna 62 jaar geleden op precies dezelfde manier afscheid van het leven nemen. Heerlijke natie. Allemaal een wapen om een beetje gezond van je af te kunnen blaffen. Ik begrijp dat het gelovige slachtoffer het zelf ook als een doordeweeks risico zag. Nu is hijzelf aan de beurt. In de Bijbel staat het al een tijdje: ‘wie met het zwaard omgaat zal met het zwaard vergaan’. Ware woorden van Jezus Christus zelf. Tegen zijn vriend Petrus die hem met een zwaard wilde verdedigen tegen de Romeinen. De aanhang van Kirk is momenteel massaal aan het bidden voor Charlie en zijn familie. God hoort het allemaal hoofdschuddend aan. Ondertussen is het moordwapen gevonden. De eigenaar had in de kogels wat teksten laten graveren. Dat lijkt me een raar bezoekje aan de plaatselijke juwelier. Dat je met een handjevol kogels die winkel binnenkomt met de vraag of daar wat woorden in gegraveerd kunnen worden. Ware woorden welteverstaan. Nou ja, voor de schutter zijn ze waar. Vroeger sprak je dat soort woorden uit. Gewoon met je mond. Dat heette een discussie. Maar dat is zo ouderwets en achterhaald. Maar inmiddels zit er bij ons ook iets in het drinkwater. Een of ander stofje dat ons agressief en hartstikke mesjogge maakt. Vrijdag waren in Beverwijk en Heemskerk bijna alle scholen dicht omdat men bang was voor het uitbreken van een heuse dorpsoorlog onder de plaatselijke jongeren. Op het internet zwerven in elkaar geflanste filmpjes waarin de beide pittoreske gemeenten onder de kankerverwekkende rook van Tata Steel in een soort gillend Gaza veranderen. Met behulp van AI uiteraard. Over Gaza gesproken: dat wanhopige hoekje Israël maakt een hoop los. Ook goede dingen. Zo dreigt ons land komend jaar niet mee te doen aan het Eurovisie Songfestival als Israël aan dat liedjesfestijn deelneemt. Dat vind ik persoonlijk een mooi vooruitzicht. Dan zijn die arme Gazanen niet voor niks gestorven. Nog even over bidden gesproken: ik zag onze koning afgelopen zondag in een synagoge zitten en daar baden ze voor het zegenen van het Israëlische leger. Wat ze precies aan Jahweh vroegen weet ik niet, maar ik hoop niet dat ze hun god om nog meer uitgehongerde Palestijnen hebben gevraagd. Onze koning hield tijdens dit schietgebed zijn koninklijke kaken stijf op elkaar. Slim van hem. Het is ondoenlijk voor die man om mee te moeten bidden voor een leger dat genocide pleegt. Waarschijnlijk is hij lekker aan andere dingen gaan denken. Luchtiger zaken. Zoals de broer van zijn Belgische collega die een paar dagen later een bastaardje mocht opbiechten. Verwekt bij Wendy van Wanten. Puur Eftelingnieuws. Een jongen die als twee druppels bier op zijn vader lijkt. Even wat lucht in de jungle vol moord en brand, waarin zelfs een golfbaan op het keurige landgoed Tespelduyn voorlopig dicht is omdat de grasmaaiers niet meer veilig waren. Die kregen klappen van gefrustreerde golfkakkers en werden op geaffecteerde toon uitgescholden door hun opgefokte botoxteefjes. Zo erg dat de tent een tijdje dicht is gegaan. Om iedereen te laten afkoelen. Net als die middelbare scholen in Beverwijk en Heemskerk. Nogmaals: er zit iets in ons drinkwater. Een goedje waar we agressief en knettergek van worden. Zo is er in ons land de kunstskibaan Snowworld, die wil uitbreiden met een zogenaamde zipline. Dan hangen zielige mensen aan een stalen waslijn en die zweven dan een paar honderd meter boven de grond. Iets voor krijsende vrijgezellenpartijtjes. Er is alleen één probleem: onder de joelende voormalige bierfietsers ligt een kerkhof waar verdrietige families een dooie onder de groene zoden proberen te moffelen. Dus je verlaat een wereld waarin mensen woorden in kogels graveren, openlijk genocide plegen, middelbare scholen en golfclubjes oorlog willen voeren en boven je hoofd zweeft een straalbezopen dikzak aan een touwtje. Dan wil je wel weg. Heel ver weg. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/13/kogeldialoog-a4906000</guid>
      <pubDate>Sat, 13 Sep 2025 05:59:14 +0000</pubDate>
    </item>
    <item>
      <title><![CDATA[Babbelboulevard]]></title>
      <description><![CDATA[<p>Die moet aan de vrouw van de voorzitter hebben gezeten, dacht ik toen ik las dat de ooit zeer befaamde kampioenscoach Erik ten Hag er na twee magere potjes voetbal uitgedonderd was bij Bayer Leverkusen. Hij schijnt wel zes miljoen mee te krijgen. Misschien is het leuk als hij de komende twee jaar gratis Vitesse gaat trainen. Best een avontuurlijk klusje omdat ze daar voorlopig bij gebrek aan spelers het kantoorpersoneel, de schoonmaakploeg en een paar manke stewards aan de selectie hebben toegevoegd. Zelfs de koffieautomaat traint mee. Als keeper. Gezien het niveau van de Keukenkastjesdivisie schijnt dat geen probleem te zijn. De automaat is op nog geen enkele training gepasseerd. Dat snelle ontslag van Erik en de voorlopige terugkeer van de Arnhemse geel-zwarten horen bij de voetbalwereld waarin iedereen al decennia hartstikke mesjogge is. Een jochie dat nog niet zo lang geleden voor niks bij het Tilburgse Willem II speelde, ging vorige week voor 144 miljoen euro over de toonbank. Zijn nieuwe eigenaar is Liverpool dat deze zomer 483 miljoen euro uitgaf aan transfers. Zo kan zelfs ik nog Engels kampioen worden. De surrealistische voetbalchaos waar ik me mijn leven lang al kostelijk mee vermaak. Net als de huidige puinhoop in politiek Den Haag waar mevrouw Arib de gemoederen deze week weer even lekker bezighield. Heerlijk om te ruiken hoe verschrikkelijk dit kleinburgerlijke schandaaltje meurt. Ik hoop zo op een diepgaand onderzoek en dat dan de volledige smurrie naar buiten golft. De lekkende Bergkamp, haar gluiperige ambtenaren met hun veilige lafbekken-anonimiteit en natuurlijk alle andere jokkende brokkenpiloten. Als zelfs die enge Bosma zegt dat het niet deugt dan moet het echt heel erg zijn. Kortom: op tafel met die handel. En dat ze daarna allemaal stotterend mogen stamelen dat het hen heel erg spijt. Of dat gaat gebeuren? Nee, natuurlijk niet. De doofpotten zijn al besteld. Sterker nog: die staan al klaar in de kelder van het Binnenhof waarvan de verbouwing een beetje duurder uitvalt. Twee miljard in plaats van de geplande 475 miljoen euro. Voor dit laatste bedrag mocht Arne Slot deze zomer van zijn clubje Liverpool spelers kopen. Het bij elkaar geraapte zootje dat op dit moment nog voor onze regering speelt wordt in de wandelgangen al ‘Vitesse’ genoemd. Verder is het niks anders dan radeloos gekrakeel. Niemand vertrouwt iemand. Afgelopen maandag zag ik onze Dilan, de partijleider van de aankomende splinter VVD, hopeloos stotteren bij RTL Tonight. Ze had geluk dat er echt helemaal niemand naar deze nieuwe talkshow kijkt. Alleen RTL-baas Peter van der Vorst en de vrouwen van Renze en Humberto zetten voor deze rommel hun tv aan. Verder echt niemand. En terecht. Nog nooit zoveel roestig oud ijzer bij elkaar gezien. Deze talkshow is maandenlang met onbedaarlijk veel bombarie aangekondigd. Pientere Petertje had een groter budget voor het aankopen van zogenaamde duiders dan Arne Slot aan voetballers mocht bestellen. Zelfs voor het rellende roddelkontje Albert Verlinde werd een recordbedrag neergeteld. En wat te denken van de aan volzinnen verslaafde zus van Willem Holleeder. Mocht u nog getuige willen zijn van deze historische televisie-zeperd dan moet u snel zijn. Komende week wordt de kansloze babbelboulevard namelijk van de buis gehaald. En dan? Dan niks. Zielig voor de families van de werkloze duiders. Die krijgen dat gelul dan thuis. Die babbelkousjes gaan dan aan hun familieleden zitten uitleggen dat er door Beijing wel heel veel militairen tegelijk marcheerden en dat we daar als Nederland niet veel tegenover kunnen zetten. De harde kern van Ajax, Feyenoord en PSV. En Vitesse natuurlijk. Maar meer soldaten hebben we voorlopig niet. Het zijn sombere tijden waar ik schaamteloos om lach. Sterker nog: dat houdt me op de been. Dit weekend is er een VVD-congres. Het gerucht gaat dat Yesilgöz vertegenwoordigd wordt door haar hond Moos. Dilan heeft met het beest afgesproken dat als hij terugkomt en stil in zijn mand kruipt dat ze dan is ontslagen. En als hij enthousiast blaft? Dan ook. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/06/babbelboulevard-a4905204</guid>
      <pubDate>Sat, 6 Sep 2025 05:59:15 +0000</pubDate>
    </item>
    <item>
      <title><![CDATA[Kans van Mierlo]]></title>
      <description><![CDATA[<p>‘We zijn met zo’n klein clubje dat we het net zo goed bij mij thuis kunnen doen”, stamelde onze premier een tikje onzeker tegen de koning toen ze het over de komende Prinsjesdag hadden. Hij wist niet of onze vorst wist dat hij een grapje maakte. Schoof staat niet bekend om zijn humor. Willy sloeg de arme Dickie bemoedigend op de schouder en zei: „Nog een paar maanden en dan is het voor jou klaar.” „Voor jou niet”, kreunde de premier, „ze willen jou weer terug bij de formatie.” „Klopt”, lachte de vorst, „maar dat wordt ook wel tijd want het loopt in Den Haag volkomen uit de klauwen. Alles ligt aan gruzelementen. De smakeloze Wilders met zijn politieblunder, die oliedombo Yesilgöz die geen uitgehongerd kind hierheen wil halen en Eric van der Burg, die ‘kutwijf’ heeft geroepen tegen een onthutste dierenvriendin. En tegen een stelletje NSC’ers ‘teringlijers’ omdat ze uit het kabinet stapten. Een kabinet waar zijn eigen partijtje nooit had moeten instappen.” Dickie moest lachen om de manier waarop de koning „kutwijf” uitsprak. Die reageerde met: „Ik heb bij Minerva gezeten, vriend en daar vlogen dit soort woorden dagelijks door de sociëteit. Sneetjes, gleuven. Sperma-emmers gebruikten we niet. Dat deden die horken in Amsterdam. Daar waren wij in Leiden te beschaafd voor.” Het ironische lachje van onze vorst sprak boekdelen. Dickie gniffelde van genot. Dit was wel een heel intiem onderonsje met de koning. „Jij mag binnenkort weg”, ging de koning verder, „maar ik zit de rest van mijn carrière met dit smakeloze soepzootje. Een club waarvan de opstelling nooit verandert. Hoewel? Die VVD-troela Dilan vertrekt na de komende verkiezingen omdat ze een smadelijk zetelverlies lijdt. Ik gok dat ze op negen stoeltjes eindigt. Wedden dat ze met een hoop drama afscheid neemt? Maar verder blijft alles lekker hangen. Jetten, Timmerfrans, Klavertje, Dassen en die dierendame van Van der Burg natuurlijk. Vastgeroeste plucheplakkers allemaal. Ik ben alleen benieuwd bij welke partij blonde Mona dan zit. Oh ja, en dat NSC is na 29 oktober natuurlijk gewoon weg. Verzopen in de tranenoceaan van Twentse Pietje.” „Je vergeet onze Fleur”, opperde de demissionair premier voorzichtig, „Fleur Agema uit Purmerend, die heeft zich niet meer verkiesbaar gesteld. Ze zegt niet waarom ze niet meer mee wil doen.” „Ze heeft mij ook nooit kunnen uitleggen waarom ze wel meedeed”, proestte de koning en vervolgde: „Misschien blijft dat Limburgse ziekenhuis nu wel open. Weet je Dickie, jij hebt als kleuterjuf dit in wanhoop in elkaar geflanste fröbelklasje een tijdje mogen leiden, maar even onder ons: we moeten ons toch helemaal kapot schamen. Internationaal stellen we echt niks voor. Zag je die collectieve zenuwen toen we laatst een NAVO-top moesten organiseren? Het complete politieapparaat drie maanden aan de diarree. Dat zijn wij. Het landje is al van slag als mijn oerverwende vastgoedneefje een paar raceauto’s naar Zandvoort haalt. Het is allemaal zo klein en karig. Als je wilt weten waar we internationaal staan moet je naar de loting van de Champions League kijken. Alle Nederlanders die echt goed zijn hebben een functie elders. En dat geldt eigenlijk voor alles. We zijn een kleinzielig kneuterlandje waarin elke avond hetzelfde clubje oude mannen gezapig de talkshows vult.” „Je durft wel”, sprak Dickie bewonderend. „Nu wel. Onder vier oren, maar morgen knip ik weer braaf lintjes. Maar weet je ouwe stamelaar, we leven in een land met een schijtbakkenregering en dito parlement die te laf zijn om een kindervuistje tegen Israël te maken. Weet je waar het tijd voor wordt? Een nieuw gezicht. Een nieuwe Hans van Mierlo. Mijn moeder kan daar mooi over vertellen. Hans verscheen toen zij jong was. Iemand die de boel opschudt. Ons land schreeuwt om nieuwe ogen!” Dickie vond deze foeterende koning een oase. Zo kende hij hem niet, maar inderdaad: dit was het moment voor vernieuwing. De koning keek hem strak aan en fluisterde: „Ik wou dat ik Trump was. Dan zou ik iedereen ontslaan. Inclusief mijzelf!” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/29/kans-van-mierlo-a4904484</guid>
      <pubDate>Fri, 29 Aug 2025 05:59:16 +0000</pubDate>
    </item>
    <item>
      <title><![CDATA[Maritiem vlinderkusje]]></title>
      <description><![CDATA[<p>Of ik aan de Russen dacht toen die vier aanstellerige F-35’s afgelopen woensdag om een uur of zes met oorverdovend lawaai over ons huis scheerden? Nee hoor, eerder aan een of ander ontgroeningsritueel van een dronken studentendispuut. Dat de iets oudere ballen de sjaars aan het schrikken wilden maken. Voor de gewone lezer die niet weet wat sjaars zijn: dat zijn bij het corps de feuten. Maar hoe die studenten dan aan zo’n vliegmachine komen? Connecties. Een papa bij de luchtmacht of een vader die in zijn achtertuin in Vught of Wassenaar een hangar met een dozijn van die krengen heeft staan. Als hobby. Een soort Fritske van Eerd. Maar dan nog gekker. Het bleek uiteindelijk om een officieel salut van het Air Combat Command aan Sail te gaan. De Koninklijke Luchtmacht wilde met deze belachelijke publieksgroet de verbinding van defensie met de samenleving zichtbaar maken. Het werd meer hoorbaar dan zichtbaar. Voor we het wisten waren die krengen alweer vertrokken. Maar ik vraag me oprecht af: wie in ons leger verzint dit soort puberale acties? Dit lijkt me geen opdracht van minister Ruben Brekelmans, die op dit moment wel andere dingen aan zijn verkiezingshoofd heeft. Bijvoorbeeld hoe hij doorlopend moet liegen dat de gehele VVD ondanks blunder op blunder op blunder nog steeds vierkant achter Dilan Yesilgöz staat. Nee, voor dit soort kinderachtig knalgedoe lijkt deze minister me iets te verstandig. Wie gaf deze opdracht dan wel? Misschien wel een geflipte midlife-generaal die indruk wilde maken op zijn verse mokkeltje dat op dat moment met honderden andere sloepjes vol chardonnay-slurpende pensionado’s op het IJ dobberde. Of een tragische hoge pief die een knallende knipoog aan onze geliefde koning wilde geven. Willy dreef daar namelijk ook rond. Helaas niet in zijn ordinaire speedboot, maar met wat vriendjes in het zeiljacht van zijn moeder. Dat was nieuws omdat een blinde onverlaat tegen hem aan botste. Botsen is een iets te groot woord in dit geval. Het was een maritiem vlinderkusje. Meer niet. Maar het zat ’s avonds wel in alle 49 talkshows die ons land rijk is. Wie er schuldig was? Volgens mij niemand. Het was zo druk op de dansvloer dat het onmogelijk was om elkaar niet te raken. Het kan ook zijn dat onze koning even niet oplette omdat hij op zijn telefoon keek. Hij wilde natuurlijk weten hoe het met zijn Noorse collegaatjes gaat. Want die hebben na het wangedrag van de bastaard Marius een serieus probleem. Drieëntwintig misdrijven en overtredingen, waaronder drie verkrachtingen en vier gevallen van seksueel misbruik. Daarbij zouden tussen de vijftien en twintig slachtoffers zijn gevallen. Ik begrijp ook dat de viespeuk alle vunzigheid filmde. Net als die Franse psychopaat die het halve dorp van zijn comateuze vrouw liet genieten. Marius ontkent alles en loopt nog vrij rond. Vooral dat laatste is interessant. Maar terug naar die angstaanjagende woensdagavondknal waardoor wij even het ultieme Kyiv-gevoel met een vleugje Gaza hadden. Wat bedoelen ze bij defensie trouwens met verbinding? Dat is sowieso het meest lege lulkoekwoord van deze tijd. Elke ongediplomeerde idioot gebruikt dit woord tien keer per sessie. Voor de grap heb ik het begrip ‘verbindingscoach’ op Google opgezocht en meteen gevonden. Een mevrouw met geitenwollen prietpraat noemt zich zo. Zij begeleidt mensen die niet weten of ze nog aansluiten bij de koers van de organisatie. Ik zou haar aanraden om met spoed defensie te bellen omdat daar een aantal kneuzen zit dat volkomen de weg kwijt is. Niet alleen binnen deze organisatie, maar binnen de gehele maatschappij. Als je op dit moment iets niet moet doen is het vier bommenwerpers boven een speelvijver vol verveelde mensen laten knallen. Als ik hun verbindingstherapeut was zou ik ze aan het begin van iedere sessie het beeld laten zien van een applaudisserende Trump die zijn vriend Poetin op een rode loper welkom heet. En ze aanraden die F-35’s te sparen voor het moment dat ze echt nodig zijn. Wanneer dat is? Misschien wel heel binnenkort. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/23/maritiem-vlinderkusje-a4903822</guid>
      <pubDate>Sat, 23 Aug 2025 05:59:16 +0000</pubDate>
    </item>
    <item>
      <title><![CDATA[Nareisorganisatie]]></title>
      <description><![CDATA[<p>Dilan scharrelt op haar rommelzolder terwijl haar hond Moos onderaan de vlizotrap onheilspellend staat te janken. Haar trouwe viervoeter, die op het laatste VVD-congres nog een onbegrijpelijke rol moest spelen, voelt wat ze zoekt. Lege verhuisdozen. Die wil ze alvast in haar auto leggen. Dan is het klusje straks snel geklaard. Ze heeft in haar Haagse werkkamer al wat persoonlijke spulletjes bij elkaar gelegd. Binnen een half uur wil ze kunnen opzouten. Ze vraagt zich ondertussen af of ze de volgende peiling en het daaraan verbonden toedeloe-telefoontje van de partijvoorzitter moet afwachten. De eer aan jezelf houden is in dit soort gevallen het beste. Wat heeft ze nou eigenlijk verkeerd gedaan? Eerst het iets te haastig Douwe Bob-X’je, daarna die radeloze avondvullende speelfilm op TikTok waarin ze het allemaal nog eens haarscherp probeerde uit te leggen en tot slot haar ongemeende excuses na meer dan een maand bedenktijd. Waarom ze daar zoveel ruimte voor nam? Denken is nou eenmaal niet haar sterkste kant. En wat nu? Ze kan natuurlijk de presentatrice Malou Petter bij het dagelijkse borreluurtje van SBS opvolgen. Malou kon het Dukstadgereutel bij dat Telegraaf-programma niet meer verdragen en gaat wat anders doen. Inderdaad begrijpelijk, maar ik snapte al niets van haar overstap van het NOS Journaal naar deze rechtse reutelfanfare waar zelfs Jack van Gelder een intellectueel lijkt. Maar of presenteren een baantje voor Dilan is? Voor zo’n klusje moet je wel een beetje warm stemgeluid hebben. Zelfs voor de daar uit te kramen onzin. Misschien heeft de bijna ontslagen VVD-leider zin om opruimcoach bij het Amsterdamse corpsballenclubje Thalia te worden. Als Femke Halsema consequent is dan timmert ze die dispuuttoko in de Vondelstraat voor minimaal een jaar dicht. De burgemeester heeft pandjes voor minder gesloten. Oké, dat ging om drugs. Volgens een verhelderend artikel afgelopen week in deze krant ging er onlangs 2.400 liter bier bij deze ballen naar binnen. Is bier geen drug? Daarbij worden de neusjes van die keurige jongens tegenwoordig ook goed opgefrist met fantasieverrijkend poeder. Net als dat er genoeg hallucinerende pastilles in omloop zijn. Ik denk dat Dilan aan het opruimen van dat te sluiten puberhol haar handen vol heeft. In mijn eigen buurtje zijn ook veel corpspandjes en afgelopen zaterdag werd er ouderwets ontgroend. Onschuldig en gezellig studentenvermaak. Maar ik was licht verbaasd over het dispuut A.t.o.m.o.s. dat op de hoek van de Reguliers- en de Keizersgracht hard racete in een oude legerjeep. Uiteraard was daar veel vuurwerk bij. Geen hooligan kan tegenwoordig nog zonder. Maar al deze keurige mannetjes waren strak in het zwart gekleed. Zwarte hemden met daarop een donkere stropdas en daaronder allemaal een zwarte broek. Die zwarthemden deden mij ergens aan denken. Weinig historisch besef. Maar misschien ben ik inmiddels te oud en te gevoelig voor dit soort humor. Ik vond het opvallend omdat dit dispuut zeven jaar geleden nog beschuldigd werd van het zingen van antisemitische liedjes. Of ze dat nu ook gedaan hebben weet ik niet, maar ze waren er al wel op gekleed. Maar de vraag blijft: wat doen we met Dilan, die ooit schaamteloos loog over duizenden nareis-op-nareisfamilies en nu getackeld is door de juridische doordouwer Bob? Een zanger die ook nog eens het publicitaire boegbeeld van een grote reisorganisatie is. Of moet je dat D-reizen vanaf nu een nareisorganisatie noemen? Het Haagse krakeelcircus. Misschien wil ze daar wel in blijven hangen. Maar bij wie? JA21 heeft geen plek omdat Eerdmans net de NSC-mastodont Boomsma heeft binnengehengeld. Heel Den Haag wilde dit politiek zwaargewicht inlijven, maar Joost heeft gewonnen. Gefeliciteerd Joost. We kunnen Dilan ook als scherpschutter op de Pyramide van Austerlitz stationeren. Dat ze vanaf daar met een welgemikt schot probleemwolf Bram mag omleggen. Of zit ze dan in de wijk van onze koning te klussen? Misschien wil hij dit graag zelf doen. Niet alleen om de natie van dit beest te bevrijden, maar ook om zijn eerste zinvolle schot in zijn roemruchte jagerscarrière te lossen. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/16/nareisorganisatie-a4903166</guid>
      <pubDate>Sat, 16 Aug 2025 05:59:17 +0000</pubDate>
    </item>
    <item>
      <title><![CDATA[Milliseconde]]></title>
      <description><![CDATA[<p>Afgelopen dinsdag was een van de kortste dagen ooit. Om precies te zijn: 1,25 milliseconde minder lang dan de gebruikelijke 24 uur. Dus in plaats van 86.400 seconden telde deze dolende dinsdag er nu maar 86.399,99875. Er zijn wetenschappers die zich hier serieus mee bezighouden. Het lijkt me verschrikkelijk als later blijkt dat je er als geleerde in 2025 een halve milliseconde naast zat. Je hele carrière naar de ratsmodee. Waarom de wereld sneller draait? Misschien wel door de overvloed aan mondiale natuurbranden. Dat de aarde door de vele gecremeerde bomen een stukje lichter is geworden. Of omdat de bevolking van Gaza duizenden kilo’s is afgevallen. Dat komt misschien wel door de Ozempic in de Israëlische raketten. Dat die Gazanen er daarom zo lekker afgetraind uitzien. Over honger gesproken: afgelopen donderdag stond er in De Telegraaf een advertentie van verwarde types die willen dat ons doortastende kabinet-Schoof lief is voor het arme Israël. Dit rechtse lobbyclubje zegt onder andere dat Hamas de honger gebruikt als wapen om Israël te demoniseren. Humor? Ik vind van wel. En misschien hebben ze gelijk. Wie weet werden de Duitsers in de Tweede Wereldoorlog ook in een kwaadlicht gesteld door allerlei gefotoshopte hongerplaatjes uit concentratiekampen. De schuld van de geallieerden. Ik moet wel een beetje op mijn woorden letten want voor je het weet ben ik een antisemiet. In elk geval in de ogen van de liberale leidsvrouw Dilan Yesilgöz, die dat dan overhaast gaat rondbazuinen op X. Ik kan u uit de grond van mijn gerepareerde hart zeggen dat ik dat niet ben, maar ik mag toch wel verontwaardigd reageren op deze openlijke oorlogsmisdaden van onze vrolijke Bibi? De genocide waar de gehele wereld getuige van is en waar niemand iets aan doet? Nee, ik ben 7 oktober 2023 niet vergeten. En ik weet dat Hamas toen begonnen is. Maar is dat zo? Of was de oorlog toen al veel langer bezig? Een jaartje of vijfenzeventig bijvoorbeeld. Maar mocht ik voor antisemiet worden uitgemaakt dan breng ik over deze hartverscheurende situatie een liedje uit. Met Douwe Bob op gitaar. In ons land staan alleen gekke Geert en de SGP nog blind achter het stokdove Israël. Misschien is het een idee als de gelovige mannen binnen de SGP ook eens gaan luisteren naar hun buitengesloten vrouwen, die ongetwijfeld milder naar de uitgehongerde kinderen kijken. In elk geval met betraande moederogen. Misschien moeten zij eens een tijdje meeregeren. Of in elk geval zeggenschap krijgen in die middeleeuwse partij. Deze vrouwen weten namelijk: God wil dit niet. Welke god? Elke god. Sowieso de mijne. Hun god schaamt zich ondertussen ook dood. Net zoals de Jumbo-charlatan Fritske van E. die inmiddels weet hoe de Groningse rechtbank over hem denkt. En dat is niet mals. Volgens de rechters moet hij maar eens wat maandjes rustig gaan nadenken. Van E. gaat uiteraard in hoger beroep. Maar dat wordt meer uitstel dan afstel. Misschien zitten ze tegen die tijd met meer criminelen op één cel en komt hij samen met die tweedehandsautohandelaar Theo achter dezelfde tralies. Theo is die man met wie Fritske jarenlang meer dan goed kon opschieten. De man die hem af en toe een tonnetje witgewassen contanten toestopte. „Stop dat maar in de vriezer, Fritske!” Misschien is het een idee dat dit koppel, als ze hun straf netjes hebben uitgezeten, het nieuwe Vitesse gaat leiden. Dat Fritske dan af en toe met een plastic Jumbo-diepvriestas vol bevroren biljetten de Arnhemse bestuurskamer binnenkomt om daarmee een Russische spits te huren. In Arnhem kijken ze na al die jaren nergens meer van op. Of Vitesse dan gesponsord wordt door Jumbo? Door de kleuren geel-zwart zou dat een goede combinatie zijn. Echter één probleem: Jumbo bestaat dan niet meer. Net als Vitesse ten onder gegaan aan puur financieel wanbeleid. Voor Vitesse en zijn supporters vind ik dat triest. Sommige dingen moeten gewoon niet verdwijnen. Net als Palestina. Of wilt u het liever over die ene milliseconde hebben? NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/09/milliseconde-a4902556</guid>
      <pubDate>Sat, 9 Aug 2025 05:59:17 +0000</pubDate>
    </item>
    <item>
      <title><![CDATA[Seksheks]]></title>
      <description><![CDATA[<p>De broers van Virginia Giuffre reageerden deze week geïrriteerd op Donald Trump, die zei dat Jeffrey Epstein hun toen zeventienjarige zusje ooit gestolen heeft uit zijn kuuroord. Zij struikelden over het woord gestolen omdat het meisje in hun ogen geen object was. Of Trump het hier mee eens is? Wat denkt u zelf? Persoonlijk bleef ik haken aan het woordje kuuroord dat je volgens mij ook gewoon een proletenbordeel mag noemen. Met als opperpooier de heer D. Trump, die de scharrels toen nog elke week persoonlijk testte. De Britse koninklijke hoogheid prins Andrew is het daar ongetwijfeld niet mee eens en heeft het liever over een Bijbelvaste zondagsschool. De broers zeiden ook dat Virginia niet gestolen maar gerekruteerd werd. En niet door Epstein, maar door Ghislaine Maxwell. Virginia zelf zei het anders: dat ze door de seksheks van Jeffrey geronseld was. Ik denk dat het begrip ronselen in dit geval iets dichter bij de waarheid ligt. Prins Andrew gaat binnenkort verklaren dat Virginia en hij eerst twee jaar penfriends zijn geweest voordat ze elkaar aarzelend troffen bij een jongerenkampvuur op dat gezellige Maagdeneilandje. Daar gingen zeker vijftig brieven aan vooraf. Volgens de prins zijn zij fysiek gezien nooit verder gegaan dan dat zij zijn veters heeft gestrikt. Dat kon hij namelijk niet zelf. Dat had hij op het paleis nooit geleerd. Daar had hij een lakei voor. De familie Giuffre heeft Donald inmiddels ook gesmeekt om die enge Maxwell geen gratie te verlenen. Die kans achten zij groot. Zeker als zij zich bepaalde pedo-gasten opeens niet meer kan herinneren. Ze heeft al met Rutte gebeld om te vragen hoe je dat doet. Het zogenaamde ‘vergeten om bestwil’. Donald had het nummer van Mark, die hij sinds de warme NAVO-top in Den Haag beschouwt als zijn bonuszoon, aan Ghislaine gegeven. Het heerlijke begrip bonuszoon leerde ik deze week kennen toen ik las dat Bram hees blaffend was gaan schuimbekken tijdens een televisieruzie tussen Gordon en een of andere Talpa-stagiair. Voor de goede orde: Bram is in dit geval niet die Utrechtse boze wolf, maar de gevallen topadvocaat Moszkowicz, die tegenwoordig zijn geld bij elkaar schnabbelt als roddelkont bij het literaire Shownieuws. Vlam in de hersenpan van Brammetje, dacht ik vol medelijden toen ik over het schoolpleinakkefietje hoorde. Waar de ruzie over ging? Weet ik veel. Terugkijken dan maar? Daar heb ik echt geen tijd voor. Ik heb belangrijker zaken aan mijn hoofd. Zoals de onthutsende overstap van NSC-pensioenkanon Agnes Joseph naar het zieltogende BBB van Caroline en Mona. Het Binnenhof schudde deze week op zijn grondvesten. Ze laat partijlijder Eddy van Hijum eenzaam achter. Op woensdag 29 oktober a.s. zit onze Eddy ’s avonds laat helemaal alleen in zijn totaal verlaten Haagse partijkantoor. Nul zetels. Hij kijkt naar de tv met het geluid uit omdat hij gek wordt van de steeds harder juichende Henri Bontenbal. Die weet dan al dat hij onze nieuwe premier wordt. Eddy ziet dat zelfs in Enschede niemand op hem heeft gestemd. Echt helemaal niemand. Dus zelfs Pietje Omtzigt zag het niet meer zitten. Het enige telefoontje dat hij die avond krijgt is van Yesilgöz. Zij zoekt na haar verlies van veertien zetels troost bij andere verkiezingsslachtoffers. Eddy houdt zijn mobiel een meter van zijn oor. Die snerpende stem van de VVD-troela is niet te doen. En helemaal niet als ze verloren heeft. Ik verlang naar de komende week. Waarom? Vitesse doet bij de rechter een laatste verwoede poging om betaald te blijven voetballen. Ik hoop oprecht dat ze winnen. Gewoon omdat ze er nou eenmaal bij horen. Heerlijk toch zo’n club met eerst die knettergekke dorpsjuwelier Karel Aalbers en daarna de meest incompetente Russische en Georgische fantasten in dat veel te dure stadion. Wat was dat Monnikenhuizen godvergeten gezellig. Maar Arnhem verdient een voetbalclub zonder een cijferblind charlatanbestuur. Ik meen dit echt. Gewoon volgend jaar verder. Voor mijn part met Eddy van Hijum als voorzitter en Yesilgöz als mascotte. Die weten wat verliezen is. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/01/seksheks-a4901963</guid>
      <pubDate>Fri, 1 Aug 2025 05:59:18 +0000</pubDate>
    </item>
    <item>
      <title><![CDATA[Oh when the Saints]]></title>
      <description><![CDATA[<p>De kisscam zag ik voor het eerst in New York tijdens een honkbalpotje van de Yankees en vond ik toen meteen tuttig, kinderachtig en superburgerlijk. Maar ik was duidelijk de enige. Het stadion genoot steeds met volle teugen als er twee obese Amerikanen in beeld kwamen die hun lippen onsmakelijk op die van de ander drukten. Je zag meteen dat het voor beiden lang geleden was. Ik dacht dat dit puberale kisscamgereutel bij de VS hoorde, maar na het Coldplay-incidentje las ik dat het bij de Toppers ook al jaren een groot succes is. Nog een reden om daar niet naartoe te gaan. Wel grappig dat het leven van dit duo Coldplay-fans in een seconde volkomen aan flarden is. Of juist niet. Misschien zijn ze wel opgelucht dat iedereen weet dat zij een setje zijn en kunnen ze thuis eindelijk opbreken. Daarbij zijn ze ook nog eens hun baan kwijt en dat lijkt me een opluchting. Als je bij een bedrijf werkt dat om deze reden niet verder met je wil dan mag je blij zijn dat je weg bent bij dit soort hypocriete fatsoensrakkers. Dus nu lekker op vakantie en vrolijk werken aan een nieuwe toekomst met wie en waar dan ook. Wel interessant dat dit onbenullige incidentje afgelopen week meer aandacht kreeg dan de actuele gruwelbeelden uit Gaza waar de Israëliërs al een tijdje bezig zijn met een meedogenloze genocide die je van veel mensen geen genocide mag noemen. Waarom dat niet mag? Geen idee. Hoe moet je het dan noemen? Iets met Weight Watchers of anorexia? De foto’s en de televisiebeelden spreken voor zich. Of is dit weer door Hamas verzonnen nepnieuws? Net als dat er Palestijnse jongetjes door soldaten dwars door hun testikels zijn geschoten. Een nieuwe manier van besnijden. Dit nieuws komt van artsen. Die verzinnen dat toch niet? Dokters die binnenkort ook van de honger zullen sterven. Zo knap dat onze regering hier geen uitspraak over deed en dat de Kamer geen zin heeft om voor dit saaie gedoe terug te komen van vakantie. Sta je net lekker in de rij voor een bordje verse inktvis in een of ander mediterraan all-inclusivereservaat en dan belt er een muffe Nederlandse linkspoot of je naar huis wil komen om Netanyahu tot de orde te roepen. Alsof die naar je luistert. Gelukkig is er inmiddels een spontaan lawaaiprotest vanuit de Nederlandse bevolking ontstaan. In de hal van het Amsterdamse CS. Rond etenstijd. Om het nog even extra duidelijk te maken. En als het een beetje meezit dan groeit deze club gestaag. Inmiddels is onze voortvarende premier Dickie Schoof zowaar wakker geschud. Volgens hem moet Netanyahu zijn koers wijzigen. Wijzigen? Stoppen met die oorlogsmisdaden en onmiddellijk die vrachtwagens met voedsel doorlaten. En die luidruchtige protesten. Worden die binnenkort strafbaar? Zou zomaar kunnen. Ik las dat alle conducteurs van de NS een gummiknuppel krijgen. Misschien wel om de stationshal schoon te kunnen vegen. Mij verbaast niets meer. Dit alles stond ik afgelopen week te bedenken in mijn dure Amsterdamse sportschool Saints &amp; Stars waar ik me lange tijd drie keer per week heerlijk thuis voelde tussen allerlei tweedehands influencers en collega-BN’ers. Het heerlijke botoxvolk dat zichzelf enthousiast uit de naad stond te springen, terwijl er in de coulissen Filippijnse en Indonesische slaafjes klaarstonden om na afloop hun peperdure zweetdruppels van de apparaten te vegen. Terwijl ik na afloop naar de ploeterende slaafjes keek stond ik met mijn grachtengordelcollega’s onder het genot van een havermelkcappuccino de sportschool te prijzen omdat die onderdak bood aan vluchtelingen. En niet alleen onderdak. Ook gezelligheid. De slaafjes sliepen namelijk met zijn allen in één bed. Maar nu de sportschool door Het Parool meedogenloos ontmaskerd is, neem ik net als de rest onmiddellijk afstand van deze feodale club. Ik ga weer lekker terug naar mijn oude vertrouwde stek waar ik jaren gelukkig was met de kunstzinnige linkse elite van de hoofdstad. Waar dat is? Het zwembad van het Amstel Hotel. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/07/26/oh-when-the-saints-a4901341</guid>
      <pubDate>Sat, 26 Jul 2025 05:59:19 +0000</pubDate>
    </item>
  </channel>
</rss>
