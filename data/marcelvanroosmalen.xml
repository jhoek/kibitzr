<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Jij maakt alles vies, ik maak alles schoon]]></title>
      <description><![CDATA[<p>Ik maakte een tosti in het tussenhuisje, zij stond een meter verder, ze wreef met een schuurspons over een op het oog schoon aanrechtblad. Ze zei: „Jij maakt alles vies, ik maak alles schoon.” Even later: „Als je nog moet plassen, dan nu, zometeen gaat het sop erin.” Ik liep naar de wc, probeerde te plassen, maar het lukte niet. Ik heb geleerd wanneer ik beter kan zwijgen. Ik zette de radio subtiel wat harder. Tussen de misstanden bij de publieke omroep door werd op Radio 1 de burgeroorlog tussen boeren en de rest van de inwoners van Europa behandeld. Ze hadden Duitsland verstopt, Frankrijk in brand gestoken, in Brussel was een standbeeld van z’n sokkel getrokken en bij ons werd een laatste waarschuwing uitgedeeld. Ondertussen kreeg ik de opdracht twee bananenschillen naar de groene bak voor het huis te brengen. Van alle vervuilers zijn de boeren het minst van plan om zich aan nieuwe regelgeving te onderwerpen, ze hebben nog steeds momentum omdat ze zich gesteund weten door een grote massa die zich niet gehoord voelt door hun overheden. Jullie maken alles vies, ik maak alles schoon, dacht ik. In het dorp waar we wonen steunen ze de boeren wanneer het kan, zo hing er afgelopen zomer een zee van omgekeerde vlaggen, maar ondertussen hannesen ze braaf met allerlei veelkleurige vuilcontainers. Het opgelegde idee daarvan is om met z’n allen zo min mogelijk restafval te produceren. Er rijden hier vuilnisauto’s die registreren hoe zwaar de grijze containers met restafval zijn zodat ze precies weten wie hoeveel afval produceert. Toen we ons tijdelijke tussenhuisje betrokken hadden we te veel vuilnis. We vroegen aan een buurtbewoner die actief is binnen GroenLinks of we onze zak in zijn vuilcontainer mochten gooien, de zijne was leeg. „Nee”, zei hij, „ik probeer de hele week zo min mogelijk afval te maken, dat is mijn trots.” Ik vond het goede humor, maar hij bleef maar herhalen dat hij niet bekendstond om zijn grapjes. „Ik heb geen humor, zeker niet als het om het milieu gaat.” We hebben de vuilniszak een week in de woonkamer laten staan. Het is niet dat ik achter de boeren sta in hun strijd tegen de regelgeving, maar ik begrijp wel waarom zoveel mensen blind achter ze aan lopen. Ze mogen niet plassen omdat iemand bang is dat de wc er vies van wordt.</p>]]></description>
      <guid>https://nrc.nl/nieuws/2024/02/02/jij-maakt-alles-vies-ik-maak-alles-schoon-a4188872</guid>
      <pubDate>Fri, 2 Feb 2024 05:56:50 +00:00</pubDate>
    </item>
    <item>
      <title><![CDATA[De was binnenhalen]]></title>
      <description><![CDATA[<p>Buitenlandse Zaken kleurt het hele land donkerrood, dat staat voor een negatief reisadvies, maar Mona Keijzer (BBB) liet in de Tweede Kamer weten dat onderzocht moet worden of we Oekraïense oorlogsvluchtelingen niet al voor het einde van de oorlog alvast terug kunnen sturen naar veilige gebieden in het eigen land. Ze zei gelezen te hebben over een skigebied in het zuidwesten dat net zo ver van het front ligt als de Alpen. Je kunt het haar eigenlijk amper kwalijk nemen. Haar referentiekader is Edam-Volendam. Vanuit daar bezien is de oorlog in het oosten overzichtelijk. Er is daar een front en daar ver achter ligt een enorm landbouwgebied. Je zou het kunnen vergelijken met onze vissers. Die hebben toch ook geen last van de Houthi-rebellen in de Rode Zee? BBB heeft ongetwijfeld connecties met boeren ter plaatse en die zijn, oorlogsdreiging of niet, gewoon weer aan het boeren. Ze heeft eens op de landkaart gekeken, dat land is groter dan Frankrijk en Duitsland samen. Je kunt er in sommige delen gewoon shoppen, dus waarom hier de boel nodeloos bevolken? Onze gastvrijheid was ruimhartig en groots, maar volgens Mona is de rek er nu wel uit. In Wormerland, mijn gemeente, streken ze in het begin ook over het hart. Ik was getuige van een volksoploopje dat door de wethouder die over asielzaken gaat in de kiem werd gesmoord. Toen iemand riep dat de Oekraïners het in Wormerland zwaarder zouden krijgen dan in eigen land riep hij zalvend dat we ons bij de situatie daar niets voor konden stellen. Van de situatie waar ze hier terecht zijn gekomen ondertussen wel. Ze woonden een tijdje in de hotels en wat huisjes, maar zijn inmiddels tot tevredenheid van iedereen in noodwoningen op vervuilde grond gestopt, ze trekken er ’s morgens al vroeg op uit voor poets- en kluswerk. Niemand heeft last van de Oekraïners, al rijden ze soms wel in grote auto’s. Er zijn ook dorpelingen die klagen dat ze nooit over de oorlog willen praten, terwijl ze dat zelf wel interessant zouden vinden. Zouden er echt Oekraïners zijn die hun Nederlandse leven leuker en enerverender vinden dan hun leven in Oekraïne van drie jaar geleden? Het enige voordeel van tussen ons leven is dat je hier niet de hele tijd omhoog hoeft te kijken. Ze zijn niet allemaal zo dapper als Mona Keijzer die de was gewoon binnenhaalt als het bij Volendam-Edam kruisraketten en drones regent. Oorlog of niet, het huishouden gaat altijd door. Ik denk opeens dat dat haar definitie van een ‘echte vluchteling’ is: pas als het huishouden definitief in de soep loopt mag je van haar huis en haard verlaten.</p>]]></description>
      <guid>https://nrc.nl/nieuws/2024/01/31/de-was-binnenhalen-a4188613</guid>
      <pubDate>Wed, 31 Jan 2024 05:56:50 +00:00</pubDate>
    </item>
    <item>
      <title><![CDATA[Een mooiere Vomar]]></title>
      <description><![CDATA[<p>We gingen naar het nieuwe huis kijken, ik had de dochters vooraf geprept. Er was maandenlang subtiel op ze ingepraat, ze wisten niet beter dan dat we alles in Amsterdam mooier, groter, dynamischer en geweldiger vonden dan alles in Wormer. Toen we de ringweg naderden zei Leah van Roosmalen, ze piest me graag over het hart: „Ik vind dit al schitterend, veel mooier dan Wormer. Daar heb je dit niet.” Ik beaamde het meteen. „Goed gezegd, Leah! Inderdaad, in Wormer heb je geen ringweg.” Frida van Roosmalen (2): „Geen ringweg.” Ik reed ooit met een collega mee, de rit ging van Nijmegen naar Amsterdam, en toen we op de ringweg kwamen zei hij dat hij met gezin dan altijd ‘ring-ring-ring Banana Phone’ ging zingen, van opluchting denk ik. Ik probeerde dat nu ook met mijn gezin, maar ik was de enige die zong, ze riepen dat ik mijn mond moest houden. Bij Diemen eraf, we reden Amsterdam binnen, de Middenweg op. „Ooo, wat prachtig”, riep Leah van Roosmalen. We wezen naar het huis, nummer 460, waar we twee jaar met Lucie van Roosmalen (8) in onderhuur hadden gezeten. Ze wist het nog goed. „Echt een geweldige tijd.” Café de Avonden, ons stamcafé. Stapvoets, je mag er nog maar dertig, naderden we het nieuwe paleis. „Wat een prachtige deur!”, zei Leah van Roosmalen, ze begon nu met overdrijven. „Veel mooier dan in Wormer.” „Nou in Wormer zijn ook veel mooie voordeuren”, zei de schoonmoeder, een geboren Wormerse, die mee was voor advies. Binnen was veel en weinig te zien. Wij genoten van de nieuwe leidingen, de stroomdraden en de afgebikte muren, de kinderen van het witte fijnstof, waar je met je vinger in kon tekenen. „Mag Frida (2) dit likken?”, vroeg Leah van Roosmalen. Even later belandde ze in een diepe discussie met haar zusters over wie welke kamer zou krijgen. Ze koos voor de badkamer, de enige kamer met tegels aan de muur. Daarna verkenden we de buurt. Een ijssalon! Winkels! Een tram! Alles beter dan in Wormer. De eerste twijfel kwam bij een vestiging van de Vomar. Leah van Roosmalen liep er om te controleren of ze het wel goed had gezien twee keer naar binnen en concludeerde daarna onthutst dat de Vomar in Wormer groter en mooier is. Hoe kon dit? Ik zag de eerste barstjes ontstaan in haar blinde vertrouwen in alles wat ik haar vertel. Er zat niets anders op dan mee te gaan in haar ontzetting. Hoe was dit in vredesnaam mogelijk?</p>]]></description>
      <guid>https://nrc.nl/nieuws/2024/01/28/een-mooiere-vomar-a4188371</guid>
      <pubDate>Sun, 28 Jan 2024 05:56:50 +00:00</pubDate>
    </item>
    <item>
      <title><![CDATA[Een eigen kater]]></title>
      <description><![CDATA[<p>Ik was tevreden thuisgekomen na een etentje in het verre Amsterdam, ik had vooraf aangekondigd om het gezien de verplichtingen de rest van de week rustig aan te doen, het was bij een fles wijn gebleven. „Gelukkig ken ik tegenwoordig mijn grenzen”, zei ik tegen Eva Hoeke toen ik probleemloos het bed instapte. Een kwartier later moest ik overgeven. Ik dacht dat ik dat geruisloos had gedaan, maar de geringe oppervlakte van het tussenhuisje nekte me. Niets blijft verborgen, een kind dat op straat in de poep heeft gestapt heeft diepe impact. „Papa staat weer te kotsen”, zei ze tegen haar moeder. Ze had de lampen aangedaan en deed voor hoe ik even daarvoor boven de toiletpot had gehangen. De volgende ochtend, ze komen ongevraagd altijd de dekbedden wegtrekken, zei ik tegen de kinderen dat ik een kater had. „Papa heeft een eigen poesje”, hoorde ik Leah van Roosmalen (6) in de keuken tegen haar moeder zeggen. „Een kater.” Het bed werd nu eenzijdig bestormd door Lucie van Roosmalen (8), mens met een levensgroot hart voor dieren. „Ik heb geen dier”, zei ik. „Het is psychisch.” Ze bracht de boodschap over naar de keuken. „Het is psychisch, hij denkt weer wat.” Haar moeder: „Hij kon weer geen maathouden.” Het woordje ‘weer’ begon nu te irriteren. Ik drink bijna nooit meer en let in tegenstelling tot vroeger op met de hoeveelheden. Op de bakfiets naar school en crèche besprong me de gedachte dat ik iets onder de leden heb. Een geheimzinnige ziekte, je hoorde het vaker. Zo sta je midden in het leven, zo ben je stervend. Bij de crèche vroeg een van de moeders, een vrouw uit het gebied, type uit de kluiten gewassen en niet denken maar doen die me ooit vertelde dat ze haar jongste als hij begon te huilen „een lepel en een bak slagroom” gaf, wat of er scheelde. „Een kater”, zei ik. Ze keek me aan. „Ouderdom”, concludeerde ze. „Had mijn vader ook.” Zelf had ze er nog geen last van, ouderdom begint bij veertig. „Je valt van je fiets, je breekt een heup en dan gaat het snel.” Ik overhandigde Frida van Roosmalen (2) aan de vrouw van de crèche. Ik was haar knuffel vergeten mee te nemen. „Ouderdom en gezopen”, zei de andere moeder. Ik ga de directheid van de mensen in het gebied nog missen.</p>]]></description>
      <guid>https://nrc.nl/nieuws/2024/01/25/een-eigen-kater-a4188150</guid>
      <pubDate>Thu, 25 Jan 2024 05:56:50 +00:00</pubDate>
    </item>
    <item>
      <title><![CDATA[Uw moeder  heeft me gebeten]]></title>
      <description><![CDATA[<p>Mensen die ik niet ken die herinneringen met mij delen die ik me niet kan herinneren vind ik het moeilijkst. Eens per week sta ik met Eva Hoeke in het theater met een vertelling over ons verblijf in Wormer, en na afloop staan we dan, moe maar voldaan, naast elkaar achter een tafel met boeken. De handel is een prima buffer, maar af en toe breekt iemand daar dan doorheen. „Monique”, zei een vrouw van mijn leeftijd. We hadden bij elkaar in de klas gezeten. Ik herinnerde me dat niet. Ze vertelde over die keer dat we klassikaal gingen schaatsen bij Biljoen, ik had Friese doorlopers en een oranje muts, dezelfde als Hilbert van der Duim. Ik had geen Friese doorlopers, ik had geen oranje muts, ik hield niet van schaatsen, maar ze bleef doorgaan. Achter haar stond haar partner, hij vuurde haar aan om door te gaan met het ophalen van herinneringen. Moeilijker wordt het bij familieleden. Een man die beweert dat hij mijn dementerende moeder pap heeft gevoerd. „Ze heeft in mijn vinger gebeten.” Ook voor me gehad, een bejaarde die op de werkplek geleden had onder mijn dominante vader. Hij keek mij strak aan, alsof de schuld van de vader overgaat op de zoon. „Hij was een slechte chef.” Mijn vader was niet dominant, en al helemaal geen chef. God, was hij maar chef geweest, wat had ik het hem gegund om, al was het maar even, de lakens uit te delen. Even geen zorgen om geld, of over de leidinggevende die hem zijn werk opnieuw liet doen. De waarheid was dat hij veertig jaar lang minimaal twee keer per week ’s nachts naar adem happend wakker schoot. Mijn moeder sloeg hem dan. Aan het eind, toen hij nog kon wandelen, gaf hij toe dat hij een groot deel van zijn leven had versleten aan ergernissen en muizenissen. „Ik had het allemaal moeten laten gaan.” Daarna steevast dat allesverzengende inzicht dat te laat was gekomen, hij bleef het maar debiteren. Je kon er veel, maar ook helemaal niets mee. „We zijn allemaal zandkorrels.” Daarna omhoogkijken en zeggen dat de bomen in brand stonden, want herfst. Hem indachtig sta ik ze te woord. Ze kopen een boek, ik schrijf erin wat ze me opdragen, ik herinner me alles. ‘Marcel, zoon van een verschrikkelijke leidinggevende.’</p>]]></description>
      <guid>https://nrc.nl/nieuws/2024/01/23/uw-moeder-heeft-me-gebeten-a4187871</guid>
      <pubDate>Tue, 23 Jan 2024 05:56:50 +00:00</pubDate>
    </item>
    <item>
      <title><![CDATA[Papa, moet ik ook voor Vitesse zijn?]]></title>
      <description><![CDATA[<p>Iedereen heeft z’n eigenaardigheden, ik ben fan van de voetbalclub Vitesse uit Arnhem. Het is geen best seizoen, Lucie van Roosmalen (8) vroeg me al eens met angst in haar ogen, of ze genetisch besmet was. „Papa, moet ik ook voor Vitesse zijn?” Alleen al voor haar probeer ik om het in het openbaar zo min mogelijk over Vitesse te hebben, maar als het dan uit de hand loopt, zoals afgelopen zondag bij Vitesse-Feyenoord, krijg ik vanuit de media vragen. Of ik er toevallig bij was? En: wat ik ervan vond dat dertig idioten het veld bestormden? Ik was er niet bij: ik heb drie kleine kinderen en woon op tweehonderd kilometer van Gelredome. Ik ben inmiddels een successupporter, ik zal er zijn om ze straks in de nacompetitie in de Eredivisie te schreeuwen en bij de KNVB-bekerfinale in mei. Geen haar op mijn hoofd die erover dacht om naar de wedstrijd tegen Feyenoord in Gelredome te gaan, al was het maar omdat ik geen zin heb om als ‘bekende Vitesse-supporter’ met elke willekeurige randdebiel in discussie te gaan over het wanbeleid van onze club, want we zijn vakkundig om zeep geholpen door, laat ik het vriendelijk zeggen, slechte leiders, stumperds en baantjesjagers. Daarnaast wordt het Europese topvoetbal geteisterd door tuig. Ze hullen zich voor de herkenbaarheid in zwarte kleding, vaak met capuchons, soms met gezichtsbedekking en doen dan iets gewelddadigs. Het was een kwestie van tijd totdat ze ook Arnhem aan zouden doen. Je staat met z’n allen al aan de rand van het ravijn in de diepte te staren en dan komen zij opeens op je afrennen. Er zaten er ook een paar uit de regio Arnhem bij, want meer dan wat dom intimiderend gedrag was het niet. Het sloeg voor een gemaskerde eenheid eencelligen eigenlijk helemaal nergens op. Ik heb het vertrouwen in de mensheid al zover verloren dat ik niet geïnteresseerd ben in het waarom. Binnen Vitesse, bij de KNVB, bij de lokale driehoek en bij de voetbalpraatprogramma’s buigen ze zich ondertussen al over de vraag hoe ze gewone mensen kunnen laten lijden onder het wangedrag van een kleine groep idioten. ‘We kunnen de daders niet vinden, laten we de goedwillenden ervan langs geven.’ Het zal in ieder geval niet makkelijker worden gemaakt om ons toch al veel te grote stadion te bezoeken. Niets blijft Vitesse deze dagen bespaard. Na de overstroming kwamen de aardbeving, de hongersnood en de burgeroorlog. We zijn een wesp die ruggelings in een schaaltje aanmaaklimonade is beland, de vleugeltjes zitten helemaal onder de siroop. Ik zal zo nu en dan verslag doen van onze doodsstrijd, misschien vliegen we over een tijdje weer.</p>]]></description>
      <guid>https://nrc.nl/nieuws/2024/01/22/papa-moet-ik-ook-voor-vitesse-zijn-a4187643</guid>
      <pubDate>Mon, 22 Jan 2024 05:56:51 +00:00</pubDate>
    </item>
    <item>
      <title><![CDATA[Herkenbaarheid]]></title>
      <description><![CDATA[<p>Volgens de Mediawet mag de overheid zich niet inhoudelijk met de NPO bemoeien, maar Mona Keijzer (BBB) deed het deze week in de Tweede Kamer voor de zekerheid toch maar even. ‘Waarom niet?’, zal ze gedacht hebben, ‘de overheid bemoeit zich toch ook met de vissers en boeren. Nou dan.’ Mona is, weet ik uit ervaring, in het echt heus een aardige vrouw, maar politiek gezien kun je er geen land mee bezeilen. Ze roept maar wat, en of wat zij roept nou kan of niet kan, doet er voor haar niet zo heel erg toe. Wat riep ze dit keer? Dat Radio 2 mag verdwijnen. En dat de NPO zich vooral moet beperken tot regionaal nieuws en meer programma’s over regionale cultuur graag. Ik bleef haken aan het laatste. Wat is regionale cultuur? Krijgen we het bloemencorso voortaan live op de staatszender? Of krijgt ieder gebied of gebiedje zijn eigen zender. Ik vermoed het laatste. Iedere gemeente zijn eigen kanaal en het grote geheel overlaten aan SBS en RTL. Nog een extra reden om mijn postcodegebied met piepende banden te verlaten. De cultuur hier is Wolter Kroes. Krijgen we dat dan iedere dag? Of krijgen we het ook te zien als brassband ‘Eensgezindheid’ weer eens uitrukt? Cultuur en nieuws voor en vanaf de vierkante centimeter, zodat we ons over de rest van de wereld geen oordeel meer hoeven aan te meten. Dat is toch niets dan narigheid en ellende. Liever goedwillende amateurs dan professionals van ver, zodat de gewone man of vrouw ook nog het idee krijgt dat de top te bereiken is. Achterwerk in de kast voor volwassenen. Zo denkt Mona Keijzer ook over eten. Een stukje vis, een bord met vlees, een bak vanillevla en op vrijdag, zaterdag en zondag een bak chips op de bank is lekkerder dan altijd geëxperimenteer met buitenlandse gerechten. Terug naar ons, terug naar de binnenwereld waar het leven al zwaar genoeg is, want ieder huisje heeft z’n kruisje, dat hoef je Mona heus niet te vertellen. Laat haar lekker dingen doen voor de mensen dichtbij huis, ellende van buiten staat ons geluk alleen maar in de weg. Het leven is een zelfgebakken taart, regionale cultuur is de dot slagroom die je er soms gratis bij krijgt. Cultuur: leuk om naar te kijken, of juist niet, je moet er verder niet te ingewikkeld over doen. Lees eens een streekroman in een groot lettertype, dat zijn tenminste verhalen die je na kunt vertellen. Herkenbaarheid is een groot goed.</p>]]></description>
      <guid>https://nrc.nl/nieuws/2024/01/18/herkenbaarheid-a4187425</guid>
      <pubDate>Thu, 18 Jan 2024 05:56:51 +00:00</pubDate>
    </item>
    <item>
      <title><![CDATA[Neigen naar een voldoende]]></title>
      <description><![CDATA[<p>We kwamen terug uit Mexico. Dat was eens, maar voorlopig nooit weer. We hadden allemaal last van het tijdsverschil. „Waarom moeten wij midden in de nacht naar school”, vroeg Leah van Roosmalen (6). Ik stopte ze allemaal in de bakfiets. Vier roodverbrande kreeften in een vrieskist, het temperatuurverschil wende dan wel weer meteen. De gesprekken met de andere ouders op het schoolplein waren in feite dezelfde als die in het vliegtuig. Half dromend, half wakker, was ik opeens diep geraakt door de seizoenen. Ik stond stil op het bruggetje, het water was bevroren. „Lente - zomer - herfst - winter - en dan weer lente, dat gaat maar door.” Zei ik dat echt hardop? Opeens daalde het besef in dat je alleen van het voorjaar kunt genieten als je de winter hebt doorstaan. Ik zei het tegen de andere klanten bij bakker Kaskes, op honderdvijftig meter van de tussenwoning. Ze keken me aan alsof ik gek was. Was dat zo? „Ben ik gek”, vroeg ik thuis. Er werd niet op gereageerd. Logisch, die hadden ook allemaal een jetlag. Overdag kon ik overal slapen, ’s nachts lag ik doodmoe wakker. Ik viel in slaap in de perskamer van de Jaarbeurs, tijdens de Vakantiebeurs. „Daar ligt Marcel van Roosmalen”, hoorde ik de gastvrouw zeggen. „Hij kwam voor een reportage.” Daarna: „Hij zal toch niet overleden zijn?” Ik schrok overeind. Boven me stonden twee jongens van de school voor journalistiek, vestiging Utrecht. Eentje zei maar eerlijk dat hij het jammer vond dat ik toch nog leefde, het was anders een mooie reportage geweest. De ander had mij gefilmd en vroeg keurig of hij het op de socials mocht plaatsen. „Ik kom uit Mexico!”, zei ik. „Mogen we u daarover interviewen?” Het land was er ondertussen ook niet beter op geworden. Ze onderhandelden nu ook al in een rooktent over een nieuw kabinet. Pieter Omtzigt trakteerde op zijn verjaardag op krentenwegge, de onbenul Peter Rovers had zichzelf voor langere tijd aangesteld als algemeen directeur van Vitesse. Ik was nu definitief gestopt met Nicotinell, nooit meer een zuigtablet bij moeilijk sociaal verkeer. Dat had ik dan toch maar mooi aan Mexico te danken. Het reisbureau bleef maar vissen hoe we het hadden gehad, ik begon er steeds meer naar te neigen om een voldoende uit te delen.</p>]]></description>
      <guid>https://nrc.nl/nieuws/2024/01/16/neigen-naar-een-voldoende-a4187165</guid>
      <pubDate>Tue, 16 Jan 2024 05:56:51 +00:00</pubDate>
    </item>
    <item>
      <title><![CDATA[Houten kooi]]></title>
      <description><![CDATA[<p>Om de werkelijkheid – het weer, het tussenhuis, het werk – even te ontlopen boekte ik voor de hele groep een all inclusive naar Mexico. Ik bracht het met dezelfde scheut enthousiasme als waar ze mij bij het reisbureau in Wormer mee hadden overgoten. „Is Mexico Turkije?”, vroeg Leah, onze middelste, ze is zes en heeft al meer van de wereld gezien dan ik op mijn twintigste. Ik trok een vergelijking tussen de twee landen die ik met de kennis van nu nooit meer zou maken. Er werd ons met klem geadviseerd om vier uur (!) voor vertrek al op Schiphol te zijn, we maakten er drie van, maar spookten door een onverwachte vertraging toch nog zes uur tussen de overstappers op de luchthaven. Dan de toestand in het TUI-toestel, met een piloot die om de paar uur zei dat we weer wat dichter bij het zonnetje waren en Frida van Roosmalen (2) die elf uur non-stop overactief was. Ze hadden hoorbaar een hekel aan die bekende Nederlander die z’n schreeuwende kind achtervolgde. ‘Niet aan koptelefoons trekken.’ ‘Niet met yoghurt gooien.’ ‘Niet op die buik trommelen.’ Douane in Cancun, wachten op koffers, in een bus door het binnenland, daarna in een lange rij voor de incheckbalie van het paradijs. Met tijdverschil erbij waren we 24 uur wakker. Op Oudejaarsavond was ik in de brandende zon in slaap gevallen in het zand. „Gelukkig nieuwjaar”, zeiden ze toen ze me eruit trokken. Toch nog brandwonden, goed nasmeren. Twee dagen voor vertrek was de jetlag voorbij, we maakten die dag een trip naar een ondergrondse grot waar ‘de indianen’ in hun ondergoed soep hadden gekookt. „Wat voor soep?” „Vuursoep!”, zei een Vlaamse TUI-medewerker. Ik zag de toeristenindustrie voor het eerst voor wat het is, een werkplek waar iedereen verplicht glimlachend in wokpannen roert, van tafel naar tafel sloft of chloor in de zwembaden gooit. De zon maakte alles goed, we genoten dat de kinderen genoten. Jammer dat ik mijn nicotinepillen was vergeten. Ik bleek zeven jaar geleden niet te zijn gestopt met roken, maar begonnen met zuigtabletten. Met Lucie van Roosmalen (8) maakte ik tochten naar steden in de buurt, zogenaamd om haar haren te laten invlechten. Mexico heeft de strengste anti-nicotine-wetten ter wereld. Roken mag alleen in houten kooien op asfalt. Viagra, anabolen, illegale pijnstillers: alles is overal verkrijgbaar. Behalve nicotine-vervangers. Het sprak zich rond in Playa del Carmen dat er een toerist in nood van apotheek naar apotheek struinde. Ze achtervolgden me met nieuwe mogelijkheden, zoals ketamine. Voor de rest waren we er heerlijk tussenuit. Vanaf het terras keek ik naar de houten eenpersoonskooien, waar af en toe een verslaafde in stond. „Goh”, zei ik jaloers vanachter een vol geschept bord, „wat zal die het warm hebben.”</p>]]></description>
      <guid>https://nrc.nl/nieuws/2024/01/14/houten-kooi-a4186963</guid>
      <pubDate>Sun, 14 Jan 2024 05:56:52 +00:00</pubDate>
    </item>
    <item>
      <title><![CDATA[Gekatapulteerd]]></title>
      <description><![CDATA[<p>Mijn zus regelde het dit jaar. We gingen de erfenis opeten. Eerst naar Groesbeek, van daaruit met drie auto’s naar jachtslot Mookerheide, een sprookjeskasteel uit 1904 in art-nouveaustijl. We wandelden eromheen en daarna naar een Italiaans restaurant in het kleine winkelcentrum van Molenhoek. De eigenaresse doet het erbij, naast een ambtenarenbestaan sinds haar Italiaanse man overleed. Aan de muur een foto van een zomervakantie lang geleden. Zij blond, hij Italiaan, stralend naar de camera. Een grote tafel in het midden van de zaak. Lucie van Roosmalen (8) en Leah van Roosmalen (6) keken huizenhoog op naar de veel oudere dochters van mijn zus. Mijn broer liet per telefoon weten dat Valys, de vervoersdienst voor ouderen en mensen met een chronische ziekte of handicap, weer eens te laat was. Mijn moeder haatte Valys ook, ze waren ooit samen gekatapulteerd omdat een chauffeur al wegreed voor ze de gordels om hadden. Mijn broer zei: „Ze brengen je altijd te laat en ze halen je altijd te vroeg op.” Er was een stoel te veel aan tafel, dus het was net alsof ze er nog was. Ze had het ongetwijfeld een lawaai gevonden, het eten juist te weinig of te veel, maar het had met haar karakter ook gekund dat ze maar bleef herhalen dat ze het heerlijk vond. Mijn broer was er al na de amuse en het voorgerecht, met tassen vol worstenbroodjes. Leah van Roosmalen (6) was dusdanig geobsedeerd door zijn kunstoog dat hij het haar uiteindelijk geduldig uitlegde. We toostten op mijn moeder. Na anderhalf uur stond de Valys-taxi een paar straten verderop, ik bracht hem er heen. Daarna was het voorbij. We waren ook wel uitgepraat, maar hadden het zonder elkaar veel te zeggen toch prettig gehad met elkaar. Ik dacht toch nog even aan mijn moeder. Ze zou het laatste uur waarschijnlijk zijn ingezakt, maar eenmaal thuis zou ze zijn gaan bellen met de mededeling dat het volgens haar goed verlopen was. „Ik denk dat het goed verlopen is. Iedereen vond het dat het goed verlopen is. Vond jij ook dat het goed verlopen is?” Over mijn vader hadden we het niet. Het kostte moeite om hem in deze setting erbij te fantaseren, daarvoor was het allemaal te lang geleden. Bij leven liet hij niet na te benadrukken hoe zinvol het was om samen te komen tijdens ons zinloze bestaan. Ik herinner me zelfverzonnen spreekwoorden als ‘We zijn toch allemaal maar zandkorrels in de woestijn’ en ‘We zijn toch allemaal maar blaadjes in het bos. Er verandert uiteindelijk niets als er wat wegwaaien’.</p>]]></description>
      <guid>https://nrc.nl/nieuws/2023/12/26/gekatapulteerd-a4185276</guid>
      <pubDate>Tue, 26 Dec 2023 05:56:52 +00:00</pubDate>
    </item>
  </channel>
</rss>
