<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Uitgeredderd]]></title>
      <description><![CDATA[<p>Ik vermoed en hoop dat dit het laatste stukje is dat ik aan Maasbert Schouten wijd. Gisteren werd bekend dat de ondernemer/investeerder in al zijn wijsheden heeft besloten om een deel van zijn centjes toch niet in de Arnhemse voetbalclub Vitesse te stoppen. Altijd als er wat speelt rondom Vitesse duikt Schouten op om iedereen eraan te herinneren dat hij ‘zijn club’ in 2009 gered heeft (en met heel veel winst heeft uitgeleverd aan Merab Jordania die in het echt Roman Abramovitsj bleek te zijn). In deze donkere periode – Vitesse dreigt te verdwijnen – liet hij via zijn mediacontacten verkondigen dat achter de donkerste wolken een zon zat verstopt. Die zon heette Maasbert. Hij wilde de club voor net te weinig geld overnemen en helemaal ontmantelen. In zijn taal: gezond maken. Binnen de club was niemand echt enthousiast. Hij werd gezien als het absolute noodscenario, de dweil die je pas gebruikt als de wc daadwerkelijk overstroomt. Ze zagen Maasbert liever als deel van de oplossing, niet als ‘de oplossing’. Gisteren liet Maasbert weten dat hij het ‘toch niet’ doet en dat dat allemaal de schuld is van Gelredome-eigenaar Michael van de Kuit. In zijn kale kop was om onverklaarbare reden het idee gaan leven dat de onwrikbare stadioneigenaar bij hem wel water bij de wijn zou gieten. Zittend tegenover het fenomeen Maasbert Schouten zou hij smelten en de huur verlagen. In de rust van de voorlopig laatste thuiswedstrijd ooit tegen Ajax – Lucie van Roosmalen (8) en ik waren onderweg naar limonade en bier – greep hij me onverwacht bij de schouders. Ik herkende hem bijna niet, de welvaart had hem goed gedaan. Hij zag er jonger uit dan tien jaar geleden. Heel even is er dan de hoop dat hij toch slimmer is dan hij eruitziet, maar het was nog steeds akkeren op drassige grond. Gebakken lulkoek, gebracht met een laagje schuim op de mond. Hij liet wat onvriendelijke mails van Michael van de Kuit zien en zei dat hij alles in orde ging maken. Daarna kuierde hij weg, parmantig en koddig, om even verderop met de duimen omhoog op de foto te gaan met een supporter. Eerlijk is eerlijk: ik zag er heel erg tegenop om Maasbert de rest van mijn leven dankbaar te moeten blijven. Om in het voorbijgaan ‘redder’ en ‘held’ te moeten prevelen. Die vernedering blijft ons bespaard, zoals we ook niet hoeven te geloven dat Maasbert de club wel had kunnen redden als het onverhoopt toch misgaat. Het ging hem niet om de club, maar om de eeuwige roem. Hij wilde het wel met anderen doen, maar niet in de schaduw van anderen. De clubliefde zat niet dieper dan een makkelijk te verwijderen splinter. Het kan ook heel simpel: gewoon de winst die hij eerder over de rug van de club behaalde terugstorten en dan levenslang kakelen op de eretribune.</p>]]></description>
      <guid>https://nrc.nl/nieuws/2024/05/31/uitgeredderd-a4200518</guid>
      <pubDate>Fri, 31 May 2024 05:56:45 +00:00</pubDate>
    </item>
    <item>
      <title><![CDATA[Een enorme kanjer]]></title>
      <description><![CDATA[<p>Zo was er niemand, en zo stond daar opeens Dick Schoof (67) Ex-geheime dienst, topambtenaar bij Justitie. Ex-PvdA. Geert Wilders noemde hem„ een enorme kanjer van een kandidaat”. Mooi gezegd. Met ‘een enorme kanjer’ diskwalificeer je niemand, maar temper je ook het verwachtingspatroon. Mijn moeder was ook ‘een enorme kanjer’, net als Erica Terpstra. Iedereen kan ‘een enorme kanjer’ worden. De ‘Postcode-kanjer’ is ook altijd voor iedereen een meevaller als ze met die enorme truck de straat binnen komen vallen. Tot je ontdekt dat er nog 30,1 procent belasting op het prijzengeld wordt ingehouden. Dan de persconferentie. Een prachtig bruin pak, de stropdas goed geknoopt. Wat wiebelend op de voeten, ongemakkelijk lachend, geen onaardige man. Vertrouwenwekkend: wallen onder de ogen. Getekend door het leven of het harde werken, samen gaat het zelden goed. Mijn vader, het hele leven ambtenaar gebleven, vond dat de beste ambtenaren vermoeid ogen. Dat had hij tegen Jan Terlouw toen die een paar jaar zijn baas was bij de Provincie Gelderland. „Veel te fris.” Een journalist van Reuters, duidelijk een Nederlander, stelde in slecht Engels de vraag wat dit moment voor hem betekende. Schoof had nooit verwacht dat hij ooit zou staan waar hij nu stond. En wij ook niet, denk je er dan achteraan. Volk en leider kennen elkaar nog niet. Meteen daarna werd ik gebeld door de redactie van Op1, praatprogramma van de staatstelevisie. Ik zou er met Theo Janssen zitten om Vitesse te redden, maar de boel werd omgegooid. Van ‘het zware item’ waren we nu ‘het lichte item’ geworden. „We hebben tenslotte een nieuwe baas”, zei de redacteur. „Heb je een mening over Dick Schoof?” Ik werd ondanks mijn antwoord uitgenodigd om toch mee te praten, het luchten van de onderbuik kon en werd zelfs aangemoedigd. Ik moest voor de zekerheid maar heel erg mijn best doen om iets van Dick Schoof te gaan vinden. „Want je weet hoe Margje en Thijs zijn… Ze kunnen je zomaar een beurt geven… En dan kun je maar beter iets zeggen over Dick Schoof. Je hebt nog een paar uur, dat moet lukken.” Mocht Vitesse toch ten onder gaan dan kan ik met de hand op het hart verklaren dat ik tot het uiterste ben gegaan. Ik heb voor de goede zaak waarschijnlijk iets gezegd over Dick Schoof, een man waar ik tot op het moment van schrijven nog nooit over nagedacht had.</p>]]></description>
      <guid>https://nrc.nl/nieuws/2024/05/28/een-enorme-kanjer-a4200243</guid>
      <pubDate>Tue, 28 May 2024 05:56:45 +00:00</pubDate>
    </item>
    <item>
      <title><![CDATA[Druten]]></title>
      <description><![CDATA[<p>Ik was zondagmiddag voor een lezing/interview over ‘de reportage’ in zaal ‘De Bogerd’ in Druten. Ik kende de Gelderse plaats alleen van verhalen van een goede vriend die er geschiedenisles geeft op de grootste middelbare school. Zonder in detail te treden: hij had niet overdreven. Het onooglijke gebouw ontroerde meteen. Het was alsof de tijd er had stil gestaan. Er was een koffiejuffrouw achter een kar, die een half uur voor de eerste bezoekers al stond ‘warm te draaien’. In de kleedkamer stonden een stofzuiger, een tafel en een stoel. En er lag een zakje paprikachips met een kaartje: ‘Veel plezier, dir. &amp; medewerkers theater.’ Een van de vrijwilligers gaf een rondleiding door het complex. Wat leuk dat ze een zaal vernoemd hebben naar Karel Appel, vond de interviewer, een man met zowel journalistieke als bancaire bagage. De vrijwilligster: „We hebben een appelzaal, een perenzaal en een Rabobankzaal maar die noemen we tegenwoordig Agora-zaal.” We werden voorgesteld aan ‘de techniek’. „Een ding”, zei de oudste, „we kunnen maximaal twee microfoons tegelijkertijd aan, we gaan niet doorlopend schakelen.” We knoopten het in de oren en dronken koffie in het restaurantgedeelte. Je kreeg een koekje bij de espresso, maar ze zeiden er wel bij dat ze gebakken waren door mensen met afstand tot de arbeidsmarkt. „En die hebben weer eens veels te veel roomboter gebruikt.” Daarna brak de voorstelling aan. Ik vertelde ze zo hartstochtelijk mogelijk over de reportage, een verdwijnend genre in de journalistiek. Er waren heel veel vragen uit de zaal, die ik zo goed mogelijk probeerde te beantwoorden. Vond ik Druten mooi of lelijk? Was ik al eerder in Druten geweest? Hoe loopt de oorlog in Oekraïne af? Heeft u ook een warmtepomp? Denkt u ook dat het slecht afloopt met de wereld? Er was ook een vrouw, Jolanda, die van Velp naar Druten was verhuisd. Ik kende nu beide plaatsen. Vond ik het een verstandige beslissing? Ik zei maar eerlijk dat ik het geen promotie vond, maar dat Velp weer niet zo’n mooi zalencomplex heeft als ‘De Bogerd’. Voor dat antwoord werd geklapt. Ik geloof dat ik op dat moment intens tevreden was met mezelf. Na afloop kwam ze naar mij toe, we hadden zelfs in dezelfde straat in Velp gewoond. Ze had mijn ouders gekend, gek dat we elkaar daar nooit hadden ontmoet. Iemand uit Druten mengde zich in het gesprek, hij rondde het ongevraagd af. „Dan is de cirkel nu rond.” Een vrijwilliger van ‘De Bogerd’ zei later dat zij die opmerking ‘heel Drutens’ vond.</p>]]></description>
      <guid>https://nrc.nl/nieuws/2024/05/27/druten-a4199993</guid>
      <pubDate>Mon, 27 May 2024 05:56:45 +00:00</pubDate>
    </item>
    <item>
      <title><![CDATA[Geen nieuwe sporthal]]></title>
      <description><![CDATA[<p>Joseph, onze kater, kwam met een ei thuis. Het was net zo groot als een paaseitje, Lucie van Roosmalen (8) wilde het mee naar bed nemen om uit te broeden. Ik las op het internet dat je een gevonden ei het best kon verpakken in meerdere laagjes toiletpapier en dat je het pakketje daarna in een krant moest wikkelen. De dag erop informeerde ik bij de dierenarts, waar ik toch moest zijn omdat Joseph en zijn zus Olga op dieet zijn, ze hebben een winkel bij de praktijk, naar een broedmachine. De assistent van de dierenarts zei dat ze geen broedmachines verkochten. Toen ik twee dagen later bij de Vomar een doosje scharreleieren in mijn winkelwagen legde kwam ik in gesprek met een dorpsgenoot die me waarschuwde om niet zelf „kippen te gaan kweken”. „Daarvoor ben je te weinig boer. Je moet niet voor God spelen.” Ik zei dat ik eieren wilde gebruiken om pannenkoeken te bakken. Hij schudde het hoofd. „Omdat je overal informeert naar broedmachines.” Ik zat weer op de Fredericusschool aan de Emmastraat in Velp waar we vaak een spel moesten spelen waarbij in een kring een verhaal fluisterend in het oor van de volgende moest worden doorverteld. De uitkomst was altijd dat het verhaal helemaal veranderde. „De kat bracht een ei thuis”, zei ik. „Mijn dochter wil het uitbroeden.” Hij had een hekel aan katten, als je hem een knuppel gaf sloeg hij ze uit het veld. „Blijf toch uit de nestjes!” We kwamen te praten over het Kerkepad, het fantastische wandelpad naast het ijsbaanterrein dat ik de laatste maanden heb ontdekt. De kans was groot dat het ei daarvandaan kwam. Ik zou kunnen gaan zoeken naar een leeg nestje, maar de zoektocht zou waarschijnlijk meer beschadigen dan herstellen. Hij raadde me aan om het eitje in de biobak te gooien. Ik bedankte voor de tip en beloofde om me te keren tegen de plannen van de gemeente Wormerland die juist op deze unieke plek in de natuur een sporthal en tennis en padelbanen had gepland. Het blijft wonderlijk hoe een gemeentebestuur soms tegen het algemeen belang in kan handelen. Een kind kan zien dat met de uitvoering van de plannen een prachtig stuk natuur wordt vernietigd, bovendien is de sporthal aan de Spatterstraat een gebouw dat het verdient om gerenoveerd te worden. En zo vonden we elkaar bij de eieren in de Vomar. Als hij onze katten zag ging hij ze niet slaan met een knuppel.</p>]]></description>
      <guid>https://nrc.nl/nieuws/2024/05/24/geen-nieuwe-sporthal-a4199842</guid>
      <pubDate>Fri, 24 May 2024 05:56:46 +00:00</pubDate>
    </item>
    <item>
      <title><![CDATA[Lachen en lijden]]></title>
      <description><![CDATA[<p>We waren twee pinksterdagen in Arnhem, de stad waar ik tot rust kom. De mensen hebben er iets getormenteerds. Ze lijden, ook als ze genieten. Of beter: ze genieten tijdens het lijden. In het Sonsbeekpark was een festival, we streken er met de hele groep neer. We keken uit over de stad. Ik wees het pand aan vanwaaruit vroeger tandarts Staal opereerde. Hij liet ons aan het eind van de behandeling net zo lang rondlopen met een gebitje vol fluor, altijd sinaasappelsmaak, tot we kokhalzend boven het toilet hingen. Het boren van gaatjes ging zonder verdoving. „Alleen zo leren jullie poetsen.” Mijn ouders vonden het een goede tandarts, ze vonden het wel prettig als iemand eens wat strenger tegen ons was. Er werd niet gereageerd op mijn verhaal. We lagen in strandstoelen. Op de achtergrond werden plaatjes gedraaid. Alles was perfect. De dochters zwermden uit over het terrein. Park is gras is hooikoorts, ik was even de tijd van het jaar vergeten. Watten in het hoofd, rode vlekken, niezen, jeukogen, alles kwam voorbij. De Arnhemmers om me heen zagen het ook, ze kwamen langs om te informeren of ik soms last had van hooikoorts. We trokken noodgedwongen verder. Stapje voor stapje. Ik beloofde ze ijs van Trio in de Steenstraat. De rolluiken werden voor onze neus naar beneden gehaald. Op de bankjes lepelden Arnhemmers uit bakjes. Een vrouw poetste de vuilnisbakken voordat ze ze naar binnen haalde. Ik vroeg tegen beter weten in of de ijswinkel voor ons toch nog even open mocht. Het antwoord was natuurlijk ‘nee’, Pinksteren was een katholieke feestdag en op feestdagen gingen ze eerder dicht. Hard werken was belangrijk, tijd met de familie was nog belangrijker. We stonden zonder ijs. Ik vertelde ze over de Martinuskerk waar mijn vader vrijwilligerswerk deed. We sjokten terug naar het hotel. „Tegenvallers horen ook bij het leven”, zei ik. Even later werden we ingehaald door een man in een Vitesse-shirt uit de tijd dat NUON nog hoofdsponsor was. Hij sprong van zijn fiets en liep een stukje mee. „Ik heb nog wel ijs gekregen”, zei hij. „Ik had banaan en hazelnoot en een toef slagroom.” We namen het voor kennisgeving aan, dat was ook de bedoeling.</p>]]></description>
      <guid>https://nrc.nl/nieuws/2024/05/21/lachen-en-lijden-a4199527</guid>
      <pubDate>Tue, 21 May 2024 05:56:46 +00:00</pubDate>
    </item>
    <item>
      <title><![CDATA[VOC-mentaliteit]]></title>
      <description><![CDATA[<p>De inkt onder het regeerakkoord was nog nat en Lucie van Roosmalen (8) kwam woedend thuis omdat ze van school een werkstuk over de VOC moest maken. Vijf bladzijden en een spreekbeurt over iets waar ze nog nooit van gehoord had. Waarom niet over Anne Frank of de zeehond? „Wen er maar aan”, zei ik. „En dan nog wat: dat Donald Duck-abonnement, daar stoppen we ook mee. Vanwege de btw, die vliegt straks omhoog.” We spraken kort over de VOC, ik kwam ook even niet verder dan dat het een afkorting van Verenigde Oost-Indische Compagnie betekende, dat ze richting Indonesië voeren en dat we daar als Nederlanders best eens wat trotser op mogen zijn. „Als je dat zegt krijg je een voldoende”, zei ik, want zo schatte ik het lerarenkorps in, maar zeker wist ik het niet, ik ben niet zo goed meer in het inschatten van mensen. Laatst had ik in de Vomar een man met een Nederlands vlaggetje op de mouw aangezien voor een PVV’er, het bleek de jas van zijn broer. Ze vloekte weer over de VOC. „Kom, we gaan wat leuks doen”, zei ik. Even later fietsten we zij aan zij naar de dorpskern. Helemaal vergeten dat daar sinds kort alleen nog maar sanitairwinkels zijn. Het wijnhuis van mevrouw Meijer wordt opgedoekt en zelfs slager Gijs Tange is verhuisd naar ‘winkelhart Plaszoom’. Bij de enige sigarenzaak daar mocht ze iets kiezen. Er waren eigenlijk amper spullen voor een meisje van acht. De verkoper, een Ajax-supporter, zei dat een opschrijfboekje misschien leuk was, maar daar maak je bij ons thuis niemand blij mee. Het barst daar van de opschrijfboekjes. Ze koos een voetbalplaatjesboek met een officieel UEFA-logo, over een paar weken begint het EK in Duitsland al. Zelf spaarde ik vroeger ook voetbalplaatjes, het begon allemaal rond het magische WK van 1982 in Spanje, maar toen heette de uitgever nog Panini. De nieuwe boeken kwamen van het Engelse Topps, ik neem aan dat ze bij een volgend kampioenschap gewoon in Nederland worden gedrukt. Aan de keukentafel plakten we samen de plaatjes in. Het bleek nog net zo ontspannend als vroeger, alleen wel ingewikkelder. Op de achterkant stonden codes, we vonden het beiden erg ingewikkeld, maar juist dat had een functie. „Ik heb zelfs al een kwartier niet aan de VOC gedacht”, zei Lucie van Roosmalen.</p>]]></description>
      <guid>https://nrc.nl/nieuws/2024/05/17/voc-mentaliteit-a4199163</guid>
      <pubDate>Fri, 17 May 2024 05:56:46 +00:00</pubDate>
    </item>
    <item>
      <title><![CDATA[Blijvend klagen]]></title>
      <description><![CDATA[<p>Vitesse uit Arnhem was gisteren jarig, ze werd 132 jaar oud. Met de felicitaties kwamen de zorgen, want echt gezond is ze niet. Hoewel de ledematen naast het rompje hangen en er ook inwendig van alles rot is, is er ook hoop. Op vakantie werd ik overvallen door een inzamelingsactie. Het voelde alsof er voor de bijna dode een busreis naar Lourdes was georganiseerd en ze daar opeens allemaal tegelijkertijd kaarsjes stonden te branden. In het echt waren ze taarten aan het bakken, aan het zingen, lege blikjes aan het inzamelen, bier aan het drinken en feestavonden en jubileumwedstrijden aan het organiseren, want niet iedereen heeft genoeg geld om zelf te geven. Ik kreeg er drie aan de telefoon, die me – heel Arnhems – dwingend verzochten om vooral voor alle acties meteen media-aandacht te genereren. Eentje zei: „Nu effe niet aan jezelf denken.” Het resultaat was dat ik aan de rand van het zwembad als een gek zat te retweeten en te internetbankieren. Bij thuiskomst was er bijna 2 miljoen euro ingezameld. Meer dan verwacht, maar ook nog veel te weinig. Het bedelen begint me ondertussen een beetje tegen te staan. Vragen om je bestaansrecht is maar een beperkte tijd te verkopen als een feestje. Inmiddels is het hele land op de hoogte van de ellende en zijn alle lokale bedrijven aangeschreeuwd om de club te redden uit de klauwen van een Amerikaanse durfinvesteerder en een Amsterdamse stadioneigenaar. Het lot van de jarige rust in de handen van crisis-managers en de onbekenden die de meer dan kritische licentiecommissie van de KNVB bemensen. De verwachting is dat de licentie in eerste instantie wordt ingetrokken, maar dat het beroep daartegen misschien wel wordt gewonnen. Op de achtergrond spookt volgens De Gelderlander ook nog een sjeik uit Bahrein, maar er is goede hoop dat die berichtgeving zoals gebruikelijk is gebaseerd op een hap zand. Er is maar een ding zeker: de wedstrijd van aanstaande zondag is voorlopig de laatste Eredivisiewedstrijd ooit in Gelredome. Daarna wordt er gewoon door gesaneerd, het mes gaat tot op het bot, ik weet inmiddels dat het door omstandigheden op sommige tribunes goedkoper is om doeken op de stoeltjes te leggen dan om er kaartjes voor te verkopen. Het is zondag tegen Ajax dus dat biedt perspectief op misschien wel een doelpunt, een lichtpuntje in een donkere tunnel. Daarna rest hopen en bidden of een zomer eindeloos taarten bakken of auto’s wassen. Hoe het ook afloopt: het geklaag daarover zal nog jaren duren.</p>]]></description>
      <guid>https://nrc.nl/nieuws/2024/05/14/blijvend-klagen-a4198834</guid>
      <pubDate>Tue, 14 May 2024 05:56:47 +00:00</pubDate>
    </item>
    <item>
      <title><![CDATA[Klein landje]]></title>
      <description><![CDATA[<p>We waren bijna een week met all inclusive geweest. Ik hield de bestemming graag onder de pet, maar toen ik op de terugvlucht met Nasrdin Dchar bleek te zitten wist ik dat het me in ieder geval niet de hele rol deugpunten zou kosten. De VAE waren moreel gezien geen aanrader, maar dat viel in het niet bij het eigen gekkenhuis. Het was er binnen zeven dagen allemaal nog erger geworden. Er was natuurlijk nog steeds geen kabinet, er werden taarten gebakken voor Vitesse en de protesten op de Amerikaanse universiteiten waren naar Amsterdam overgewaaid, inclusief Engels als voertaal. Ik had een paar uur nodig om me te herijken en dan blijkt Wormer opeens een prima standplaats, want de gesprekken daar gingen over de inbraak bij de houten kiosk van zwembad het Zwet. Al het snoepgoed was verdwenen! De laatste stand van zaken is dat ik het liefste achter Femke Halsema aanloop, een van de weinige lichten in de kolenmijn die GroenLinks-PvdA is geworden. En toen was er het Songfestival: de ideale bliksemafleider voor een land in moreel verval. Als reactie op de pro-Palestinademonstraties riep rechts Nederland op om toch vooral op Israël te stemmen. Caroline van der Plas gaf haar boeren muziekles: „Willen we het Songfestival politiek maken? Dan maken we het politiek!” En daar bovenop kwam de allesoverheersende diskwalificatie van Joost Klein, die een cameravrouw bedreigd zou hebben. AvroTros gaf de cancelcultuur een nieuwe draai. Geheel tegen de geest van de verplichte cursus voor omroepmensen in, werd een verdachtmaking gebagatelliseerd. Op het moment van schrijven weet ik nog steeds niet beter dan het officieuze AvroTros-statement dat de cameravrouw die een klacht heeft ingediend en de organiserende EBU geschift zijn. We legden het thuis uit. Zoals alle kleuters, peuters en dreumesen waren ook mijn dochters fan van het liedje ‘Europapa’. Joost Klein vonden ze raar, maar ze zijn wel wat gewend. Om de diskwalificatie werd niet gehuild. Of zoals Lucie van Roosmalen (8) het opmerkte: het zit nog gewoon in de iPad. Tijdens het liedjesfestival ging het eigenlijk alleen nog maar over Joost Klein, tenminste in het Nederlandse commentaarhokje. De rest van de wereld riep een paar keer ‘boe’ en ging over tot de orde van de dag, maar wij bleven maar doorgaan. Het idee dat de hele wereld het misschien over ons had, maakte ons nog gekwetster dan we al waren en toen Nikkie de Jager aankondigde dat ze niet meer in staat was om namens Nederland punten uit te delen, werd er in een extra talkshow van AvroTros gehuild. Dit was de druppel, alles is ons te veel geworden, we zijn echt een heel Klein landje, de rest van de wereld hoeft zich niets van ons aan te trekken.</p>]]></description>
      <guid>https://nrc.nl/nieuws/2024/05/12/klein-landje-a4198586</guid>
      <pubDate>Sun, 12 May 2024 05:56:47 +00:00</pubDate>
    </item>
    <item>
      <title><![CDATA[Onrealistische dierenverhalen]]></title>
      <description><![CDATA[<p>Lucie van Roosmalen (8) was op bezoek bij haar oma die ook Lucie heet, de enige grootouder die ze nog heeft. Beiden wonen ze het grootste deel van hun leven in Wormer. Ik trof ze met een kop thee achter de computer waarop ze een stamboom van Donald Duck bestudeerden. De stamboom had simpeler gekund, maar misschien zit in het mistige juist wel de charme. Lucie van Roosmalen neemt Donald Duck een stuk serieuzer dan veel mensen. Ze heeft een Donald Duck-strandlaken dat meegaat op vakantie, soms vinden we haar onder een berg Donald Ducks op de bank. Niemand in huis heeft de kennis om haar tegen te spreken. „Wat weet je er nou van, oma?!”, riep ze dan ook woedend toen oma Lucie zei dat Govert Goudglans wellicht een neef van Donald Duck zou zijn. Ook gehoord: „Ik heb al twee jaar een abonnement op Donald Duck, en jij niet!” Dat abonnement heeft ze van mij. Waarschijnlijk omdat ik het anders wilde doen dan mijn ouders. Vooral mijn vader was tegen strips, zoals hij ook tegen kleurentelevisie was. Mijn moeder was vooral tegen skateboards, iets waar ze gezien onze aangeboren onhandigheid misschien best gelijk in had. Als mijn vader ergens tegen was bleef hij tegen, dat was voor hemzelf erg makkelijk en voor zijn omgeving moeilijk. Hij hield niet van ‘waaromvragen’. ‘Omdat ik erop tegen ben”, vond hij een houtsnijdend argument, net als ‘ik verander niet van mening’, ‘daarom’ en ‘omdat ik het zeg’. Hij was ervan overtuigd dat je van Donald Duck slecht ging lezen, hij vond de verhaallijnen bovendien onrealistisch. „Eenden kunnen niet praten.” Hij was tegelijkertijd wel een liefhebber van het werk van Toon Tellegen, waarin onder andere vossen en hazen met elkaar communiceren. „Dat is anders praten”, zei hij, toen ik hem daar ooit mee confronteerde. „Die verhalen zijn op volwassenen afgestemd.” In zijn wereld waren er realistische en onrealistische dierenverhalen en Donald Duck was onrealistisch. Op mijn tiende verjaardag kreeg ik dan toch een abonnement, zoals we tijdens het WK van 1982 ook een kleurentelevisie kregen, want hij was geen onmens. Tot die tijd was ik veroordeeld tot Okki en Taptoe, tijdschriften waar je volgens hem wel iets uit kon leren. „Anders zetten ze niet op de cover ‘een leerzaam tijdschrift’.” Ik dacht dit allemaal toen ik Lucie van Roosmalen woedend hoorde roepen dat de stamboom van Donald Duck niet klopte en dus niet realistisch was.</p>]]></description>
      <guid>https://nrc.nl/nieuws/2024/04/23/onrealistische-dierenverhalen-a4196978</guid>
      <pubDate>Tue, 23 Apr 2024 05:56:47 +00:00</pubDate>
    </item>
    <item>
      <title><![CDATA[Te dichtbij]]></title>
      <description><![CDATA[<p>Leah van Roosmalen (7) was met haar voet tussen de spaken van de fiets gekomen, een klassieker. Gelukkig gebeurde het tegenover het huis van professor Strootman, onze geweldige huisarts. Een paar uur later zat ze met een gipsen been op de bank. Ze had geen pijn meer en verheugde zich hardop op de volgende schooldag. We waren haar personeel geworden. Drinken brengen, ondersteunen bij de toiletgang, in bed tillen. Ze gaf ook aanwijzingen. „Sneller.” „Blijven wachten.” En midden in de nacht: „Draai me om!” Wat thuis niet wilde lukken, deed ze de volgende ochtend op het schoolplein. Ze wilde de vijftig meter van het hek naar de schooldeur zelf afleggen op krukken. Ze deed het licht kreunend. In de klas dromden de kinderen met ernstige gezichten om haar heen. Ze gebaarde zo nu en dan dat ze beter afstand konden houden. Tegen de juf die een stoel met een kussen voor haar been had klaargezet zei ze dat ze blij was dat ze niet op haar mond was gevallen omdat ze dan haar tong in het gips hadden gezet, een grap die ze thuis al meerdere keren had verteld. Bij de groenteboer die ook Marcel heet, vroeg ze vanuit haar rolstoel die we bij het Medipoint hadden gehaald aan een andere rolstoeler of ze net als zij ook veel pijn had gekend, om het gesprek af te sluiten met: „Het gaat wel over.” Ik had het allemaal eerder meegemaakt, ze was mijn moeder geworden. Mijn moeder kon ook, als het op verjaardagen over iets ging wat haar niet interesseerde, dingen zeggen als: „Maar goed, ik vond het best spannend toen ik aan mijn hart geopereerd moest worden.” Als de aandacht zich dan verlegde zei ze dat ze het daar beslist niet over wilde hebben. Net zo makkelijk pelde ze in gezelschap het verband van haar geopereerde voet. Leah van Roosmalen heeft haar zussen inmiddels geslagen met haar krukken, omdat ze te dicht bij de gebroken voet in de buurt kwamen waardoor het gips zou kunnen barsten. We rijden haar op verzoek af en toe door het dorp in haar rolstoel. In de HEMA kwamen we een klasgenootje en haar moeder tegen tegen bij de glitterstiften, toen die op uitnodiging aan het gips voelden, zei ze ‘au’. Direct nadat ze geschrokken de winkel hadden verlaten stelde ze me gerust met de mededeling dat ze niets had gevoeld. Paula van Roosmalen-Breekelmans zal de taferelen vanaf haar wolk glimlachend hebben gadegeslagen.</p>]]></description>
      <guid>https://nrc.nl/nieuws/2024/04/21/te-dichtbij-a4196672</guid>
      <pubDate>Sun, 21 Apr 2024 05:56:48 +00:00</pubDate>
    </item>
  </channel>
</rss>
