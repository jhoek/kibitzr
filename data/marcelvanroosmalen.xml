<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Geen soft kill, maar no kill]]></title>
      <description><![CDATA[<p>Nu de oorlog, sorry de afgedwongen vrede, steeds dichterbij komt kunnen we onze lol op met het duo Brekelmans-Tuinman die samen het ministerie van Defensie bemensen. Minister Ruben Brekelmans is voor de duvel niet bang, en ook niet voor Poetin, terwijl staatssecretaris Gijs Tuinman zich meer met de praktische kant bezighoudt zoals het aankopen van materieel, de werving van militairen en de aankleding van onze kazernes. Hij is trouwens ook niet bang, anders had hij niet zo’n pets medailles. Defensie heeft in 2023 dronebestrijdingssystemen gekocht, waarmee je volgens Tuinman kunt gaan voor ‘een soft kill’ of een ‘hard kill’: het verstoren of neerhalen van drones. Het was geruststellend bedoeld, maar voorlopig zitten we met de keiharde waarheid dat de aanwezige manschappen te Volkel er niet in slagen om drones die volgens Tuinman ‘voor iedereen in de Mediamarkt te koop zijn’ neer te halen. Ze doken opeens op bij het militaire vliegveld, er is adequaat op gereageerd, maar ze konden ongehinderd wegkomen. In militaire termen: een no kill. Driemaal raden hoe bang ze in Moskou voor ons zijn. We zijn echt helemaal niets, een zero, net zo erg als België: op de enige plek waar we zoals iedereen weet kernkoppen ‘verstoppen’ kunnen we het luchtruim niet afgrendelen. Zelfs absolute amateurs kunnen grote schade aanrichten. Ons luchtruim ligt open. Het is voor iedereen beter als ik me daar verder niet in meng, maar ga er maar vanuit dat als ik morgen slechte zin heb dat ik dan met Mediamarktspul moeiteloos het vliegverkeer op en rond Schiphol stil kan leggen. En dan durf ik er ook nog wel een paar honderd euro op te zetten dat het keurkorps van Tuinman er niet in slaagt om me te vinden. De angst is ondertussen zo groot dat we het Rusland van Poetin niet durven aan te wijzen als mogelijke verdachte. Tuinman, decoratief gezien een van onze dappersten, hield het op ‘onwetenden’, ‘criminelen’ of ‘jongeren die door kwaadwillenden zijn ingehuurd’ die de drones bestuurden. Ruben Brekelmans zal Rusland (en de VS) de komende dagen nogmaals zo fel mogelijk toespreken over het plan van Trump voor Oekraïne en Gijs Tuinman bijt nog liever zijn tong eraf dan dat hij een land dat eerder een passagiersvliegtuig met 196 Nederlanders aan boord neerschoot provoceert door ze te beschuldigen van schending van ons luchtruim. Ondertussen proberen onze militairen de fonkelnieuwe dronebestrijdingssystemen onder de knie te krijgen en komt er een spoedcursus schieten in het donker. Om ons nog verder gerust te stellen gaan we straks misschien wel met een F35 achter een drone van de Mediamarkt aan. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/23/geen-soft-kill-maar-no-kill-a4913364</guid>
      <pubDate>Sun, 23 Nov 2025 05:56:53 +0000</pubDate>
    </item>
    <item>
      <title><![CDATA[Flower of Scotland]]></title>
      <description><![CDATA[<p>Ik ben geen fan van nationale elftallen en al helemaal niet van hun idiote supporters, die net als die van Oranje vaker wel dan niet uit vergeten oorden komen, maar van de manier waarop vijftigduizend Schotten voorafgaand aan de WK-kwalificatiewedstrijd tegen Denemarken ‘Flower of Scotland’ zongen in hun nationale stadion, Hampden Park in Glasgow, heb ik genoten. Dat heeft ook te maken met het lied zelf dat meer als een strijdlied dan als een volkslied klinkt. Die vurigheid zal ook komen omdat Schotland (nog steeds) geen onafhankelijk land is, terwijl ongeveer de helft van de Schotten dat graag wil. Ik keek altijd al graag naar beelden van een stadion vol zingende Schotten, vooral als ze werden voorgezongen door Amy Macdonald, maar dinsdagavond met een drumband was het mooist. Het had alles te maken met het moment. Ik hoop dat de Schotten het koesteren, want zo mooi als voorafgaand tegen Denemarken wordt het nooit meer. De frustratie van het heel vaak niet mogen meedoen aan een wereldkampioenschap voetbal kwam er helemaal uit, zo’n gevoel kun je niet nog een keer oproepen. Er wacht de Schotten komende zomer, net als de spelers van Curaçao, nog veel teleurstelling. Want voetballen kunnen ze natuurlijk niet, ze profiteerden slechts van de beslissing van FIFA-baas Infantino en president Trump om maar zoveel mogelijk landen mee te laten doen aan ‘het grootste WK ooit’. De ook al niet al te beste thuislanden VS, Canada en Mexico moeten voor het behoud van de sfeer tijdens dat toernooi natuurlijk ook een paar wedstrijden winnen. Dat kan dan mooi tegen Schotland. Voordeel voor ons is dat de Schotten, net als de Ieren als die zich al plaatsen, zich nog belachelijker zullen maken dan onze Oranjesupporters, die ongetwijfeld ook weer van alles uit de kast zullen trekken. Ik kan nu al opzien tegen zogenaamde Oranje-marsen door het centrum van Amerikaanse steden. De Schotten komen met doedelzakken, drank en in geruite kilt, ze zullen hele dagen zingen en sportief zijn, het neemt me niet voor ze in. ‘Flower of Scotland’ klinkt alleen mooi als het wordt gezongen in het eigen thuisland onder een regensluier, maar het blijft een mooi lied, vooral ook omdat Schotland nooit onafhankelijk wordt. Het verlangen naar iets wat nooit gaat gebeuren is altijd het mooist. Schotland had nooit moeten winnen van Denemarken. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/19/flower-of-scotland-a4913100</guid>
      <pubDate>Wed, 19 Nov 2025 05:56:54 +0000</pubDate>
    </item>
    <item>
      <title><![CDATA[Scoringsdrift]]></title>
      <description><![CDATA[<p>Van alle onderzoeksjournalisten is Hugo Logtenberg het meest gedreven, hij zweet ambitie en jaagt bronnen en prooi net zo lang zijn eigen tunnelvisie in tot ze vastzitten en geen kant meer op kunnen. Alles voor het verhaal, je wilt niet weten wat hij zelf verstuurt bij het ontwaren van een hobbel op een door hem uitgestippeld pad. Donderdag kwam hij met de onthulling dat informateur Hans Wijers VVD-leider Yesilgöz op verkiezingsavond ‘een leugenaar’ zou hebben genoemd, iets wat werd tegengesproken door Eric Smit, oprichter van Follow The Money. Het schermen met ‘veertien bronnen en een filmpje’ was schitterend, maar in plaats van die te openbaren knalde Logtenberg eroverheen met de publicatie van een privé-app van Wijers waarin hij Yesilgöz ‘een feeks’ noemt. Een ‘feeks’: einde formatie voor Wijers. Het is geen Watergate, maar wel een scalp aan de ketting van NRC, of eigenlijk aan die van Logtenberg die het ding maar meteen omhing toen hij dezelfde avond naar het spiegelpaleis van Sven Kockelmann mocht om zichzelf te huldigen. Ondertussen had hoofdredacteur Patricia Veldhuis ook al een verklaring geschreven over waarom het geoorloofd was dat Logtenberg citeerde uit een persoonlijk bericht van Wijers. ‘We laten ons leiden door waarheidsvinding, niet door politieke belangen. Als er feiten opduiken, houden we die niet onder de pet.’ Je zou ook kunnen zeggen dat de publicatie Logtenberg hielp. Toen hij op televisie zijn scoop zat op te wrijven wist ik toch niet precies hoe trots ik nou moet zijn. Dit lijkt me in alles een zaak voor Snuf. Ik zou zeggen: ‘Bring in the clown’. Laat ombudsman Herman Staal dan maar het finale oordeel vellen. Zaterdag pende hij nog een heel epistel over anoniem citeren dat zo botst met de befaamde ‘NRC-code’, de slijpsteen waar NRC haar betrouwbaarheid aan toetst. Laat Staal dat filmpje zien waarop Wijers Yesilgöz ‘een leugenaar’ noemt, en mocht dat niet bestaan laat hem dan alle veertien bronnen van wie we de namen ondanks de NRC-code niet mogen weten natrekken. Laat hem al het gelekte app-verkeer lezen en stop hem in een verhoorhok met Logtenberg en daarna de hoofdredactie. Hij zal al zijn journalistieke lenigheid nodig hebben voor een stuk waarin hij de kool en de geit spaart. Ik reken er wel op dat hij stevig uithaalt naar het gebruik van woorden als ‘heks’ en ‘feeks’, want misogynie is het lievelingsstokpaardje, daar zit hij als zestigplusman bovenop. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/16/scoringsdrift-a4912775</guid>
      <pubDate>Sun, 16 Nov 2025 05:56:54 +0000</pubDate>
    </item>
    <item>
      <title><![CDATA[Censuskiesrecht nu]]></title>
      <description><![CDATA[<p>Niet eens meer verbaasd lees ik de berichten dat de vuurwerkverkoop dit jaar alle records gaat breken. Als we zo doorgaan is er begin december misschien al geen vuurwerk meer te krijgen! Extra veel vuurwerk afsteken omdat het voor het laatst mag, wat ben je dan voor druiloor? Is het een idee om deze mensen volgend jaar toch vuurwerk af te laten steken, in ruil voor het inleveren van hun rechten? Ik denk aan vrijheid van meningsuiting en stemrecht. Niet meer meebeslissen in ruil voor een mooi pakket sier en knal. Zie je verder ook af van al het andere, zoals toeslagen en vrij reizen dan mag je ook afsteken zonder veiligheidsbril. Dat is wat mij betreft sowieso een tip voor iedereen die dit jaar te veel heeft gekocht. Stop alles wat je over hebt in een doos, dek het af met een oude NRC of een andere krant, gooi er benzine overheen, daar weer een brandend aanmaakblokje opgooien en ga daar dan maar met familie en vrienden omheen staan. Zonder bril en in nylonkleding. Het is dansen op de vulkaan. Voordat ik stopte met roken, rookte ik een periode extra veel. Eigenlijk zo veel totdat ik niet meer kon, dat was een op de boeken van Allen Carr gebaseerde nieuwe methode die de afkickverschijnselen alleen maar erger maakte. Rook je lichaam kapot, dan voel je het stoppen als een opluchting. Oud en nieuw wordt dit jaar erger dan ooit. We gaan er met elkaar een echte hel van maken zodat we de hele eerste week van 2026 kunnen besteden aan het tellen van de gewonden en voor- en tegenstanders elkaar kunnen vinden in het verbod. En zo meanderen we met elkaar richting de afgrond. Misschien is de verkiezingsuitslag ook daarom niet zo vreselijk. Laat ze het nog maar een keer proberen met partijen die niet met elkaar willen of kunnen, misschien dat we dan samen de conclusie trekken dat democratie niet voor iedereen bedoeld is. Hetzelfde geldt voor (sociale) media. Maar voor het zover is, is er dus eerst het aangekondigde inferno van 31 december. De tot zichzelf veroordeelde bijna-meerderheid in dit land heeft al meerdere keren aangegeven dat ze dusdanig op ramkoers ligt dat ze met liefde een brandende lont in het kruitvat gooit. Het weldenkende deel van de natie raad ik aan om het naderend onheil maar te accepteren. Heel veel drinken tijdens de jaarwisseling kan helpen. Onderzoek heeft aangetoond dat u daarvan sneller in slaap valt. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/12/censuskiesrecht-nu-a4912520</guid>
      <pubDate>Wed, 12 Nov 2025 05:56:54 +0000</pubDate>
    </item>
    <item>
      <title><![CDATA[Beste zin van Fred Grim: ‘Het is wel een momentum’]]></title>
      <description><![CDATA[<p>Het was lang geleden dat ik een persconferentie na een voetbalwedstrijd had bijgewoond, maar zondag was het dan weer zover. Ik zat na FC Utrecht-Ajax in het theorielokaal van Bruinsma Verkeersopleidingen. Er was koffie uit de automaat en FC Utrecht had gezorgd voor kroketten. Het wachten was op Fred Grim van Ajax, ad interim voor een dag. Niemand verwachtte opzienbarende uitspraken, zelf had ik ook nul zin om vragen te stellen. We hingen. Tot een paar jaar geleden zaten er twee coaches bij de persconferenties, maar Ron Jans van FC Utrecht liep altijd leeg in de mixed zone dus die kwam niet. Er was wat opwinding toen tot ons doordrong dat Wout Weghorst ‘gek had gedaan’ in dezelfde mixed zone. Daar was Fred Grim, geëscorteerd door persvoorlichter Miel Brinkhuis. Ze kwamen het theorielokaal van achteren binnen en Fred zei iedereen persoonlijk gedag, ik kreeg een ‘goedemiddag’. Nu Ajax van alle grandeur lijkt ontdaan, zien de vertegenwoordigers er opeens ook gewoner uit. De kostuums zijn nog steeds van een couturier met dat nieuwe oude logo op de borst, maar Miel en Fred hadden ook als verkopers in een filiaal van de Mediamarkt kunnen staan, of vooruit de Bijenkorf. Fred begon met een zucht. De opdracht tevoren was: „In de beleving komen, kop leeg maken.” De analyse achteraf: „Naar Utrecht gekomen om drie punten te pakken, weg willen blijven van het fysieke gedeelte, soms glad veld, verloren.” Beste zin van Fred: „Het is wel een momentum.” De vragen waren allemaal persoonlijk, waarbij de vragenstellers lieten blijken dat ze heus wel wisten hoe hij zich voelde. „Hai Fred”, zei Johan Inan van het AD, alsof hij een telefoongesprek begon. Het was allemaal als een verrassing gekomen, vertelde Fred. Hij had John (Heitinga) gebeld, ze hadden elkaar vijf minuten gesproken, John zat in de emotie en had toen Fred hem voorlegde dat ze hem hadden gevraagd om het over te nemen gezegd dat hij „moest doen wat hij moest doen”. Met dat antwoord was Fred teruggegaan naar de directie en nu zat hij dus in het theorielokaal van Bruinsma Verkeersopleidingen naast een vitrine met miniatuurauto’s en een poster met de tekst ‘Verkeerscentrum Bruinsma, Freedom for live’. Ik kreeg opeens toch weer zin om mijn rijbewijs te halen. Laatste vraag van AT5: „Fred, het is voor jou ook allemaal hectisch geweest, hoe ga je het verwerken?” Fred: „Ontspannen, alles een plekkie geven.” Fred en Miel Brinkhuis stonden op, alles was gezegd. In het theorielokaal begonnen dertig journalisten zwijgend aan hun werkstuk. Van de verslaggever van nu.nl, hij werkte vroeger voor de Volkskrant, was de laptop stuk. Collega’s hadden vanwege deadlines geen tijd om te helpen, een klein drama. De romantiek is er ook in de voetbaljournalistiek wel vanaf. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/09/beste-zin-van-fred-grim-het-is-wel-een-momentum-a4912203</guid>
      <pubDate>Sun, 9 Nov 2025 05:56:55 +0000</pubDate>
    </item>
    <item>
      <title><![CDATA[De fles is leeg, maar bij de NS is het glas raadselachtig halfvol]]></title>
      <description><![CDATA[<p>Terwijl Wouter Koolmees, misschien wel de man met de sympathiekste uitstraling van allemaal, voor ‘verkenner’ speelt, een erebaantje dat hij met zichtbaar plezier uitoefent, kondigde ‘zijn NS’ aan dat de prijzen van treinkaartjes volgend jaar gemiddeld met 6,52 procent zullen stijgen. Typische NS-communicatie waar de slimme Koolmees waarschijnlijk zelf de hand in heeft gehad: „Die stijging is ongeveer gelijk aan die van dit jaar, maar het is wel de helft minder dan werd gevreesd.” De ondertoon: „Het is verschrikkelijk, maar het had allemaal veel erger gekund. We hebben er met elkaar toch maar mooi voor gezorgd dat reizen per trein niet helemaal onbetaalbaar is geworden, maar we sluiten tegelijkertijd ook niet uit dat het dat wel gaat worden.” Het is een lange sliert tegenstrijdige boodschappen. NS zit in de problemen omdat de treinen na corona nooit meer zo overvol zijn geraakt als ze waren, wat destijds overigens als het probleem werd gezien. Het aantal reizigers slinkt, dat moet veranderen en dus verhogen we de prijzen. Huh? De echte oorzaak van alle problemen gaat in deze gecreëerde mist verloren. NS heeft te maken met overbetaalde werknemers, een legioen mieren voor wie de suikerklont nooit groot genoeg is, die het eigen belang laten prevaleren boven het bedrijfsbelang en het algemeen belang. Omdat NS een monopoliepositie heeft schromen ze niet om keihard te staken voor weer een loonsverhoging, voor komend jaar hebben ze er alweer 3,5 procent bij gesaboteerd. Meer dan 43 procent van de omzet gaat op aan salarissen en het einde is nog niet in zicht. Ondertussen heeft NS geluk dat ze met Koolmees iemand hebben die het bedrijf op de rails houdt. Conducteurs en machinisten gefeliciteerd: dat worden straks nog legere treinen en ze krijgen er nog meer salaris voor ook. Het bedrijf waar ze voor werken is ondertussen bijna kapot. „Maar zover is het gelukkig nog niet”, communiceren ze bij NS namens Koolmees. „Zo lang u meer kunt blijven betalen rijden we nog. Hoera, de fles is leeg, maar het glas is om raadselachtige redenen nog steeds halfvol. Proost!” Wouter Koolmees is de ideale verkenner voor dit land in nood. Er is na de verkiezingen een onwerkbare situatie ontstaan, maar hij zal glimmend zeggen dat het vormen van een regering mogelijk is. Vooral een combinatie die niemand wil, maar dat zien we dan wel. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/05/de-fles-is-leeg-maar-bij-de-ns-is-het-glas-raadselachtig-halfvol-a4911942</guid>
      <pubDate>Wed, 5 Nov 2025 05:56:55 +0000</pubDate>
    </item>
    <item>
      <title><![CDATA[Vaarwel Utrecht]]></title>
      <description><![CDATA[<p>Ik woon er gelukkig niet, maar in Utrecht is het drinkwater besmet. Enterokokken, de beruchte poepbacterie. Het advies: kraanwater liever niet drinken, eerst drie minuten koken. En dat geldt ook voor water waarmee je afwast en je tandenpoetst. Douchen? Alleen met gekookt water. Beter is het om met een washand en een emmer met vooraf gekookt water te werken. De aangetroffen enterokokkenbacterie is niet gevaarlijk voor gezonde mensen, maar voor ongezonde mensen kan het wel vervelende gevolgen hebben. Dat is altijd zo weten we nog uit corona-tijd. Deze wijze woorden komen van drinkwaterbedrijf Vitens, ze hebben verder nog geen flauw idee hoe de bacterie in het water terecht is gekomen. Mensen volgens steeds minder het nieuws, maar in Utrecht en omgeving was binnen korte tijd geen verpakt water meer te krijgen. Ik zou ook meteen verpakt water inslaan, maar Vitens roept op om geen water in te slaan als je in staat bent thuis water te koken. Zij willen dat er genoeg water in de supermarkt blijft staan voor de mensen die niet in de gelegenheid zijn om water te koken, of geen water kunnen koken. ‘Geen water kunnen koken.’ Hoeveel mensen zouden dat zijn? Afgaande op een onderzoek van ProDemos voorafgaand aan de verkiezingen ongeveer een op de drie. Pro Demos, ‘het huis voor democratie en rechtsstaat’ riep politici op om het tijdens de campagne vooral heel simpel te houden omdat een groot deel het anders niet begrijpt. Mocht je toch in Utrecht wonen en aan jezelf of je waterkoker twijfelen: haal wel zoveel mogelijk verpakt water, rijd desnoods met je auto naar een andere stad om water in te slaan. Ondertussen werden bij de thuiswedstrijd van FC Utrecht geen warme dranken meer verkocht en gaf de club de garantie dat de hard plastic glazen waarin het 0.0 bier wordt geschonken niet worden omgespoeld. Terwijl een woordvoerder van Albert Heijn opriep om niet te hamsteren (op zich grappig) verscheen burgemeester Sharon Dijksma (PvdA) op televisie om namens de VNG te waarschuwen dat er aan de verkiezingsuitslag liever niet mag worden getwijfeld. Was ze nog niet op de hoogte van het watergebrek? Of is ze inmiddels zo door de wol geverfd dat ze heeft geleerd dat je de hete brij liever aan ambtenaren over kunt laten. Water koken voor gebruik is in minder welvarende landen heel normaal, weten ze in Utrecht ook eens hoe dat voelt. Maar als een waterbedrijf daar oproept om geen kraanwater te drinken en ook geen verpakt water te kopen is dat wel reden voor een negatief reisadvies. Omdat zij het niet zegt doe ik het maar: mijd Utrecht, ga er niet naartoe. Kent u mensen uit Utrecht: geef ze voor de zekerheid geen hand. Bent u er toch: was vooral uw handen niet. Je kunt ook gewoon alle contact – tijdelijk – verbreken, niet ons probleem, we lezen wel hoe het is afgelopen, jullie waren soms best een leuke stad. Marcel van Roosmalen schrijft op maandag en donderdag een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/02/vaarwel-utrecht-a4911608</guid>
      <pubDate>Sun, 2 Nov 2025 05:56:56 +0000</pubDate>
    </item>
    <item>
      <title><![CDATA[De eerste stemmer]]></title>
      <description><![CDATA[<p>De uitslag is bekend, u weet ’m al wel, ik nog niet, op het moment van schrijven zweef ik nog. Ik heb de 145 meter naar het stembureau in de kerk tegenover mijn huis nog niet gemaakt, wetend dat ik toch weer op de verkeerde ga stemmen. Volgens Peter Kanne van Ipsos I&amp;O liggen vijf partijen nek aan nek, ik wil het niet weten maar ik weet het toch. Alles doet denken aan de marmotten-race uit de Wie Kent Kwis, het televisieprogramma van Fred Oster uit een tijd dat de democratie nog niet zo gefragmenteerd was als nu. Hij hield een verhaal boven een bak met diertjes, de quiz-kandidaat moest maar raden welke het best in staat zou zijn om naar het vakje met de hoogste geldprijs te lopen. Elke keer als ik denk dat ik eruit ben is er weer iets waardoor de twijfel toch weer toeslaat. De gamechanger: Jan Paternotte die dolgraag ministertje wil worden en voor de tweede keer op rij een poging deed om bij verkiezingen de eerste stemmer van Nederland te zijn. Hij was er aan het eind van de avond speciaal voor naar Castricum gereden, met de auto denk ik dan want hij woont in Leiderdorp en het ov houdt er tegen middernacht mee op. Inwoner van Castricum Guus Bosland zei: „Vorig jaar was ik tweede, dit jaar eerste.” Je zag Jan Paternotte balen: weer voor niets met een thermoskan in een strandstoel pontificaal voor het stembureau aan de Stationsweg gaan zitten. Een actie van een B-politicus die het op argumenten aan een talkshowtafel niet redt en denkt dat ludiek zijn het stemvee wellicht een laatste zetje kan geven. Ja, de verkeerde kant op, welke doorgeslagen D66-campaigner verzint dit? Ik vrees hij zelf. Jan Paternotte stak zelf zijn vinger op bij de vergadering over gekke last-minute-ideeën, ik wil wel weer naar Castricum, want dat was twee jaar eerder ook een televisiemoment. Gekke jongen. Beige jas aan, een medewerker mee om alle stemgerechtigde Castricummers achter Paternotte in de rij te praten en om nog een keer een kam door dat kapsel te halen voor als de cameraploegen er dan eindelijk zijn. Een standbeeld voor Guus Bosland dat hij van geen wijken wilde weten. Hij dacht net als de meeste Nederlanders eerst aan zichzelf, en niet aan Paternotte die daar zogenaamd voor onze toekomst poseerde. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/30/de-eerste-stemmer-a4911247</guid>
      <pubDate>Thu, 30 Oct 2025 05:56:56 +0000</pubDate>
    </item>
    <item>
      <title><![CDATA[Gratis vis]]></title>
      <description><![CDATA[<p>Er zijn nu zoveel debatten dat de winnaars me ontgaan. Na SBS, RTL4, NPO, kinderen, boeren en christenen krijgen nu ook de gebiedsdelen een eigen debat met de lijsttrekkers. Wat ik heb meegekregen van ‘Het Debat van het Zuiden’ is dat Jimmy Dijk (SP) Geert Wilders (PVV) vergeleek met Bassie van Bassie &amp; Adriaan. Wilders als Bassie bleef meer hangen dan de plannen van verschillende partijen op het gebied van zorg en wonen. Ik was bij een meet and greet van Geert Wilders bij Food &amp; Drinks De Vliegende Hollander aan de beroemde Volendamse Dijk, zomaar een PVV-straat in een PVV-dorp. Ik was niet de enige: alle media waren er. Je kunt heel veel doen in een campagne, zoals de meeste lijsttrekkers die soms ook alleen met zichzelf campagne voeren, maar je kunt weinig tot niets doen zoals Wilders en dan komt iedereen. Het effect zal hetzelfde zijn. Wat opviel was dat de media zich vooral op de excentriekelingen stortten, zoals een kunstenaar die eerder achter Pim Fortuyn aanliep. Het waren geen zwevende kiezers die naar De Vliegende Hollander waren gekomen, hun mening staat en stond al maanden vast en daar kan of kon geen debat iets aan veranderen, die keken ze dan ook niet. Geert Wilders was gekomen om ze eraan te herinneren dat ze woensdag wel moeten gaan stemmen, in ruil daarvoor trakteerde hij ze op gratis vis en bier. Hij kreeg er oer-Hollandse plaatjes van klederdracht, vissersboten en Nederlandse vlaggen voor terug en dat doet het bewezen goed bij ons kiesvolk. Wij houden veel van ons en de driekleur hoort daar schijnbaar bij. Behalve rechts-extremisten poseren ook Rob Jetten (D66) en Henri Bontenbal (CDA) tegenwoordig graag en veel met een Nederlandse vlag, maar nergens zoveel als in Volendam en omstreken. Geen van de journalisten hoorde iets nieuws in die viswinkel, niemand had vooraf verwacht iets nieuws te horen en toch wilde iedereen erbij zijn om daarna met elkaar te constateren dat ze niets gehoord hadden. Als ze dan toch de PVV-achterban in kaart wilden brengen, dan maar daar want een geoefend visser kon er zoveel quotes vangen als hij maar wilde. Een beeld dat bleef hangen: een Duitse journalist (ZDF) die door de knieën zakte om een vrouw met een bakje gratis kibbeling op schoot een microfoon onder de neus te duwen om haar vervolgens te vragen naar de bekende weg. Ik werd er bijna vrolijk van, Nederlandse journalisten doen beslist niet onder voor hun Europese collega’s. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/27/gratis-vis-a4910775</guid>
      <pubDate>Mon, 27 Oct 2025 05:56:56 +0000</pubDate>
    </item>
    <item>
      <title><![CDATA[Afvallerseiland]]></title>
      <description><![CDATA[<p>Je moet er echt wel iets voor doen om uit de VVD-fractie te worden gezet. Het overkwam Wybren van Haga, iets met huisjesmelken. Als lijsttrekker van zijn eigen partij, Belang voor Nederland BVNL, zijn tijdens deze verkiezingscampagne alle remmen los. Hij hunkert naar de volksgunst met vaak platte populistische opvattingen, maar tegelijkertijd voelt iedereen met meer dan twee hersenscellen ook wel dat hij helemaal niets heeft met gewone mensen. Ja, om ze een product te verkopen. Hij omringt zich met elders uitgerangeerde populisten, slaat populistische taal uit, niet heel gek om te denken dat hij dan ook wel een populist zal zijn. Dieptepunt was zijn verschijnen op het podium op het Malieveld bij die inmiddels beruchte en uit de hand gelopen ‘Els-rechts’-demonstratie, waar hij het tuig dat kwam om te vechten van harte begroette als ‘beschermers’. In Nieuwsuur zag ik hem in een binnenstad op kiezers jagen. Niemand maakte aanstalten om hem te knuffelen, te omhelzen of zelfs maar te herkennen, maar het belette hem niet om mensen achterna te zitten, net zo lang totdat ze een flyer in hun boodschappentas hadden zitten. Het mag natuurlijk, maar de waarom-vragen stapelen zich wel op. Denkt hij echt dat er genoeg mensen op hem gaan stemmen? Is er dan niemand in zijn omgeving eerlijk tegen hem als hij na een dag oververhit campagne-voeren enthousiast thuiskomt? Wat zegt dit over zijn voelsprieten waar hij naar eigen zeggen zo haarfijn aanvoelt wat er allemaal speelt? Om met dat laatste te beginnen: het enige wat hij ruikt is de geparfumeerde geur van het opgeblazen ego. Het is haast niet te bevatten wat de anderen op zijn lijst bezielt. De stelling dat het in het belang van Nederland zou zijn als deze mensen juist niet gekozen worden lijkt me meer dan verdedigbaar. In een programma als Expeditie Robinson hadden ze allang met elkaar op afvallerseiland gezeten, waar ze elkaar dan moeten uitdunnen totdat er maar een van over is. Democratie is prachtig verzonnen, maar nooit bedoeld als een evenement waarop idioten zichzelf en elkaar aanprijzen. De etalage is te groot en er hangen te veel lampen. En natuurlijk: het is maar Wybren van Haga, maar laten we nooit vergeten dat de dorpsgek Wybren van Haga ooit door de ballotage van de VVD kwam. Wie goed kijkt vindt bij bijna elke partij wel een of meerdere Wybren van Haga’s. En erger. Als de democratie al een feest is, dan een familiefeest waarvoor je geschifte achterneef ook is uitgenodigd. Hou hem uit de buurt van je barbecue en de geluidsinstallatie. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/22/afvallerseiland-a4910444</guid>
      <pubDate>Wed, 22 Oct 2025 05:56:57 +0000</pubDate>
    </item>
  </channel>
</rss>
