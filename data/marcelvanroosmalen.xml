<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[
		Dienend, maar weinig dankbaar
	]]></title>
      <description><![CDATA[<p>Voor het tussenhuis is een bushalte, de laatste in Wormer. Even verderop begint de grote lap gras, daar weer achter liggen Jisp en Purmerend. Door de bushalte is er een parkeerprobleem, lang niet zo groot als in de stad, maar toch een parkeerprobleem van een paar honderd meter. Er wordt geklaagd over de afstand tussen de geparkeerde auto’s. De een vindt dat het ‘strakker’ kan, de ander is voor meer ruimte zodat je er makkelijker uit komt. Omdat ik geen rijbewijs heb, ben ik vrijgesteld van deze discussie. Wat wel opvalt, is dat er ’s morgens tegenover het boetiekhotel twee auto’s met Oekraïense kentekens noodgedwongen op de rijweg stoppen, waarna twee koppels van twee personen snel van auto wisselen. Ik zie het tafereel als ik terugfiets van de lagere school. Gisteren zwaaide een buurtbewoner, hij liep met zijn hond. „Zag je het ook?”, vroeg hij. „Een deel wisselt van plek en daarna rijden de wagens alle twee een andere kant op. Volgeladen met kerels. Een naar Purmerend, de ander richting Zaanstad.” Hij dacht zelf dat het werkers zijn die op verschillende plekken wonen. „Maar het kunnen ook spionnen zijn.” Ongevraagd somde hij op wat hij van Oekraïners vond. Harde werkers. Aanpakkers. Mooie auto’s. Weinig sociaal. Je had er verder geen last van. „Het krioelt ervan, ze zijn gewend om opdrachten uit te voeren. Er is genoeg werk hier, ook in het veld.” Als hij een nadeel mocht noemen: „Dienend, maar weinig dankbaar.” Ik vroeg me af hoe je dat kon meten, als man-met-hond op de stoep. Moesten de Oekraïners dan met uitgestoken hand op hem afkomen? Hij: „Nou graag!” Als hij met de vrouw in de camper naar Portugal ging, deden ze dat wel, kon hem niet schelen waar ze stonden, ze gingen altijd eerst op zoek naar ‘locals’. Even informeren naar het weerbericht, dat soort dingen. Andersom had ik ook zo mijn ervaringen. Zo hartelijk zijn de inwoners van Wormer nou ook weer niet. Pas als ze je kennen, beginnen ze een praatje. „Nou ga je weer scheef praten”, zei de man. „We hebben nu toch een praatje? En volgens mij begon ik.” Het was tevens de afronding van ons gesprek, hij wandelde verder. Tegen zijn hond zei hij: „Wij maken met iedereen een praatje, dat vinden wij gezellig.” Over een paar jaar, als de vrede is uitgebroken, zullen de Oekraïners dankbaar herinneringen ophalen aan hun tijd in de Zaanstreek en met elkaar concluderen dat het er wel gezellig was. Vooral in Wormer.</p>]]></description>
      <guid>https://nrc.nl/nieuws/2024/03/27/dienend-maar-weinig-dankbaar-a4194307</guid>
      <pubDate>Wed, 27 Mar 2024 05:56:55 +00:00</pubDate>
    </item>
    <item>
      <title><![CDATA[
		Nieuwe vindingen
	]]></title>
      <description><![CDATA[<p>Mijn broer belde, Leah van Roosmalen was jarig, ze werd zeven. Er viel een vertrouwde stilte. „En verder?”, vroeg ik. „Nou de Boekenweek is weer geen zak aan.” Dat is zijn humor, hij leest alleen luisterboeken. Ik zei dat ik vanwege de Boekenweek in Amersfoort was geweest, dat ik in een zaaltje vragen had beantwoord en toen opeens niet op de naam Joep Schreuder kon komen. Dat ik hem beschreef als ‘die idioot uit Breda, die sportverslaggever’ en dat de mensen toen de namen van allerhande sportverslaggevers uit Breda begonnen te roepen - „Pierre van Hooijdonk!”, „Sjoerd Mossou!!”, „Chris van Nijnatten!!!” – maar dat ‘Joep Schreuder’ me pas op de terugweg te binnenschoot, terwijl ik toch zulke goede anekdotes over hem had. En dat we het in dat zaaltje ook nog over onze vader hadden gehad. Een man begon over een column waarin ik had geschreven hoe mijn vader op station Velp voor het eerst zijn ov-chipkaart uitprobeerde. „Herinner jij je ook dat belachelijke enthousiasme?”, vroeg ik aan mijn broer. Samen schoot ons een nieuwe herinnering te binnen. Ergens begin jaren negentig was er opeens een dreiging, de Provinciehuizen en andere overheidsgebouwen moesten extra bewaakt. Er werden toegangspoortjes in de hal geplaatst, mijn vader kreeg een nieuwe pas, een ponskaart. Hij vertelde er onder het eten over. „Je steekt ’m in de machine en dan gaat het poortje open.” – „En dan?”, hadden we gevraagd. „En dan haal je ’m er weer uit. En dan loop je zo naar binnen.” We konden het niet geloven. Op een woensdagmiddag fietsten mijn broer en ik samen naar het Provinciehuis in Arnhem. De portier belde naar boven, naar de dienst Water. Daar kwam hij. Mijn vader met de nieuwe pas. Erin steken: poortje open. Omdraaien. Teruglopen ging zonder ponskaart. Hij deed het drie keer voor. Mijn broer en ik stonden erbij, ook wij hielden het niet voor mogelijk. Opeens de stem van de portier, door een microfoon: „Meneer van Roosmalen wilt u nu stoppen en weer aan het werk gaan?” Hij ging weer werken, we zagen hem in de lift – nog zo’n wonder – stappen. Tijdens het functioneringsgesprek een half jaar later werd hij op dit incident aangesproken door zijn direct leidinggevende. Er waren er meer geweest zoals hij. Een ambtenaar, zo werd hem verteld, kon maar beter niet te verbaasd of enthousiast zijn over nieuwe vindingen, een ambtenaar voerde uit.</p>]]></description>
      <guid>https://nrc.nl/nieuws/2024/03/24/nieuwe-vindingen-a4194074</guid>
      <pubDate>Sun, 24 Mar 2024 05:56:55 +00:00</pubDate>
    </item>
    <item>
      <title><![CDATA[
		Gewoon AD
	]]></title>
      <description><![CDATA[<p>Politiek journalist Elodie Verweij (AD) kreeg eergisteren Hans Hoogervorst (VVD) aan de telefoon. Hij belde zelf om te zeggen dat hij premierskandidaat is. Dat alleen al zou voor de nodige alarmbellen moeten zorgen, want waarom zou de beoogd opvolger van Mark Rutte zelf de krant bellen? En dan nog het AD? En dan ook nog Elodie Verweij? Het zelfvertrouwen bij Elodie Verweij moet torenhoog zijn, want zij vond het allemaal heel erg normaal. Ze zat in feite al een tijdje te wachten tot de premierskandidaten eens gingen bellen. Zoals dat gaat bij het AD, een krant zonder journalistieke ruggegraat, vonden eind- en hoofdredactie het ook niet meer dan normaal dat Hans Hoogervorst minister-president wordt van dit land. Er werd niet alleen meteen gepubliceerd, de mensen werden via een pushbericht ook nog eens naar het artikel gestuurd. Na publicatie belde Hans Hoogervorst zelf naar het AD om te zeggen dat hij geen journalist van het AD had gesproken. Typerend voor het AD is dat ze in eerste instantie vast bleven houden aan ‘het verhaal’. Ook toen de waarheid ze met emmers pek over de koppen werd gegoten bleven ze achter hun journalist staan. Elodie bleef vasthouden aan haar scoop. Ze verklaarde dat Hoogervorst spijt had gekregen van zijn uitspraken en daarom zei dat hij haar niet had gesproken. Pas toen Hoogervorst liet weten een forensisch onderzoek te willen om aan te tonen dat hij haar niet had gesproken was de krant bereid het bericht in te trekken en excuses aan te bieden. De lezers van de krant die vaker met een bizarre mengeling van feit en fictie komt zullen niet uit hun stoel zijn gevallen, maar vreemd is het wel. Dit vraagt om meer dan een oppervlakkig excuus van hoofdredacteur Rennie Rijpma. Hoe kan dit Rennie? Ik wil een reconstructie van de werkdag van Elodie. Van het moment dat ze door een (AI?) Hans Hoogervorst wordt gebeld, de aankondiging van de scoop tot de totale paniek wanneer Hans Hoogervorst blijft ontkennen dat hij Elodie ooit heeft gesproken. Hier moet de onderste steen boven anders kunnen we het AD nooit meer vertrouwen. Laat het vileine AD Media Podcast onder leiding van de messcherpe Manuel Venderbos hier maar eens de tanden op stukbijten. Laat Angela en Dennis het rot in het eigen karkas maar wegsnijden. De conclusie zal ongetwijfeld zijn dat Elodie verkeerd zat, maar dat ze het wel mocht opschrijven. Uiteindelijk is alles bij het AD vrijheid van meningsuiting. Aanvulling 22/3: In deze column staat dat Hans Hoogervorst de AD-verslaggever belde om te zeggen dat hij premierskandidaat is. Op het moment van schrijven was nog niet duidelijk dat volgens het AD de verslaggever Hoogervorst heeft gebeld.</p>]]></description>
      <guid>https://nrc.nl/nieuws/2024/03/22/gewoon-ad-a4193828</guid>
      <pubDate>Fri, 22 Mar 2024 05:56:56 +00:00</pubDate>
    </item>
    <item>
      <title><![CDATA[
		Noa Vahle verslaat Wijnaldum
	]]></title>
      <description><![CDATA[<p>Op de schaal van Hélène Hendriks scoorde Noa Vahle gisteren een veertien met een interview met Georginio Wijnaldum voor het voetbalpraatprogramma Veronica Offside. Het gesprek ging eigenlijk over zijn terugkeer bij het Nederlands elftal, maar Noa bleef maar drammen over zijn keuze om in Saoedi-Arabië te gaan voetballen. Vriendelijk, innemend, maar ook beslist, een niet te onderschatten kunst. Ik denk dat Georginio bij willekeurig welke andere sportcollega boos was weggelopen. Een paar jaar geleden werd hij door die collega’s nog gezien als een wijs man. Het kan natuurlijk dat Georginio de laatste jaren dommer is geworden, de kans is nog groter dat hij in zijn Liverpooltijd wat te enthousiast op het schild is gehesen. Voetbaljournalisten zijn graag vriendjes met belangrijke spelers. Ze zeggen weleens dat voetballers beter met hun voeten kunnen spreken, dat geldt zeker voor de 2024 versie van Georginio Wijnaldum. Ik parafraseer het maar even: Georginio ging voetballen in de Saoedische Pro League voor het geld, hij wilde niet inleveren vergeleken met zijn salaris bij Paris Saint Germain. Dan blijven er in Europa nul potentiële werkgevers over. In de media hoorde hij ‘wel dingen’ over Saoedi-Arabië, maar de leefomstandigheden daar zijn hem erg meegevallen. Geweldige zin: „Voor mij zijn de levensomstandigheden juist heel goed.” Hij heeft zijn beeld over het land inmiddels bijgesteld. Alle dingen die hem door de media waren voorgespiegeld over schendingen van mensenrechten heeft hij niet gezien. Hij is er ook niet naar op zoek geweest. Als je de mensenrechtenschendingen niet opzoekt is Saoedi-Arabië een prima land. Het enige aparte is dat je er tijdens de ramadan niet op straat mag eten. Dat vond hij een regel waarmee hij kon leven. Hij raadde iedereen aan om zelf naar Saoedi-Arabië te gaan. Alle landen hebben volgens Georginio goede en slechte kanten. Een prima vergelijking vond hij de Toeslagenaffaire. Dat heb je in Saoedi-Arabië dan weer niet. Er wordt toch ook niet gezegd dat je vanwege die affaire niet in de Eredivisie mag voetballen? Nou dan? Conclusie: Voor hem is Saoedi-Arabië een prima land. Daarna die blik, alsof hij een doelpunt had gemaakt. Als hij al gescoord had dan toch in eigen goal, Noa Vahle was zo beleefd om niet te juichen. Haar kracht is dat ze het beiden een goed interview vonden.</p>]]></description>
      <guid>https://nrc.nl/nieuws/2024/03/20/noa-vahle-verslaat-wijnaldum-a4193547</guid>
      <pubDate>Wed, 20 Mar 2024 05:56:56 +00:00</pubDate>
    </item>
    <item>
      <title><![CDATA[
		Chabotteren tot je  niet meer kunt
	]]></title>
      <description><![CDATA[<p>De Chabotten – papa, mama, vier zoons en een overleden hond – we kennen ze inmiddels allemaal, hebben dit jaar het Boekenweekgeschenk geschreven. Met elkaar. Een moeilijk parcours dat je met een feesthoed op dient af te leggen. Ik heb wel een beetje een idee hoe dit is ontstaan. In de ene hand de eer, in de andere het compromis, doen we er in plaats van een essay nog een dichtbundel voor Bart bij, zoiets. Het schrijven leek me nog niet het moeilijkste. Nee dan nadert het en opeens komt het als een sneeuwbal over je heen en dan smeren ze ‘je alles’ dusdanig in ieders gezicht dat het voor de feestweek begonnen is voor sommigen al te veel is. Familie Meiland geen bezwaar, maar de Chabotten mogen van Nederland niet aardig zijn over elkaar. En vooral geen ‘papa’ en ‘mama’ zeggen. Vrijdagavond trof ik ze bij de opnames van Sophie &amp; Jeroen, ze hadden er toen al verschillende mediaoptredens, wat zure recensies en een diner in de Stadsschouwburg opzitten. Ze waren allemaal aardig, voorkomend en beleefd. De zonen zagen eruit als paaseieren. Eentje in een toga, een glimmende pyjama, overal slierten goud, papa en mama feestelijk, maar niet overtrokken. Het gezamenlijke boek en de goede onderlinge verhoudingen werden weer besproken. Een zin bleef hangen: „Iedereen is welkom, je komt er alleen niet in.” Toen ze klaar waren mocht de rest, allemaal schrijvers die last hebben of hadden van hun familie. Tijdens de eindtune stonden de Chabotten al als eerste op de rode loper werk en gezin toe te lichten. Ik ben fan van Bart Chabot. Zijn biografie van Herman Brood is onovertroffen, net als het autobiografische Mijn vaders hand. En nu zit hij met zijn hele privé in deze mallemolen. Zelf ingestapt, door blijven draaien tot je misselijk bent. Papa en mama samen in zo’n vliegtuigje, woest trekkend aan een speelgoedstuur. De zonen erachter op paardjes, hond Bril hoeft het succes niet meer mee te maken. Geen idee hoe ze hieruit komen, hoe dit stopt, of het stopt, ze zullen door moeten Chabotteren tot ze niet meer kunnen Ik hoop dat ze samen nog een boek schrijven, een lange reportage over deze week, over dit sociologische experiment waarin ze met elkaar van studio naar zaal worden gesleept en maar warme herinneringen moeten blijven ophalen tot ze niet meer kunnen. Zes versies graag. Ik wil alles lezen.</p>]]></description>
      <guid>https://nrc.nl/nieuws/2024/03/18/chabotteren-tot-je-niet-meer-kunt-a4193335</guid>
      <pubDate>Mon, 18 Mar 2024 05:56:56 +00:00</pubDate>
    </item>
    <item>
      <title><![CDATA[
		Natuurlijk is Frans Timmermans een Swiftie
	]]></title>
      <description><![CDATA[<p>Frans Timmermans, de leider van GroenLinks-PvdA, liet op TikTok weten dat hij sinds kort ook ‘Swiftie’ is, fan dus van zangeres Taylor Swift. Het komt niet vaak voor dat een hardcore fan van Bruce Springsteen ook fan is van Taylor Swift (en Joost Klein), maar dat is Frans. Hij is ook fan van Roda JC en AS Roma. Frans is fan van alles wat hem raakt, of van wat hij denkt dat populair is. Behalve van Geert Wilders dan. Je hebt bij Frans Timmermans nooit het idee dat hij zijn hart laat spreken, zelfs niet als hij het er bij zegt. We hebben hem sinds zijn terugkeer uit Brussel op televisie zien janken over het klimaat, emotioneel zien fulmineren op de verkiezingsavond en hij heeft zijn eenvoudige afkomst meer dan uitgebreid behandeld. Beide ouders waren kinderen van echte mijnwerkers, iets waarbij de gewone jeugd van de vorige PvdA-lijsttrekker totaal verbleekt. Lilianne Ploumen was dochter van een melkboer, Frans Timmermans kwam er pas op latere leeftijd achter wat melk was. Laat hem dit verhaal nog verder uitmelken, dit wezenloze gedweep met jongere generaties komt natuurlijk over. De stiekeme hoop is dat hij uitgroeit tot een populaire opa, niet op inhoud zoals Bernie Sanders in de Verenigde Staten, maar als een beredeneerd compromis met af en toe een gekke uitschieter. Van de nieuwe fusiepartij GroenLinks-PvdA kun je veel vinden, maar ze hebben in ieder geval wel een leider die bij de tijd is. En die door wil. Hij wil op inhoud de strijd aan met ‘extreemrechts’ en laat op de dag dat Geert Wilders de krantenkoppen weer eens kaapt, omdat-ie van NSC, VVD en BBB geen minister-president mag worden, weten dat hij een ‘Swiftie’ is. Dat zal een opluchting zijn geweest in veel huiskamers in de arbeiderswijken. Dat horen ze daar graag. Frans Timmermans is een ‘Swiftie’, hij begrijpt ons wel! Laat de strategen van GroenLinks-PvdA doorgaan op deze ingeslagen weg. Houd maar iedere dag een microfoon onder die baard, laat hem maar leeglopen over zijn hobby’s, voorkeuren, popmuziek, sport en al het andere wat er omgaat in dat hoofd. Misschien een keer een recept? Ga in godsnaam door met het posten van filmpjes, wie weet slaat het aan. Alles beter dan dat hij het over de inhoud heeft, over waar GroenLinks-PvdA nu eigenlijk voor staat, of ze er al uit zijn met elkaar wat wel en wat niet antisemitisch is, want dat is niet om aan te horen. Frans Timmermans is een ‘Swiftie’, meer kunnen we op dit moment niet van hem vragen.</p>]]></description>
      <guid>https://nrc.nl/nieuws/2024/03/15/natuurlijk-is-frans-timmermans-een-swiftie-a4193136</guid>
      <pubDate>Fri, 15 Mar 2024 05:56:56 +00:00</pubDate>
    </item>
    <item>
      <title><![CDATA[
		Begrijpelijk
	]]></title>
      <description><![CDATA[<p>Ik werd door een online tijdschrift gebeld over het boekenweekthema. ‘Bij ons in de familie.’ Wat vond ik ervan? Ik schreef tenslotte vaak over mijn kinderen, Lucie van Roosmalen (8), Leah van Roosmalen (6) en Frida van Roosmalen (2). „Vinden ze dat wel leuk? Is het niet heel confronterend voor ze?” Ik zei dat ik de vraag vaker had gekregen, de vorige ombudsman had er zelfs een keer over gebeld, maar dat ik me niet kon voorstellen dat ze er nu of later last van zouden krijgen. Het feit dat ze mijn kinderen zijn was algemeen bekend. „En uw ouders?” Ik antwoordde dat ze beiden waren overleden, de journalist putte zich uit in excuses. „Genade”, zei hij uiteindelijk. En daarna: „Als u dit gebruikt, wilt u mij dan anonimiseren?” Het interview ging verder. „Hadden mijn ouders hun kleinkinderen gekend?” Ik zei dat ik mijn moeder het graf had ingeschreven, dat ze dat niet altijd prettig vond, maar dat ze het andersom juist prettig vond als ik over mijn kinderen schreef. Een citaat van haar: „Fijn jongen, dan hoef ik niet te bellen. De oudste kan tellen, lees ik. Fijn.” De journalist kon niet geloven dat een moeder en oma zoiets zou hebben gezegd. „Ze was toen al wel een beetje dement”, zei ik. Weer uitputtende excuses. Weer een keer ‘genade’. Het interview werd nu minder persoonlijk. Wat had al dat geschrijf, schijnbaar ook over mijn moeder, me gebracht? Had ik broers en zussen? Of waren die ook al overleden? „Wat vinden zij van al dat geschrijf?” Ik zei dat ze het weleens moeilijk vonden dat mijn beschrijvingen waren verworden tot ‘de dominante herinnering’. „Als je de namen van mijn ouders googelt kom je alleen maar stukken van mij tegen. Voor de rest niets.” De journalist: „Maar waarom zou je dat doen? Waarom zou je hun namen googelen?” Hij bood direct na de vraag weer zijn excuses aan. „Stomme vraag weer.” Hij ging zich inlezen, twee dagen later belde hij terug. Het artikel werd niet gepubliceerd, hij dacht dat ik dat misschien een prettig idee vond. Verder wenste hij me een prettige Boekenweek, zoals hij het zei leek het net alsof we dat in gezinsverband groots vieren. „We doen er verder weinig aan”, zei ik. „Begrijpelijk”, antwoordde hij, even later bood hij weer zijn excuses aan, hij had geen idee waarom hij ‘begrijpelijk’ had gezegd.</p>]]></description>
      <guid>https://nrc.nl/nieuws/2024/03/13/begrijpelijk-a4192862</guid>
      <pubDate>Wed, 13 Mar 2024 05:56:57 +00:00</pubDate>
    </item>
    <item>
      <title><![CDATA[
		Drie valpartijen
	]]></title>
      <description><![CDATA[<p>Er kwam een vriendin van Lucie van Roosmalen (8) spelen, ik coördineerde. Tijdens ‘het spel’ wie het snelst dozen met boeken in en uit de schuur bij het tijdelijke verblijf (we zitten in een eeuwigdurende verhuizing/verbouwing) kon sleuren kwam de vriendin ten val. Ze werd door Lucie van Roosmalen naar binnen gesleept en verpleegd. Toen dat niet hielp werd ik er bij geroepen. Ik constateerde een bijna onzichtbare schaafwond, van dat consult werd niemand blij. De vriendin begon nog harder te huilen en Lucie van Roosmalen vond dat ik de verwonding serieuzer moest nemen. Ik plakte de grootste pleister die we hadden op de bijna onzichtbare schaafwond, maar moest toch de moeder bellen. „Ik ben gewond”, piepte het meisje. De moeder kwam haar dochter halen en zei een dag later op het schoolplein dat de wond inmiddels was genezen. Zaterdag kwam Leah van Roosmalen (6) na een etentje bij het onvolprezen Syrische restaurant ‘Maak met smaak!’ aan de Dorpsstraat ten val op de stoep. Ze had zich zo krachtig rond een lantaarnpaal geslingerd dat ze met een boog uit de bocht vloog. Resultaat: een vleeswond die door haar maillot heen te zien was. Lucie van Roosmalen constateerde meteen dat het veel erger was dan bij haar vriendin. Eva Hoeke ging terug naar binnen bij het restaurant, ze hadden er geen pleisters maar wel stukken Syrisch brood. Dat hielp na honderd meter ook tegen de pijn. Gisteren bezochten we de open dag van een biologische boer in buurt. Net toen ik met hem in een oeverloze discussie verzandde, het vuur ging nogal branden nadat ik vroeg waarom hij nog steeds twee omgedraaide Nederlandse vlaggen voor zijn boerderij had staan, struikelde Lucie van Roosmalen voor onze ogen over haar eigen voeten op het grind. Het bloed droop tot over haar schoen. „Dat krijg je van grind”, zei de boer, die op en rond de boerderij veel erger had gezien, maar in onze kleine groep is ‘een wond met druipbloed’ het ergste. In de auto terug hield Lucie van Roosmalen om de zoveel seconden de zakdoek omhoog waarop steeds meer bloedvlekken te zien waren. Ze prees zichzelf dat ze niet huilde, zoals haar vriendin en haar twee zussen. Tussen twee pijnscheuten door kwam ze tot de kern: „Als ik een bloedende wond heb leef ik gewoon door. Ik denk dat ik het meest op papa lijk.”</p>]]></description>
      <guid>https://nrc.nl/nieuws/2024/03/10/drie-valpartijen-a4192598</guid>
      <pubDate>Sun, 10 Mar 2024 05:56:57 +00:00</pubDate>
    </item>
    <item>
      <title><![CDATA[
		Het Deense model
	]]></title>
      <description><![CDATA[<p>Gisteren stond er weer eens een stuk in de krant over hoe Denen omgaan met hun kinderen. Heel anders dan bij ons! In Kopenhagen staan kinderwagens met baby’s op de stoep, terwijl hun ouders in café of winkel hangen. Het verhaal bracht me terug naar een vorige relatie met een creatieve vrouw. Ze ging destijds bijna ten onder aan het opzetten van een kinderopvang naar Deens model. Iedere avond had ze het over hoe de Denen met kinderen omgaan. Haar finest moment was de dag dat ze met een graafmachientje op een braakliggend stuk land in de buurt van Amsterdam 25 diepe gaten mocht graven. De gaten werden gevuld met stro en nep-dierenhuiden. De bedoeling was om baby’s en peuters in te graven zodat ze voeling met de aarde hadden. Ik was inmiddels dermate monddood gemaakt, mensen die pedagogiek hebben gestudeerd dulden geen tegenspraak van leken, dat ik er niks van zei. Wel vroeg ik me af waarom je je kind nog naar een opvang zou brengen als je zelf ook een tuin hebt waar er wel 25 inpassen. Een leuke bijkomstigheid was dat de gaten van bovenaf samen een bloem leken te zijn. En zo waren er meer dingen verzonnen. Het was qua zijn, voelen en proeven helemaal Deens en de medewerksters die ze had aangenomen waren ook helemaal Deens. De kinderopvang is nooit geworden wat het geweest zou moeten zijn. Nog voor de opening werd de locatie overgenomen door een grote keten. De voor kinderen bedoelde gaten werden gevuld met planten, hetgeen tot een onwerkbare situatie leidde. Er vloeiden dikke Deense tranen, ze trokken met elkaar de conclusie dat Nederland geen Denemarken is. Het gaat hier nooit gebeuren dat we onze baby’s aan de straat zetten en het draagvlak voor holletjes in de grond is ook niet groot. Ze woont inmiddels in een zelfgebouwd huis op een plek in Nederland waar dat mag. We gingen er een keer op bezoek. Ik was onder de indruk van de riolering die ze samen met hun buren aanlegden en van de andere vrijheidslievende bewoners van deze oase. Ze gaf me een rondleiding door de blubber en ik constateerde met haar dat er daar voldoende ruimte was om een hol te graven voor haar kind. Jammer dat hij inmiddels geen baby, dreumes of peuter meer was. Want dat is dan wel een nadeel van het Deense model: het kind vindt het maar tot op een bepaalde leeftijd leuk, daarna is de koek ook echt op.</p>]]></description>
      <guid>https://nrc.nl/nieuws/2024/03/07/het-deense-model-a4192383</guid>
      <pubDate>Thu, 7 Mar 2024 05:56:57 +00:00</pubDate>
    </item>
    <item>
      <title><![CDATA[
		Een soortement  van hobby
	]]></title>
      <description><![CDATA[<p>Jozef, onze kater, maakt sinds we in een tussenhuis zitten lange tochten door het dorp. Waarschijnlijk naar Zandweg 17, het oude huis. Even kijken hoe het daar is. Soms, als hij te lang weg is, lopen we de straat op en roepen we zijn naam. We kunnen niet zonder hem. „Is-tie wel gecastreerd?”, vroeg een van onze tijdelijke overburen, een boer, toen hij me hoorde roepen. „Anders is-tie geil.” Ik wist niet zeker of het zo was. Zo niet dan wilde de tijdelijke overbuurman hem wel helpen. „Ik pak hem wel een keer, stop hem in een jute zak, dan ga ik er op zitten, sneetje met een scherp mesje en dan druk ik het er zo uit. En bloeden doet het niet, want er zitten daar geen aders.” Ik moet hem verbaasd hebben aangekeken. „Al duizenden keren gedaan. Op het aanrecht. Ik vraag er vijf euro voor. Goedkoper dan de dierendokter. En ik vind het leuk, het is een soortement van hobby.” Ik vroeg niet door, maar kreeg het toch. „Varkens heb ik gedaan, honden ook. Bokken. Het principe is hetzelfde. Je drukt ze er zo uit. Met verdoving kan ook, dan sla ik ze met een stuk hout op de kop.” „Bij Jozef hoeft het niet”, zei ik voor de zekerheid, want voor je weet wordt je dier uit goedertierenheid door de overburen neergeknuppeld. ‘Jammer”, zei de man, „ik had het graag gedaan. Had je nog korting gekregen ook.” „Doe je ook mensen?”, vroeg ik. Hij moest even nadenken. „Wel bevallingen”, zei hij. „Ik heb het kind van mijn zus gehaald. In de stal. Als je het hoofdje ziet moet je eraan trekken. En als dat niet meegeeft gebruik je een tang. Dat spreekt zich rond. De dokter is er toch nooit. Ze zijn tot nu toe allemaal gelukt.” Ik moet hem vreemd hebben aangekeken, het verklaarde veel, maar niet alles. Hij begon keihard te lachen om zijn eigen humor. „Ik doe toch geen bevallingen, idioot. Dat doe ik toch niet. Hahaha, ik doe toch geen bevallingen. Dat geloven ze alleen in de stad. Ik doe alleen castraties.” Daar kwam Jozef aan. Hij zakte door zijn knieën. Het dier liep in zijn armen, hij pakte Jozef vast, draaide ’m om en zette hem weer op de grond. „Die heb ik al gedaan.”</p>]]></description>
      <guid>https://nrc.nl/nieuws/2024/03/05/een-soortement-van-hobby-a4192149</guid>
      <pubDate>Tue, 5 Mar 2024 05:56:57 +00:00</pubDate>
    </item>
  </channel>
</rss>
