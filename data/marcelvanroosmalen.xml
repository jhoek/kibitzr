<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Naar het noorden]]></title>
      <description><![CDATA[<p>De vriendin vertrok naar het noorden voor een interview, ze bleef slapen in een tot hotel verbouwde abdij in of bij Dokkum. Tot op het laatst kreeg ik opdrachten.  De biobak buiten zetten, Frida van Roosmalen (0) driemaal daags een fles, twee fruithapjes en haar mee laten eten met de gezonde maaltijd die ik voor Lucie van Roosmalen (6) en Leah van Roosmalen (5) zou bereiden. Iets met kip en groenten, met de nadruk op groenten. Niet te veel televisie, geen troep maken, afwasmachine uit- en inruimen, een was draaien, extra dekentje in het wiegje, babyvoedsel en fruit halen. Het laatste wat ik hoorde na het emotionele afscheid was een flard uit het autoraam: „Melk is ook bijna op.” Tussen alles door zou ik gewoon doorgaan met mijn werkzaamheden. Ik wist dat ik ging falen. Ik moest denken aan de deeltijdopleiding journalistiek in Tilburg waar docent Harry ons hele denken voor de rest van ons leven terugbracht tot ‘wie?, waar?, wanneer?, hoe? en waarom?’  Hoe erg ik mijn best ook zou doen, er kwam een moment dat iemand of iets mijn zorgvuldig opgebouwde kaartenhuis ineen zou doen storten. De aftrap was indrukwekkend, ik verbaasde mezelf hoe ik zoveel ballen tegelijkertijd in de lucht hield. Hoogtepunt qua multitasking was toen ik me in de supermarkt met drie verwilderde dochters om me heen door een kort radio-interview sloeg.  Ze probeerden me te helpen, gaven de katten te veel voer, gooiden een glas melk over mijn laptop, deden boeken in de afwasmachine, poepten toiletten en luiers vol en schreven de woordjes die ze op school geleerd hadden met een watervaste stift op de ramen.  Ik schreef columns, nam een podcast op en probeerde mijn belastingaangifte af te ronden, allemaal zaken die geen uitstel duldden.  Natuurlijk werd er af en toe gevochten, geslagen, gehuild en met speelgoed op elkaar ingeslagen, zoals in ieder gezin waarvan een van de ouders een nachtje van huis is. Ik zou pannekoeken bakken, tot voor kort hun lievelingseten. Met woedetranen in haar ogen zei Lucie van Roosmalen dat ik niet goed had opgelet omdat het sinds kort broodje knakworst is. Toen het beslag klaar was, ging de deurbel. Ze kwamen het braaf zeggen. „Papa, er staat een boswachter voor de deur.” Het was een van de boa’s die ons dorp veilig houden, hij vroeg zich af waarom er ‘help’ op een van de ramen stond. Ik zei dat de moeder een nacht van huis was, hij begreep het wel. In de keuken hadden ze elkaar ondertussen ingesmeerd met pannekoekenbeslag, gelukkig likten onze poezen alles op. We aten toch nog knakworst, iedereen blij.</p>]]></description>
      <guid>https://www.nrc.nl/nieuws/2022/04/06/naar-het-noorden-a4107506</guid>
      <pubDate>Wed, 6 Apr 2022 00:00:00 +00:00</pubDate>
    </item>
    <item>
      <title><![CDATA[Ongezond]]></title>
      <description><![CDATA[<p>In korte tijd twee keer bij de FEBO-drive-in op het industrieterrein bij Wormer gegeten. De eerste keer was bedoeld als uitje, ik reed Lucie van Roosmalen (6) en Leah van Roosmalen (5) met de bakfiets bewust richting het vierkant op de parkeerplaats. Ze hadden nog nooit iets ongezonds gegeten, daar wordt bij ons streng op toegezien. Ik benoemde het voor de zekerheid. „Wat we nu gaan doen, is ongezond”, zei ik. „Het is een uitzondering, eens maar nooit weer.” Het personeelstekort in de horeca voel je het eerst op de plekken waar ze het slechtst betalen. De puber die ons moest helpen zei eerlijk dat hij nog nooit een milkshake had gemaakt, hij wist ook niet hoelang een frikandel en friet in het vet moesten. De pubers om hem heen waren druk met het luik, waardoor een sliert ongeduldige automobilisten van voedsel werd voorzien. Mijn dochters aten voor het eerst in lange tijd alles op. Leah van Roosmalen verzuchtte dat ze vaker ongezond wilde eten. Een week later waren we er weer, dit keer per toeval omdat het all-you-can-eat-restaurant boven de kringloopwinkel overvol was. We hadden niet gereserveerd en de bedrijfsleider joeg de bezoekers eigenhandig naar de FEBO. De Zaanstreek was een lastig gebied. „Er zitten er hier relatief veel die het hele bedrag eruit willen en kunnen eten. Vandaag hebben we een paar hele moeilijke groepen. Voetbalelftallen.” Wij noodgedwongen weer naar de FEBO. De kinderen vertelden de vriendin hoe leuk en lekker ze ongezond eten vinden. Ze keek ervan op. De bedrijfsleider, een bodybuilder, herkende me nog omdat Leah van Roosmalen bij het vorige bezoek zo lief de ruiten had gezeemd met een servet en bananenmilkshake.  Hij stond er alleen voor, de vier uitzendstudenten om hem heen konden ‘niets’, de puber van de vorige keer wist nog steeds niet hoe het milkshakeapparaat werkte. Mijn dochters troonden hun moeder mee naar de krukken aan het raam, die konden ronddraaien.  „Hier zitten we altijd.” Ze keek weer op. Het duurde heel lang tot de bestelling – vier friet met mayonaise – er was. Het dienblad werd door een van de uitzendkrachten geruisloos op de bank naast de krukken gezet, we merkten het pas toen ik er met Frida van Roosmalen (0) in mijn armen op ging zitten.  Niemand keek ervan op, het gebeurde vaker. Opnieuw besteld, weer een kwartier gewacht, snel alles naar binnen gepropt. Uitgeput verlieten we de zaak. Ik denk voor het laatst.</p>]]></description>
      <guid>https://www.nrc.nl/nieuws/2022/04/01/ongezond-a4105972</guid>
      <pubDate>Fri, 1 Apr 2022 00:00:00 +00:00</pubDate>
    </item>
    <item>
      <title><![CDATA[Qatar]]></title>
      <description><![CDATA[<p>Freek de Jonge overhandigde in het Olympisch Stadion twintigduizend handtekeningen aan Marianne van Leeuwen van de KNVB. Bijgaande tekst: „Wij willen dat de KNVB zich uitspreekt voor verplaatsing van het WK in Qatar.” Goed natuurlijk, maar een petitie aanbieden aan de KNVB is net zo kansloos als water naar de zee dragen. De Koninklijke Nederlandse Voetbal Bond onderscheidt zich qua organisatie in niets van de harmonie of de biljartvereniging in het buurthuis. Het complex in Zeist is misschien wat groter, de gebouwen indrukwekkender en Marianne van Leeuwen mag het dan als eerste vrouw geschopt hebben tot directeur betaald voetbal, het blijft Liesje in Blauwebessenland. Al waren er een miljoen handtekeningen opgehaald: het Nederlands elftal gaat gewoon naar Qatar, net als de meeste sportjournalisten natuurlijk. Marianne van Leeuwen nam de petitie in ontvangst en draaide daarna alles om. De KNVB gaat juist wel naar het WK, de laatste signalen in Zeist zijn juist dat er beweging en impact is op het gebied van arbeidsomstandigheden en mensenrechten. „Een boycot zou juist tegengesteld werken en zelfs schadelijk zijn voor de arbeidsmigranten die hun werk kwijt zouden raken, terwijl we hen juist zouden moeten steunen.” Ze vergat nog te zeggen dat die 6.500 omgekomen arbeiders anders voor niets zouden zijn gestorven. Gijs de Jong, de secretaris-generaal van de KNVB, aan wie normaal gesproken petities tegen het WK in Qatar worden overhandigd had het niet beter kunnen zeggen. Ook hij ziet na meerdere studiereizen waarin hij ook sprak met ‘arbeiders’ licht aan het eind van de tunnel. We zijn er natuurlijk nog lang niet, maar uiteindelijk wordt het allemaal beter en laten we niet vergeten dat het er in andere Golfstaten nog beroerder aan toe gaat dan in Qatar. En in Dubai liggen we allemaal wel zonder schuldgevoel aan het strand. De liefhebbers van het menselijk tekort gaan de komende maanden nog veel plezier beleven aan de KNVB, zelf heb ik een lichte voorkeur voor het gespartel van Gijs de Jong. Typisch KNVB om zomaar een verkeersregelaar van een rotonde in een verkeerstoren in Schiphol te zetten. Weet hij veel wat er allemaal aan komt vliegen, hij doet al zwaaiend zijn stinkende best om alles te laten landen. Gijs de Jong is een marketeer die elke keer als het voetbal de maatschappij raakt automatisch domme dingen begint uit te kramen. Dat begon al in de lange aanloop naar dat door corona vervloekte EK van 2020 dat uiteindelijk in 2021 zou worden gespeeld. Toen een journalist opmerkte dat er in de stadions maar weinig kaarten beschikbaar zouden zijn voor echte supporters merkte hij op dat die op straat, in speciale zones, een feestje mochten bouwen.</p>]]></description>
      <guid>https://www.nrc.nl/nieuws/2022/03/29/qatar-a4105676</guid>
      <pubDate>Tue, 29 Mar 2022 00:00:00 +00:00</pubDate>
    </item>
    <item>
      <title><![CDATA[Prachtige zonnepanelen]]></title>
      <description><![CDATA[<p>In een uitzending van EenVandaag kwam een man aan het woord die zijn woning zo energiezuinig had gemaakt dat zijn energierekening extreem laag was. Hij kocht zijn energie per uur en hield vanachter de laptop de hele dag tarieven en weerberichten in de gaten. Zelfs zijn elektrische auto werd in het spel betrokken, die functioneerde op sommige momenten als een enorme batterij waarmee hij zijn huishouden draaiende kon houden. Hij poseerde trots met zijn energierekening in zijn achtertuin voor een lijn met wasgoed. Het zal wel komen omdat ik in een dorp woon waar minimaal twee wethouders dagelijks via twitter delen hoeveel energie hun zonnepanelen nu weer hebben opgewekt, maar ik hoop toch niet dat we niet allemaal zo worden. Prima om het huis te isoleren, het verbruik een beetje in de gaten te houden, maar van dat trotse ‘kijk eens, hoeveel ik nu weer heb opgewekt’ word ik moe. Na het energiezuinige verjaardagsfeest van Leah van Roosmalen (5) zat ik opeens in mijn tuin met een vader van school. Nadat we de oorlog in Oekraïne, het lesprogramma op school van onze dochters en de voetbalcompetitie hadden doorgenomen ging helemaal aan het eind van ons grasveldje staan om met de hand boven de ogen te constateren dat we geen zonnepanelen hebben.  „Dat is gek.” Energie was zijn hobby, hij was ook vrijwilliger die langs huizen ging om mensen te overtuigen om zonnepanelen te nemen.   „Ik vind zonnepanelen lelijk”, zei ik.  Hij werd ‘erg onrustig’ van dat argument, ik kreeg bijna de indruk dat ik hem persoonlijk had beledigd.  „Zonnepanelen zijn wel mooi”, zei hij een paar slokken bier later. „Het is de beste uitvinding na het wiel.” Ja, dan heb je me. „Je hebt gelijk”, zei ik, „geen idee wat me bezielde om zoiets te zeggen, zonnepanelen zijn prachtig.” Een week later werd ik ’s avonds om half elf gebeld door een bedrijf uit Alkmaar, ze belden dagelijks met mensen uit de gemeente Wormerveer om ze te wijzen op de stijgende energietarieven en op subsidies op zonnepanelen die ze op het dak konden komen monteren. Ik zei dat ik vooralsnog geen interesse had. „Dat is niet wat hier staat”, zei de man die ergens iets vanaf las, „hier staat dat u enthousiast bent geweest tegen een kwartiermaker.” Ik vroeg of het een grap was. „Zonnepanelen zijn niet iets om over te lachen.”</p>]]></description>
      <guid>https://www.nrc.nl/nieuws/2022/03/28/prachtige-zonnepanelen-a4105427</guid>
      <pubDate>Mon, 28 Mar 2022 00:00:00 +00:00</pubDate>
    </item>
    <item>
      <title><![CDATA[Rob de Wijk vecht zijn eigen oorlogen]]></title>
      <description><![CDATA[<p>Defensiespecialist Rob de Wijk heeft momentum, de oorlog in Oekraïne is zijn oorlog. Hij is als een eenmansleger dat na jaren van training goed voorbereid de strijd aangaat. Geen idee hoe hij er geestelijk voor stond toen het vechten begon, ook defensiespecialisten kunnen geen oorlog plannen, maar hij is overal om, soms met zichtbare tegenzin, zijn licht te laten schijnen op de toestand in Oekraïne en hoe wij daar als Nederland, het Westen, NAVO en EU op zouden moeten reageren. Rob waarschuwt tegen roekeloos handelen, legt oeverloos uit hoe slecht we er zelf militair voor staan en doorspekt zijn betogen met zoveel mogelijk feiten. Er zijn nogal wat mensen die niet vrolijk worden van Rob, ik ook niet, maar ik wil op deze plaats toch een lans voor hem breken. Rob de Wijk doet dit ook niet voor de lol: als er iemand meelijdt met deze oorlog is het Rob de Wijk. Iedere dag zakken zijn wallen mee met de ellende die hij beroepshalve absorbeert.  Ondertussen vecht hij in de talkshows zijn eigen oorlogen tegen de heersende publieke opinie uit, die toch steeds meer opschuift naar ‘De Russen zijn zwakker dan gedacht, laten we ze pakken’. Woensdagavond stond hij in de loopgraven van  Op1  tegenover ex-profvoetballer Evgeniy Levchenko (FC Groningen, Vitesse, Sparta, Willem II) die hem persoonlijk leek te verwijten dat de NAVO Rusland nog niet de totale oorlog heeft verklaard. De feiten van Rob werden bestreden met nauwelijks ingehouden woede en emotie.  Aan de zijde van Levchenko streed oud-directeur Pieter Cobelens van de Militaire Inlichtingen- en Veiligheidsdienst (MIVD), die steeds vaker opduikt aan de praattafels en van wie ik stiekem hoopte dat het een typetje is. Ik heb het Nederlandse leger niet hoog zitten, ik was en ben verbaasd dat we aan spionage en contraspionage doen – maar goed, je zou ook de stelling kunnen verdedigen dat Pieter Cobelens het zaakje dus goed verborgen heeft gehouden. Pieter Cobelens is in alles goed gecast, als hij acteur was zou hij het met zijn rechttoe-rechtaan-proza ook prima doen als boze trainer van de voetbalclub, leider van een criminele organisatie of directeur van een fabriek.  We moesten Rusland maar eens laten voelen hoe wij over de zaak dachten, een koekje van eigen deeg geven, niet bang in een hoekje kruipen, maar juist vol erop. En daartegenover zat dus Rob de Wijk, met z’n kennis en doemscenario’s en de mededeling dat ‘we’ niet zo gek veel kunnen, dat alles wat we doen, gedoemd is om te mislukken.  Half Twitter schold hem uit voor ‘laf’, maar het was natuurlijk ‘dapper’.</p>]]></description>
      <guid>https://www.nrc.nl/nieuws/2022/03/25/rob-de-wijk-a4104908</guid>
      <pubDate>Fri, 25 Mar 2022 00:00:00 +00:00</pubDate>
    </item>
    <item>
      <title><![CDATA[Consequenties]]></title>
      <description><![CDATA[<p>We waren in La Curiosa, de nieuwe kringloopwinkel in het centrum van Wormer. Het is een van de weinige attracties in het dorp, dus ik ben er, zeker op de dagen dat ik er de hele dag voor mijn kinderen ben, relatief vaak te vinden. De verkoopsters behandelen me als een verre vriend, mijn dochters krijgen er vaak snoep.  We dwaalden rond, ik twijfelde over de aanschaf van het spel  Valkuil , wat ik nog kende uit mijn jeugd. Ik speelde het vaak met mijn vader, ik heb er goede herinneringen aan. Je moet om beurten  aan een schuifje trekken, degene die als laatste een knikker op het speelbord heeft liggen heeft gewonnen.  Achter me het geluid van een dorpsbewoner die aandacht nodig heeft. Eerst gegnuif, daarna een nadrukkelijke kuch. Een man stelde zich voor als bewoner van een seniorenappartement boven de school naast ons huis. Vanaf zijn dakterras had hij een fantastisch uitzicht op onze tuin. „Wat maken jullie er een troep van. Ik zou het betegelen of volstorten met beton. Dat is voor de kinderen toch ook veel leuker?” Hij stak zijn grote hoofd helemaal in de kinderwagen. Frida van Roosmalen (0) reageert nooit goed op een vreemd hoofd dat vanuit het niets op haar afkomt. Gekrijs. „Het komt doordat ik misschien een beetje op Vladimir Poetin lijk”, zei de man. „Dat krijg ik de laatste tijd vaker te horen.” Ik had de link nog niet gelegd, maar toen ik hem beter bekeek zag ik een vage gelijkenis. En hij had natuurlijk ook de neiging om zich met het grondgebied van de buren te bemoeien.  De man ging er nu echt voor staan om met mij de prangende actualiteit door te nemen. Hij zag ook parallellen tussen Vladimir Poetin en Adolf Hitler. „Eerst het Sudetenland, toen in 1939 Polen, daarna waren wij aan de beurt...” Ik wist het. Lucie van Roosmalen (6) kwam met een stenen olifantje in haar hand naar me toe.  „Mogen we die? Alsjeblieft…” Het mocht. De man ging door. „Hitler gooide Rotterdam plat, dat doet Poetin straks ook met Lviv. Een kleine kernbom, daar hebben we hier ook last van hoor. Luistert u weleens naar Rob de Wijk? Die is ook zeer somber. Zeer somber.” „Meneer”, zei ik, „ik ben hier met mijn kinderen, ze hebben al mijn aandacht en liefde nodig.” De man was zichtbaar teleurgesteld. „Ik hou er niet van om onderbroken te worden.” Ik liep naar de kassa, mijn dochters als brave gansjes achter me aan. Dit ging consequenties hebben, dat voelden we.</p>]]></description>
      <guid>https://www.nrc.nl/nieuws/2022/03/23/consequenties-a4103898</guid>
      <pubDate>Wed, 23 Mar 2022 00:00:00 +00:00</pubDate>
    </item>
    <item>
      <title><![CDATA[Huilie-huilie]]></title>
      <description><![CDATA[<p>Zaterdagavond stond ik in Utrecht na afloop van de theatervoorstelling waarmee ik met Gijs Groenteman zo prettig door het land trek opeens in contact met een online vijand. Groenteman moest even een sigaret roken op een of ander balkon, de adjunct-schouwburgdirecteur was een bakje Japanse nootjes halen, een bezoeker die aanbood om onze voorstelling een volgende keer vast te leggen met zijn VHS-camera had ik afgewimpeld, dus ik stond er alleen voor. Man van middelbare leeftijd, bretels over een Garfield-T-shirt kwam even zeggen dat hij me online had uitgekafferd, maar dat hij desondanks toch een leuke avond had gehad. Het was me ontgaan, hij was de enige niet die me had laten weten dat het tijd was om mijn bek te houden, dat ik niets mocht vinden van online scheldpartijen, dat ik niet zo moest overdrijven en zielig moest doen.  „Je moet niet huilie-huilie gaan doen, het is uitdelen, maar ook incasseren.... Biertje?” Ik zei dat ik niet per se een biertje hoefde van iemand die me naar eigen zeggen had uitgescholden. Waarvoor eigenlijk? „‘Vieze junkenkop’, ‘laffe rat’, ‘braakbek’ en dat je ‘vieze slierharen’ hebt, geloof ik.” Daarna: „Ja, dat is toch ook humor? Is dat geen ironie dan? Jij mag toch ook alles zeggen?” Daarna keek hij me aan met de blik van iemand die vindt dat hij een punt heeft gemaakt. Ik vond het ‘huilie-huilie’. ‘Okee dan, okee dan”, zei hij. Daarna zijn aanbod om met hem op de foto te gaan. Jammer dat ik dat niet wilde, gek dat ik deze kans liet liggen. Gelukkig was daar de adjunct-schouwburgdirecteur, hij wilde de artiestenfoyer verbouwen. Hij was een fan van Dudok, maar vond de Utrechtse schouwburg uit 1941 van buiten ‘sterker’ dan vanbinnen. Wat vond ik? Meer kleur? En wat als er  aan de muren van de artiestenfoyer in plaats van oude posters nou eens levensgrote portretten van personeelsleden zouden hangen die in tekstballonnetjes dingen zeiden als ‘knallen!’ of ‘succes vanavond!’? Toen Groenteman terug was voerden we ook nog korte gesprekken met ‘fans’.  Bij het weggaan zag ik de man die me online had uitgescholden met een vriend hangen aan een statafel. Hem levensgroot aan de muren van de artiestenfoyer met teksten als ‘je moet niet denken dat je iets bent’, ‘vroeger was jij leuk’ of ‘op je kop groeit schaamhaar’, dat zou wat zijn. Maar daar is Utrecht de stad niet naar.</p>]]></description>
      <guid>https://www.nrc.nl/nieuws/2022/03/21/huilie-huilie-a4103020</guid>
      <pubDate>Mon, 21 Mar 2022 00:00:00 +00:00</pubDate>
    </item>
    <item>
      <title><![CDATA[Russische toestanden]]></title>
      <description><![CDATA[<p>Het voelt als een nederlaag als je ironie moet uitleggen, maar bij dezen. Ik las bij  De Nieuws BV  op Radio 1 een column voor over Gideon van Meijeren van Forum voor Democratie, geschreven met hetzelfde soort overdrijving als ze bij Forum voor Democratie gebruiken als bijvoorbeeld opkomen voor ‘hun recht’ om de Holocaust te bagatelliseren. Ik zei onder andere dat ze hem, Pepijn van Houwelingen en Thierry Baudet naakt op een vlot in de Atlantische Oceaan moesten zetten met een voorraad ingevroren vissticks. Op de sociale media waren er die daar heel graag een echte doodsbedreiging in wilden zien. FvD, waar ze heus beter weten, retweette het gretig. Met de toevoeging dat ze door mensen als ik beveiliging nodig hebben.  Het dieptepunt kwam gisteren. Arlette Adriani, bekend van  Astro TV  en commercials voor bedden voor bejaarden, presenteerde het  Ongehoord Nieuws . Met trillende handjes, omdat ze zelf ook wel wist dat ze met bewuste framing een heel leger idioten op scherp ging zetten. Ze zei: „In de continue Vara-smeercampagne dat alles wat niet links is kapot moet, was het deze week de beurt aan Marcel van Roosmalen. Hij demoniseerde Kamerlid Gideon van Meijeren door hem te vergelijken met een reptiel. De uitspraken doen denken aan die van toenmalig Vara-voorzitter Marcel van Dam die Fortuyn bestempelde als een buitengewoon minderwaardig mens. De laster geuit op Nederlandse televisie leidde uiteindelijk mede tot de moord op de politicus op 6 mei 2002 door de linkse activist Volkert van der Graaf. Lijkt de geschiedenis zich te herhalen?” Hier werden bewust appels met peren vergeleken, met als doel mij een toontje lager te laten zingen. Na afloop voerde Arlette een gesprek met twee deskundigen die uitlegden hoe gevaarlijk ik ben. ‘Politiek commentator en PVV-Kamerlid’  Reinette Klever vond het „walgelijke demonisering” door nota bene de publieke omroep, waarna ‘onderzoeksjournalist’  Annelies Strikkers uitlegde waarom ik een gevaar ben.  „Als je gaat oproepen om volksvertegenwoordigers de zee op te sturen, vastgebonden met een klein beetje eten… dat is geen satire meer.” En deze: „We weten helemaal niet of het waar is dat Gideon van Meijeren een spion van Rusland zou zijn. Je creëert echt een klimaat waarin een volksvertegenwoordiger bedreigd kan gaan worden. Of erger.” Eerlijk is eerlijk: de actualiteitenrubriek was grappiger dan de ironie.  Ik heb vaak mijn best gedaan om humor te bedrijven over de rug van Arnold Karskens, maar uiteindelijk heeft de zelfverklaarde antifascist dan toch gewonnen. Ik ben bedreigd, er is van alles door de brievenbus gegooid en er is geïnformeerd op welke school mijn kinderen zitten.  Ik zou haast zeggen: Russische toestanden.</p>]]></description>
      <guid>https://www.nrc.nl/nieuws/2022/03/18/russische-toestanden-a4102769</guid>
      <pubDate>Fri, 18 Mar 2022 00:00:00 +00:00</pubDate>
    </item>
    <item>
      <title><![CDATA[Nu kwam het dichtbij]]></title>
      <description><![CDATA[<p>Daar was de oorlog. Op station Wormerveer zagen we de eerste Oekraïners. Een man en een vrouw – beiden eind twintig – en een klein kind.  Ze droegen meerdere lagen kleding over elkaar en sjouwden grote plastic tassen met kleding, toiletartikelen en personalia achter zich aan. Grote ogen, vet haar, eczeem, de stress viel van de gezichten af te lezen. De mensen keken naar ze als naar een vreemde diersoort. „Ja”, zei de vrouw naast ons tegen haar man, „dan komt het ineens toch dichtbij.” Een man vroeg of ze uit Oekraïne kwamen. „Yes, Odessa…”, zei de vrouw. „Aah, Odessa. Odessa very bad? Welcome in Zaanstreek!” Wereld ontmoette dorp. De vrouw uit Oekraïne vouwde met haar handen een hartje naar de mensen in de coupé, de mensen inhaleerden het gebaar. Ze waren via een veilige corridor naar de sporthal in Wormer gebracht, ze hadden er hun telefoons opgeladen en waren daarna in contact gekomen met andere Oekraïners. Ergens in Amsterdam zat een Oekraïens dansgezelschap, daar wilden ze zich bij aansluiten. Dus ze vertrokken weer. Ze sleepten zichzelf en hun spullen naar een andere coupé. „Een danseres…”, zei een vrouw naast ons, „het is wat.” Haar man begreep wel dat ze samen wilden zijn. „Je zoekt mekaar altijd op, je wilt ervaringen uitwisselen. Dat doen de Hollanders ook in Spanje.” De vrouw knikte. En zo sukkelden we van Wormerveer tot Zaandam. De vrouw naast ons vond de maaltijden van HelloFresh niet lekker, ze had in de lente altijd last van dikke enkels, ze baalde dat het haar niet lukte om een HBO Max-abonnement af te sluiten, hij verheugde zich op Ajax-Benfica. Op Sloterdijk zagen we de vluchtelingen uitstappen.  De Oekraïense vrouw ging op het perron op een van haar tassen zitten, de man tilde zijn kind omhoog.  We keken ernaar. Iemand zei: „Zielig, toch?” De vrouw naast me zei nog maar een keer hoe dichtbij ze het allemaal vond komen.  Haar man informeerde een paar minuten later of de oorlog alweer verder van haar af stond omdat de trein zich langzaam van de vluchtelingen verwijderde. Ze gaf hem een stomp. „Jij altijd met je symboliek.”</p>]]></description>
      <guid>https://www.nrc.nl/nieuws/2022/03/16/nu-kwam-het-dichtbij-a4101804</guid>
      <pubDate>Wed, 16 Mar 2022 00:00:00 +00:00</pubDate>
    </item>
    <item>
      <title><![CDATA[In huispakken winkelen in Zaandam – waar bijna iedereen een huis- of joggingpak draagt]]></title>
      <description><![CDATA[<p>Een vriend had ons twee identieke beige huispakken gegeven. Een huispak is een joggingpak voor thuis, alleen dan van een of andere thermische stof. Ik had nog nooit een huispak gedragen. Toen we ’s avonds voor het eerst in onze huispakken naast elkaar op de bank lagen, ging er een wereld open. We zagen eruit als bestuurders van een ruimteschip, maar het was lang geleden dat ik zo comfortabel had gelegen. En we hadden het nog warm ook. De dag erop was het zaterdag, een dag waarop we gewoonlijk achter onze kinderen aansukkelen. „Ik trek weer mijn huispak aan”, hoorde ik mezelf zeggen. „Ik ook”, zei ze. ’s Middags gingen we winkelen in Zaandam. In de spiegel in de parkeergarage zagen we voor het eerst wat voor groep we waren geworden, want we hadden onze dochters ook joggingpakken aangetrokken. We lachten om onszelf, zoals we vroeger om andere mensen lachten. Zelfverzekerd wandelden we door Zaandam, een stad waar bijna iedereen in huis- of joggingpakken loopt. Op een van de bruggetjes in het centrum was ‘een verkiezingsmarkt’. Vroeger liepen alle partijen tussen het winkelend publiek, tegenwoordig staan ze op een kluitje met elkaar te praten. Een service waardoor de kiezers er ook omheen kunnen. We gingen er dwars doorheen. GroenLinks deed niet eens moeite, maar de PvdA zat ons meteen achter de joggingbroek. We kregen niet één, maar drie rozen. De jongen die ze uitdeelde, hij zei meteen dat hij het zelf niet breed had, zei dat je ze samen in een vaas kon doen en dat het dan net een bos rozen was. Kochten we weleens bloemen of hadden we daar geen geld voor? Hij hield ons duidelijk voor mensen met weinig geld. „We zijn geen minima”, zei ik, „we zijn columnisten.” Zijn blik scande ons van boven naar beneden, hij moest lachen. Lucie van Roosmalen (6) keek vragend omhoog en richtte zich daarna tot de gulle PvdA-jongen. „Heb jij ook snoep?” Het was een vaker gestelde vraag. Hij wees naar een PVV-mevrouw aan de overkant van het bruggetje, die rondging met een mand vol paaseitjes. Ik zag mijn dochter erheen sprinten. Ik zei iets in de trant van ‘Het is alsof ze het electoraat van de laatste twintig jaar uitbeeldt’. Er viel een ongemakkelijke stilte. Dat ik zei dat we normaal nooit in identieke huispakken lopen, maakte het alleen maar erger.</p>]]></description>
      <guid>https://www.nrc.nl/nieuws/2022/03/14/in-huispakken-winkelen-in-zaandam-waar-bijna-iedereen-een-huis-of-joggingpak-draagt-a4100810</guid>
      <pubDate>Mon, 14 Mar 2022 00:00:00 +00:00</pubDate>
    </item>
  </channel>
</rss>
