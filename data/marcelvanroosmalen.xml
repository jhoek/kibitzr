<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Groepsdenken]]></title>
      <description><![CDATA[<p>Het broeide in de stad, maar met Sint-Maarten doolden de kinderen ouderwets met lampions door hun nieuwe buurt. Ik kon er vanwege werkzaamheden niet bij zijn, maar op de filmbeelden zag ik dat de taferelen niet erg afweken van voorgaande jaren. Haar zussen hadden Frida van Roosmalen (3) een rugzak op de borst gebonden. De klep hing uitnodigend open. Haar zus Leah van Roosmalen (7): „Het kon er gewoon ingegooid worden, dan konden we snel door.” De oogst was dusdanig groot geweest dat ze voor het eerst pluspunten aan de verhuizing zag. „Beter snoep, het ging sneller dan in Wormer, je hoefde het liedje soms niet af te maken, dan kon je weer door.” Lucie van Roosmalen (9): „Er zaten geen huizen met groenten tussen. Ja, één, die vrouw dacht dat we achterlijk waren. Die gaf een banaan. Daar heb ik andere kinderen ook voor gewaarschuwd.” Leah van Roosmalen (7): „Bananen hebben we al genoeg.” Gisteren, twee dagen later, zat ik met de gevolgen. Ik stond er de hele dag alleen voor en Leah van Roosmalen (7) had ook nog een vriendin meegenomen. De vader was meegelopen naar ons huis. Hij zei: „Ze heeft wel haar snoepzak bij zich. Mag dat?” „Gelukkig!”, riepen mijn dochters in koor. „Anders hadden we moeten delen.” Ze weigerden brood of fruit te eten. In plaats daarvan zaten ze allemaal achter hun eigen berg snoep. Ze sorteerden het op soort, daarna op smaak. Ik mocht er niet doorheen praten omdat ik ze anders uit hun concentratie haalde. Ik zei dat Eva en ik het goed vonden dat ze hun snoep opaten. „Ja, hè-hè”, zei Lucie van Roosmalen. „Het is ons snoep!”, zei Leah van Roosmalen. De vriendin van Leah van Roosmalen had nog nooit zoiets belachelijks gehoord, haar ouders zouden zoiets nooit durven zeggen. Als we daarna per ongeluk oogcontact maakten zag ik de angst in haar ogen, een vader die via een omweg oppert om snoep af te pakken had ze nog nooit meegemaakt. Door een ongeluk raakte al het snoep op een grote snoephoop, wat tot grote onderlinge conflicten leidde. Ik zat erbij en keek ernaar en dacht parallellen te zien met de echte wereld. De sterkste kwam er uiteindelijk het beste uit, Frida van Roosmalen (3) bleef achter met het vieste snoep: rozijnen, bounty’s en die banaan. Ik ging naar de debatten in de Tweede Kamer kijken, het niveau lag er nauwelijks hoger. Aan de keukentafel was ondertussen democratisch besloten om het snoep van de jongste, „ze vindt het toch niet lekker”, dan maar fijn te stampen en te mengen. Vooral de banaan prakte lekker. „Niet huilen”, sprak Leah van Roosmalen tegen haar zusje. „Zo gaat dat in een groep.”</p>]]></description>
      <guid>https://nrc.nl/nieuws/2024/11/14/groepsdenken-a4873020</guid>
      <pubDate>Thu, 14 Nov 2024 05:57:01 +0000</pubDate>
    </item>
    <item>
      <title><![CDATA[Schaamteloos]]></title>
      <description><![CDATA[<p>Ik kan huis-tuin-en-kindercolumns blijven schrijven, maar was het tussen al die huiselijke beslommeringen door nou een pogrom of was het geen pogrom donderdagavond na de wedstrijd Ajax-Maccabi Tel Aviv in Amsterdam? Een pogrom met nog geen tien bezoekjes aan de eerste hulp is geen pogrom. Als je de gebeurtenissen in Amsterdam een pogrom noemt, dan is wat in Gaza gebeurt ook een genocide. Het woord ‘pogrom’ werd gemunt door Geert Wilders. Wie anders? Het importeren van de oorlog in Gaza maakt hem groter, tegelijkertijd weigeren ze aan de andere kant van het politieke spectrum om de daders te benoemen. Bij GroenLinks-PvdA was het, op de terzijde geschoven huisarts Rob Oudkerk na, weer eens doodstil. Natuurlijk betreurde Frans Timmermans het geweld, hij sprak zich braaf en geroutineerd uit tegen antisemitisme, hij herdacht ook nog even de Kristallnacht, maar benoemde niet om wie het ging. Het waren geen ‘scootertjes’ maar Marokkaanse jongens op scooters, ze wilden Israelische supporters – ‘Joden’ – vernederen. En waarom? Ze hebben net zo weinig met Gaza van doen als christenen met Israel. Het is omdat ze de westerse progressieve waarden haten, ze genieten ervan om onze in woord zo tolerante samenleving uit te hollen. Terwijl Caroline van der Plas, ze maakt zich tegenwoordig drukker om Joden dan om de boeren, bij Sven Kockelmann benoemde om wie het gaat, gingen de bekende stemmen op links op zoek naar verzachtende omstandigheden. Asha ten Broeke, die in de Volkskrant nog niet zo lang geleden een hele column traande over online bedreigingen naar aanleiding van haar vrijheid van meningsuiting, liet een vertaalprogramma los op in het Hebreeuws gezongen liedjes van de Maccabi-aanhang om te controleren of er wellicht aanleiding was gegeven. Er was een taxichauffeur met een geopolitieke visie geslagen en er was een Palestijnse vlag van een pand getrokken. Schijnbaar goede redenen om antisemitisch geweld te vergoelijken. Iedereen die zoekt naar verzachtende omstandigheden is af. Het geweld in Amsterdam was echter geen botsing tussen groepen hooligans, maar politiek. En antisemitisch. Het is duidelijk wie de daders zijn, ze delen de filmpjes van hun Jodenjachten. Ze zijn er trots op, zoals ook Marokkaans international en oud-Ajacied Hakim Ziyech het antisemitisme in de Amsterdamse straten geweldig vindt. Er is helemaal nul schaamte. Waar is de permanente verontwaardiging van Kati Piri nu? Kan Esmah Lahlah, dit weekend geïnterviewd in Volkskrant Magazine, verder kijken dan haar hoofddoek lang is? Je hoeft niet eindeloos te overleggen over wat je van antisemitisch geweld in Amsterdam vindt. Je kunt van Geert Wilders een satan maken, maar ondertussen kaapt hij de politieke agenda en hebben we het straks in het parlement serieus over deportaties.</p>]]></description>
      <guid>https://nrc.nl/nieuws/2024/11/11/schaamteloos-a4872571</guid>
      <pubDate>Mon, 11 Nov 2024 05:57:01 +0000</pubDate>
    </item>
    <item>
      <title><![CDATA[Amerika]]></title>
      <description><![CDATA[<p>Het feest van de democratie is het leukst als je zelf niet mee hoeft te doen. Wel de consequenties, de lusten en de lasten, maar het geweten blijft rein. Voor mij begon de ‘Amerikaanse avond’ met een speciale uitzending van Bar Laat vanuit de Tolhuistuin in Amsterdam-Noord. Het riekte er naar BKB – als Kamala Harris ergens een Noord-Koreaanse score had kunnen behalen dan was het daar, ze zou er probleemloos alle kiesmannen vandaan hebben getrokken, maar ja ze mochten er niet stemmen. Maar wel meepraten. Het televisieprogramma had iets lawaaiigs en rommeligs, het was het soort kookpot waar Sonja Barend jarenlang het patent op had. Maar dan met Sophie &amp; Jeroen. Sylvana Simons had opeens vlechtjes. Een tafel vol Amerika-deskundigen, die bijna zonder uitzondering de stemming overzee niet goed aanvoelden, de lucht was alvast zwanger van de overwinning van Kamala. Toen de NPO aan het echte werk begon met Rob Trip zat ik er al doorheen. Annabel Nanninga was inmiddels van Bar Laat naar het GeenStijl-café verplaatst, naar Tom Staal die zich graag bij Bas in Wormer laat tatoeëren. De lelijke architectuur in Pennsylvania lijkt op die in Wormer, waar ze ook alle gebouwen graag vervangen door goedkope nieuwbouw. Dit inzicht overviel me: Wormer is in alles meer Amerika dan Amsterdam. Ik ging naar bed met de app van NOS, toen ik wakker werd zagen de VS donkerrood. Ik keek met Lucie van Roosmalen (9) naar de overwinningsspeech. Ze zei tussen twee happen hagelslag dat het slecht nieuws voor de dieren was. Ik keek naar Trump en zijn entourage. Barron Trump was uitgegroeid tot een jongere, veel grotere versie van zijn vader. Hij keek naar de wereld alsof ze hem ook hadden gekozen. Ik las ergens dat Trump een fighter is. Nooit iemand meegemaakt die lichamelijk en geestelijk zo snel hersteld is van een aanslag op zijn leven als Donald Trump. Een pluim voor zijn mentale weerbaarheid, maar je kunt er ook door gaan twijfelen of het allemaal wel echt is wat we te zien hebben gekregen. De overwinning was in ieder geval echt. Ik bracht Lucie van Roosmalen en Leah van Roosmalen (7) naar school en fietste daarna met Frida van Roosmalen (3) naar het reisbureau, onderweg gooide ze haar knuffel op straat. Ik wist opeens wat ik moest doen om ze een verder rimpelloos leven te bieden. Als echt een kind van deze tijd investeerde ik al mijn spaargeld, en meer, in aandelen Tesla en cryptomunten. En dan lekker de rest van mijn leven tegen iedereen zeggen hoe slim ik ben.</p>]]></description>
      <guid>https://nrc.nl/nieuws/2024/11/07/amerika-a4872126</guid>
      <pubDate>Thu, 7 Nov 2024 05:57:01 +0000</pubDate>
    </item>
    <item>
      <title><![CDATA[Hij fit wel in]]></title>
      <description><![CDATA[<p>Toen ik midden vorige week werd gebeld door een redacteur van Bar Laat met het nieuws dat Guus Franke toch niet Vitesse ging overnemen kreeg ik medelijden met mezelf. Ik zag mezelf alweer roeptoeteren op het dek dat het zinkende schip echt wel kan varen. Ik geloofde nooit in Guus Franke als redder van Vitesse, maar ik wilde het wel. Toen de schijnwerpers steeds dichterbij kwamen, koos hij toch het hazenpad. Ons in verwarring achterlatend. Op zijn Instagram-account verscheen een verklaring: hij houdt van de club, van alle Vitesse-supporters en van de burgemeester van Arnhem. Maar niet van Coley Parry! Het gaat ons goed, tot op de tribune (waar bijna niemand hem ooit zag)! Ik bekeek de rest van zijn Instagram-account. Ik zag Guus Franke met een zonnebril met een spiegelglas op een tropische locatie en Guus Franke relaxed leunend met zichzelf tegen een onzichtbare muur, in zijn hand een kopje koffie. „Work hard in silence and let success be the noise.” Een foto van een wolf. „Be hungry.” De sleutel tot zijn mind vond ik bij zijn uitleg van het fit in or fuck-off-principe dat hij omarmt. Het is een simpele maar doeltreffende tool voor leiders. Kijk eerlijk naar je rol binnen een organisatie en geef dan antwoord: fit in of fuck off? Guus Franke heeft eerst iedereen lekker gemaakt met beloften waar hij zelf ook in begon te geloven. Zijn verhaal werd steeds meer. Hij had een knobbel in de nek, werd daarvoor met succes behandeld en gooide het roer om. Het was tijd om zijn goeiigheid ook eens aan te spreken. Het werd Vitesse, club van zijn jeugd. Daar had hij me even. Als ik op de tribunes van Gelredome om me heen kijk barst het er van de Guus Frankes. Ik denk dat Guus Franke heel erg kan lachen om Guus Franke, dat hij graag opschept dat hij Guus Franke is en dat als na het eten van bijvoorbeeld een frikandel z’n vingers onder de mayonaise zitten, dat hij die vingers dan voor de lol afveegt aan iemand anders die daar dan om kan lachen omdat het Guus Franke is die het doet. Guus Franke is vorige week een keer langs geweest bij zijn nieuwe speeltje, heeft iedereen inclusief hoofdtrainer John van den Brom nog een keer overtuigd van zijn goede intenties, heeft zich thuis een Vitesse-shawl omgehangen en toen de vraag der vragen gesteld: „Fit in or fuck off?” Het werd tot zijn verbazing „fuck off”. Daarna huurde hij Kay van de Linde, ja echt Kay van de Linde hahaha, in om te communiceren dat het allemaal de schuld van Coley Parry is. Volgens de laatste berichten hebben zich alweer nieuwe overnamekandidaten gemeld, maar inmiddels denk ik dat niemand zo goed bij Vitesse past als Guus Franke.</p>]]></description>
      <guid>https://nrc.nl/nieuws/2024/11/04/hij-fit-wel-in-a4871661</guid>
      <pubDate>Mon, 4 Nov 2024 05:57:02 +0000</pubDate>
    </item>
    <item>
      <title><![CDATA[On the campaign trail]]></title>
      <description><![CDATA[<p>Het is voor Amerika-deskundigen iedere vier jaar weer een lastige afweging: je kunt in verkiezingstijd elke dag wel bij een talkshow een dagvergoeding ophalen, maar tegelijkertijd ben je geen knip voor de neus waard als je niet juist nu in Amerika zit. ‘On the campaign trail’. Charles Groenhuijsen (geen idee of hij alweer terug is, óf hij terug is) ontpopte zich de afgelopen maanden tot een Hunter S. Thompson. De barokke beelden van Charles terwijl hij als een puber in een camper door het land trok waren hartverscheurend. Je hebt journalisten, en je hebt Charles Groenhuijsen. Als jij met een mijnwerkerslamp op je kop vanuit een hoogslaper fluisterend uitlegt waarom The Democrats moeten winnen ben je een hele grote. Sowieso als je vanuit de Rocky Mountains ‘live’ gaat omdat je denkt dat het land direct jouw duiding behoeft. Er zijn inmiddels zoveel Amerika-deskundigen dat ik de tel kwijt ben, wat ze zenden is vooral het beeld van een land in de war. Ik kijk graag naar hun bijdragen, dat relativeert onze ellende enorm. Een figuur als Marjolein Faber is bij ons nog een uitwas, maar vooralsnog wil ze nog niemand tegen de muur zetten. Dat is de volgde fase en die is in de Verenigde Staten allang ingegaan. Het is geen eye opener meer. In de Verenigde Staten weten ze zelf allang dat de helft van hun bevolking er geschift is, en wij weten het ook al jaren, laat dat maar aan de Nederlandse media over. Ik durf er inmiddels niet meer met kinderen naartoe op vakantie. De uitwassen worden nauwkeurig in beeld gebracht. Het goud loopt daar op straat en ook als je de school van journalistiek niet hebt uitgezeten kan je het. Reis naar het Zuiden, loop de straat op en houd een microfoon onder de eerste de beste voorbijganger die er extravagant uitziet en hup, daar heb je je item. Twan Huys zat dinsdagavond bij Bar Laat The States te duiden en om ons voor te bereiden op zijn afreizen en het grote journalistieke werk dat hij er weer gaat verrichten. Twan zegt dat het daar nu 1939 is. Shit, toen begon de Tweede Wereldoorlog al, dan is het dus al te laat. Het loopt volgens Twan hoe dan ook slecht af daar. Of er komt een burgeroorlog. Of er komt een gek aan de macht. Gelukkig bestaat hij om de onvermijdelijke Kladderadatsch voor ons te documenteren. Normaal zeg je dan ‘sterkte’. Of : ‘kijk uit Twan!’. Bij Twan denk je: ‘fijn dat juist jij gaat.’</p>]]></description>
      <guid>https://nrc.nl/nieuws/2024/10/31/on-the-campaign-trail-a4871258</guid>
      <pubDate>Thu, 31 Oct 2024 05:57:02 +0000</pubDate>
    </item>
    <item>
      <title><![CDATA[Paal en perk]]></title>
      <description><![CDATA[<p>In Amsterdam begonnen de festiviteiten vanwege het 750-jarig bestaan, Rotterdam vierde 25 jaar Mediamarkt. Het zal niemand verbazen dat in dit tijdsgewricht het feest in Rotterdam veel populairder was. De hoge kortingen die ze daar in de nacht van zaterdag op zondag bij de grootste vestiging van de elektronicaketen gaven maak je maar eens in leven mee! De voorspelbare gebeurtenissen die volgden riepen een jeugdherinnering op. Toen in mijn puberteit een vestiging van Eurocinema in Arnhem werd geopend mocht je daar voor een appel en een ei naar binnen. We stonden er al uren te dringen toen de actie wegens ‘te populair’ werd afgeblazen. Het eindigde met een bioscoop onder de eierstruif en charges van de mobiele eenheid. Ik hoefde ‘de bestorming’ van de vestiging van de Mediamarkt, de vernieling van een glazen deur en het politieoptreden niet te zien om de takes te voorspellen. „Daarom PVV”, twitterde Geert Wilders bij een foto van de rellende massa. Zijn volgers waren al even onthutst. Het voelde alsof het hart uit Rotterdam was geslagen, de stad was opnieuw vernietigd, maar dan nu van binnenuit. Door een vijfde colonne. Help ons, er is een glazen deur kapot bij een vestiging van de Mediamarkt! Een beschadigde glazen deur bij een vestiging van de Mediamarkt in Rotterdam staat gelijk aan wat een Fransman moet voelen bij bekladding van de Arc de Triomphe. De boosheid van de Romeinen toen Feyenoord-supporters in 2015 de Barcaccia-fontein ontmantelden was met terugwerkende kracht invoelbaar. De openbare orde verstoord, een glazen deur kapot, het land vraagt om de knoet of liever nog deportaties. De symboolpolitiek kan niet grotesk genoeg zijn. Wat Carola, de kersverse burgermeester, ook doet: het zal nooit genoeg zijn. Hoezo een onderzoek? De leider van de grootste regeringspartij kan de daders zo aanwijzen. De Mediamarkt liet ondertussen weten dat de schade meeviel, dat de kortingsactie intern wordt geëvalueerd en dat een kleine groep het voor de goedwillende meerderheid heeft verpest. Een vergelijking met voetbalvandalisme dringt zich op. Daar verpest een kleine minderheid het al jaren voor de massa. Jammer dat de relletjes niet bij de Mediamarkt in Utrecht waren. Dan had burgemeester Sharon Dijksma, om consequent te blijven, voor straf de Mediamarkt een paar koopavonden moeten sluiten. Eerder dit jaar knalde ze met de zweep en ontzegde ze gewone mensen een wedstrijd van FC Utrecht. Ze moesten haar macht maar eens aan den lijve voelen. Vandalisme en relletjes zijn van alle tijden. Het is allemaal heel vervelend, maar de blijvende schade wordt veroorzaakt door politici die paal en perk willen stellen.</p>]]></description>
      <guid>https://nrc.nl/nieuws/2024/10/27/paal-en-perk-a4870826</guid>
      <pubDate>Sun, 27 Oct 2024 05:57:02 +0000</pubDate>
    </item>
    <item>
      <title><![CDATA[Hardloopwedstrijden]]></title>
      <description><![CDATA[<p>Jaïr Ferwerda is in het echt best een aardige jongen, ik heb nog met hem gelachen toen hij jaren geleden de ‘Nacht van NRC’ mocht of moest organiseren. Hij had familieleden meegenomen die kwamen kijken hoe hij werkte, het was een beetje hetzelfde als naar hem kijken terwijl hij thuis de afwas deed. Later was hij opeens een soort vliegende politiek reporter op televisie met als specialisme goed geïnformeerd meelachen met de macht. In Story stond laatst een achtergrondverhaal. Hij komt uit Stiphout bij Helmond, hij luisterde als baby al naar Met het Oog op Morgen en hij monteert zijn stukjes zelf. Beste citaat was: „Je bent zo goed als je laatste item.” Zondag stond hij in het Olympisch Stadion in Amsterdam volgens afspraak met draaiende camera bij de finish van de halve marathon op minister-president Dick Schoof te wachten. Dick stond bij het babbeltje een beetje uit te trappelen. Op de achtergrond passeerden iets te enthousiaste lopers die in woord en gebaar lieten weten dat ze ‘Dickie’ heus wel herkenden. Er volgde een gesprek over helemaal niets, Dick Schoof vergeleek zijn kabinet maar weer eens met een hardloopwedstrijd, zoals hij alles vergelijkt met het lopen van een hardloopwedstrijd. Zijn hele leven is een hardloopwedstrijd, zijn carrière is een hardloopwedstrijd, een bak yoghurt is een hardloopwedstrijd, praten met Jaïr is ook een hardloopwedstrijd. Door de nieuwe premier begin ik terug te verlangen naar Mark Rutte, die was – zeker in combinatie met Jaïr – ook niet te harden, maar als die zwaaiend wegfietste was het vieze gevoel meteen weg. Gelukkig is het allemaal niet echt. In het lijf van Jaïr zit een zwetende werkstudent en Dick Schoof speelt een minister-president die net doet alsof hij niet de achtste keuze voor de functie was. Gekke gedachte: als een onverlaat tijdens zo’n onderonsje het vuur opent verliezen we niets, maar we zouden het wel een klap voor de democratie noemen. Het Binnenhof is vergeven van journalistieke en politieke onverlaten die met elkaar content om te lachen produceren. Rutger Castricum, de oervader van het genre, loopt er ook weer rond; hij is allang geen gevaar meer, zijn nakomelingen hebben veel scherpere snavels. Van alle koddebeiers is Jaïr de fatsoenlijkste, met de lieve lobbes willen ze wel afspreken. Hij is dat paardje in Ponypark Slagharen op wie iedereen wel wil zitten, het maakt hem niet uit wie er op z’n rug kruipt, als hij er maar een kwinkslag uit kan persen. „Een vlieg sla ik niet dood omdat hij niet prikt”, zou Leah van Roosmalen (7) zeggen. Het is natuurlijk niet voor niks dat hij met Caroline van der Plas mee naar huis mocht voor een documentaire. Kan geen kwaad, is hooguit wat onhandig, knoeit met zijn koffie en af en toe neemt hij zijn familie mee. Jair staat nooit voor een dichte deur. Het moment dat ze hem uitkiezen om het echte nieuws aan te vertellen komt steeds dichterbij.</p>]]></description>
      <guid>https://nrc.nl/nieuws/2024/10/23/hardloopwedstrijden-a4870415</guid>
      <pubDate>Wed, 23 Oct 2024 05:57:03 +0000</pubDate>
    </item>
    <item>
      <title><![CDATA[Replica]]></title>
      <description><![CDATA[<p>In het Brabantse Erp bouwen ze een replica van het Anne Frank Huis, het zal worden gebruikt voor een tentoonstelling in New York. Het wordt nog echter dan het origineel aan de Prinsengracht. Zelfs de meubels zijn authentiek. In plaats van miljoenen toeristen naar Amsterdam te halen kun je inderdaad net zo goed verspreid over de wereld identieke achterhuizen neerzetten. Dat is beter voor het milieu. En zet hier dan ook maar wat highlights neer, dan hoeven wij ook niet meer zo nodig. Tegelijkertijd stemt de gedachte dat geschiedenis pas weer gaat leven als je er zelf doorheen kan banjeren treurig. Zouden er ook mensen emotioneel worden van de ervaring in een kopie? Zelf waren we kortgeleden naar het VOC-schip van het Scheepvaartmuseum geweest, het was overduidelijk dat het een replica betreft, het staat er meerdere malen met grote letters bij, maar eenmaal aan boord was het alsof we een paar honderd jaar terug in de tijd waren gegaan. Ik was met Frida van Roosmalen (3) met de gehandicaptenlift naar het onderdek gegaan waar de proviand – plastic broden en plastic kazen – en kruiden lagen opgetast. Er stonden overal borden waarop stond dat er vroeger wel ratten en muizen zaten. Natuurlijk werd er duidelijk gewaarschuwd dat de zogenaamde Gouden Eeuw niet voor iedereen een feest was. Dit tot ergernis van sommigen. Op de voorplecht – gevaarlijk voor kinderen, ze klauteren zo over het afscheidingshekje, maar goed in de Gouden Eeuw gingen er geen kinderen aan boord – vielen we in een discussie tussen twee echtelieden over het slavernijverleden. De vrouw had zich eraan gestoord dat de sfeer er weer helemaal uit was gehaald doordat „alles zo nadrukkelijk werd opgerakeld”. Het ging er stevig aan toe, de man wees op gegeven moment naar het slaapvertrek van de kapitein dat weliswaar klein, maar comfortabel was. Hij had er als witte man maar lekker bijgelegen. Ondertussen was ik met Lucie van Roosmalen (9) op zoek naar ‘de zilveren schat’ die volgens de speurtocht ergens in die kapiteinshut moest liggen. „Zoeken jullie ook naar het zilver? ”, vroeg Lucie van Roosmalen (9) aan het stel. De lieverd. „Die mensen zoeken niet naar de schat”, wierp ik mezelf ertussen, „ze hebben wel wat anders aan hun hoofden.” „Op de wc natuurlijk”, zei Lucie van Roosmalen (9). „Dat is altijd in het museum.” Inderdaad hadden we in het Verzetsmuseum ook al een geheime verstopplek op het toilet gevonden. „Deze boot is niet schuldig!”, riep de vrouw ondertussen tegen haar man. „Het is een replica uit 1985.” De man: „Ze hadden hem met de kennis van nu ook anders kunnen inrichten.” Ik dacht toen aan de replica van het Anne Frank huis, als je de ingang niet achter de boekenkast doet houd je iedereen voor de gek.</p>]]></description>
      <guid>https://nrc.nl/nieuws/2024/10/20/replica-a4869986</guid>
      <pubDate>Sun, 20 Oct 2024 05:57:03 +0000</pubDate>
    </item>
    <item>
      <title><![CDATA[‘Wat is dat voor vader?’, vroeg een vriendinnetje aan mijn dochter. ‘Wat ben jij voor vader?’, vroeg ze aan mij]]></title>
      <description><![CDATA[<p>Ik zorg natuurlijk elke dag voor mijn kinderen, en hoe, maar gisteren stond ik er, volgens afspraak, alleen voor. Frida van Roosmalen (3) was ziek, de rest had een halve schooldag. Er komen na school ook regelmatig vriendinnen mee. Heel belangrijk, zeker na een verhuizing. Bij het ontbijt kreeg ik van verschillende kanten tegenstrijdige instructies. Me normaal gedragen. Toezicht houden, maar me nergens mee bemoeien. Lunch verzorgen: lekker en gezond, maar ook lekker. Ze kwamen uit school, de vriendin van Lucie van Roosmalen (9) stelde zich voor. Ze monsterde me van top tot teen en stak een arm naar voren, allemaal veel fatsoenlijker dan we het in Wormer gewend waren. Leah van Roosmalen (7) had geen vriendin meegenomen, ze wilde ‘meespelen’, Lucie van Roosmalen vond het allemaal prima zo lang zij en de vriendin er maar geen last van hadden. En ook niet van Frida van Roosmalen, want die was gewoon te klein. „Zet die maar voor de televisie.” Ik vroeg wat ze op hun brood wilden. De vriendin: „Een maiscracker met smeerkaas en wat tomaatjes.” Lucie van Roosmalen demonstreerde onze nieuwe koelkast, hij kon open en dicht en er zat een ijsklontjesmachine in. Ik begon aan deze column, telkens werd ik onderbroken met een dwingende vraag. „Waar is jouw hamer?” „Heb jij spijkers?” De vriendin: „Je vader zit gewoon in de huiskamer, te niksen!” Even later stond ik in ons voortuintje twee pallets, de hele voortuin ligt nog vol verbouwafval, op elkaar te timmeren. Daarna begon een enorm gesleep met kannen water, limonadesiroop en bekers. Ze waren op de stoep een limonadewinkel begonnen. Na een kwartier waren er nul klanten geweest. Ze gingen de winkel verplaatsen naar de drukke weg. De vriendin, half verwijtend: „Kun jij die kannen en vazen niet naar de winkel brengen? Ik heb net al een hout gesjouwd, ik ben bang dat ik zweet.” Ik liep met de vriendin mee naar de kraam, die inmiddels voor een gesloten vestiging van IJscuypje stond. Er stonden drie bejaarden in een rij voor limonade. Leah van Roosmalen was voor de tweede keer water halen in het aanpalende café. „Help effe. Ik sta hier met een emmer met water!”, schreeuwde ze tot hilariteit van een vol terras. „Ga jij die emmer halen?”, vroeg Lucie van Roosmalen. De vriendin: „Je vader is er toch?” Ik had weinig zin om emmers water uit het café te halen. De vriendin: „Wat is dat voor vader?” Lucie van Roosmalen: „Wat ben jij voor vader?” Daarna: „Dan doe ik het wel weer… Neem jij het even over?” De vriendin: „Hoe veel moet ik vragen?” Lucie van Roosmalen: „Kinderen vijftig cent, bejaarden twee euro.” Leah van Roosmalen: „De mensen vinden me hier grappig, ze lachen om alles wat ik roep. Waarom zetten we de kraam niet op het terras?”</p>]]></description>
      <guid>https://nrc.nl/nieuws/2024/10/16/zorgdag-a4869622</guid>
      <pubDate>Wed, 16 Oct 2024 05:57:03 +0000</pubDate>
    </item>
    <item>
      <title><![CDATA[Misschien is het leven in Drachten nog wel veel zwaarder dan in de Zaanstreek]]></title>
      <description><![CDATA[<p>De theaterdirecteur van De Lawei in Drachten vroeg hoe de reis was geweest, ze zei dat ze artiesten soms lijkbleek zag binnenkomen, als ze na uren, het laatste stuk met de bus, binnenkwamen. Drachten is een stad zonder station, er leek even hoop te zijn, maar nu de Lelylijn weer ter discussie staat is die ook weer de grond in geboord. „Wij gaan dit bij leven helemaal nooit meemaken”, zei een man van de techniek. Ik wandelde met Eva door Drachten. Wat opviel: heel veel kledingwinkels met kleding die je elders niet meer ziet. Het had wel iets verfrissends om juist helemaal niet de laatste mode pontificaal in etalages te zien hangen. Er reden wel gewoon fatbikes door het verlaten winkelgebied en er waren ook veel hangjongeren die het nog stoer vonden om te roken. Er hing opeens, zomaar lukraak een enorm carillon boven de voetgangerszone, maar erg mooi oogde Drachten verder niet. Ik dacht: ik kan hier wel gaan klagen over ons leven in de Zaanstreek, maar in Drachten is het misschien wel veel zwaarder. Je kunt veel zeggen over Zaandam, maar in een gebied waar Drachten de dichtstbijzijnde metropool is, is het ook niet makkelijk om te aarden. Tegenover het theater lag wel een geweldig Chinees Restaurant: Peking. Het bestond sinds 1979, Peking heette toen nog Beijing. Het was er stampvol, de eigenaar zei dat nasi goreng er natuurlijk het meest verkochte gerecht was. Ze hadden er nog lange kroepoek, een delicatesse die volgens deze krant niet meer te verkrijgen is bij de groothandels in Nederland. De vrouw van de eigenaar, die verder een nerveuze indruk maakte omdat ze maar rond de tafels bleef drentelen en na iedere hap opnieuw opschepte, zei dat ze zich dat niet kon voorstellen en dat ze gewoon een enorme voorraad hadden ingekocht. Na de voorstelling voerden we intensieve gesprekken met bezoekers, de meesten kwamen niet uit Drachten maar uit plaatsen eromheen. Er was daar zo weinig te doen dat ze graag naar De Lawei kwamen. Een man zei: „Ik verveel me vaak kapot, dit theater met z’n enorme foyer, met al dat glas, ik word er als het ware naartoe gezogen, als een insect dat op zomeravonden op het licht afkomt.” Ik was er niet op voorbereid, maar vond het toch mooi gezegd. Ik probeerde me in het karige leven van deze man te verplaatsen, ik had het nog niet eerder meegemaakt dat mensen twaalf kilometer fietsten om naar cultuur te gaan. Misschien moet er ook maar helemaal nooit een station Drachten komen, het is ook wel prettig zo’n stolp om je eigen gebied, dan gaan de inwoners tenminste niet naar elders om hun geld uit te geven. Correctie (14 oktober): in een eerdere versie van deze column was sprake van Flevolijn, waar Lelylijn bedoeld werd. Dat is hierboven aangepast.</p>]]></description>
      <guid>https://nrc.nl/nieuws/2024/10/14/drachten-a4869190</guid>
      <pubDate>Mon, 14 Oct 2024 05:57:03 +0000</pubDate>
    </item>
  </channel>
</rss>
