<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Nederlanders zijn de ultieme successupporters]]></title>
      <description><![CDATA[<p>De Red Bull Ring, een racecircuit in Oostenrijk, oefent al jaren een magnetische werking uit op Formule 1-supporters uit Nederland. Afgelopen weekeinde zaten er weer meer dan vijftigduizend Nederlanders heel erg Nederlander te zijn. Het zal ermee te maken hebben dat Red Bull het raceteam is waarvoor wereldkampioen Max Verstappen uitkomt. Vroeger toen voetbalsupporters nog vrij mochten reizen had je ook stadions waarvan je van tevoren wist dat je er veel medesupporters zou treffen. Voor Vitesse-supporters waren dat Sparta-uit en FC Volendam-uit. En NEC-uit in de oude Goffert. Dat is lang geleden, het voetbal is allang aan banden gelegd. Je kunt in ons land – en in veel andere landen – niet meer op de bonnefooi naar een voetbalstadion. Alleen al het juichen voor een andere club dan de thuisclub kan worden opgevat als een enorme provocatie. Ik had deze zijsprong ook niet hoeven maken, want mijn punt gaat over iets totaal anders: over de meldingen van misdragingen van Nederlandse Formule 1-fans rondom de Grand Prix van Oostenrijk. De Nederlandse fans zouden zich vrouwonvriendelijk, homofoob, racistisch en onsportief hebben gedragen. We exporteren niet de fine fleur, de hele samenleving trekt eropuit als er ergens een Nederlander of een Nederlands team bovengemiddeld presteert. Het heeft geresulteerd in Oranjemarsen door steden waar het Nederlands Elftal voetbalde, in ‘een Nederlandse berg’ (Alpe d’Huez) tijdens de Tour de France en nu dus in Oranjetribunes bij de grand prix van Oostenrijk vol bezopen Nederlanders. Nederlanders zijn de ultieme successupporters. Het gaat ze niet om de sport, maar om het feestje, om het superioriteitsgevoel, het lallen, om het vieren van het Nederlander zijn. Na het schaatsen, het wielrennen en het darten is nu de Formule 1 aan de beurt. „Ja, we zijn een sportgek land”, wordt er dan gezegd. Laat dat „sport” maar weg. We zijn een gek land, waarvan een deel van de inwoners ernaar snakt om gezien te worden door de rest van de wereld. „Mooi hè, helemaal oranje!” „Zijn wij dat?” „Ja, dat zijn wij!” Het eigen minderwaardigheidscomplex wordt even vergeten, zelfs de Nederlandse vlag wordt weer even met de rode baan bovenaan opgehangen. Zo vol walging als ze thuis over de toestand in het eigen land praten, zo trots zijn ze zodra een Nederlander of Nederlands team uitblinkt. Het is een zwerm oranje kevers, die als ze zichzelf hebben volgevreten weer verder trekt naar een ander (inter)nationaal succes. Het is typisch Nederlands om daar trots op te zijn. Het doet er niet toe hoe anderen onze aanwezigheid ervaren, als wij het maar leuk hebben met elkaar. Precies het gevoel dat ze zo missen in Nederland.</p>]]></description>
      <guid>https://www.nrc.nl/nieuws/2022/07/11/nederlanders-zijn-de-ultieme-successupporters-a4136087</guid>
      <pubDate>Mon, 11 Jul 2022 00:00:00 +00:00</pubDate>
    </item>
    <item>
      <title><![CDATA[Opstappen]]></title>
      <description><![CDATA[<p>Boris Johnson is opgestapt wegens… wegens wat eigenlijk niet? Heel kort samengevat: wegens het hebben van een selectief geheugen en het bewust verdraaien van de waarheid. Herkenbaar voor veel mensen, want hebben wij ook niet een minister-president, Mark, met een ontstoken geheugenkwab?   Logisch dat velen vinden dat hij moet opstappen, maar het is natuurlijk niet zo dat hij moet opstappen omdat een premier in een ander land is opgestapt. Mark Rutte is niet Boris Johnson, en andersom. Als de een in het ravijn valt, loopt de ander er niet klakkeloos achteraan, maar probeer dat in de huidige tijdgeest anderen maar eens uit te leggen. Het nadeel van het socialemediatijdperk is dat de verongelijkten het drukste twitteren. Gevoed door populistische politici maken ze een simpele optelsom die maar één uitkomst kent: wij zijn weer de dupe, wij pikken het niet meer, er rest ons niets anders dan burgerlijke ongehoorzaamheid, wij gaan protesteren, blokkeren en schofferen, net zo lang tot ze zien wie wij zijn.  Het minderwaardigheidscomplex druipt ervanaf. Zondag heb ik meer dan een uur gekeken naar een livestream vanuit Eindhoven, waar boeren, veteranen en verontwaardigde burgers met elkaar optrokken in een optocht tegen alles. We kenden de taferelen al uit coronatijd en van de gelehesjesbeweging in Frankrijk, maar ze blijven verbazen. De filmer die de beelden aan elkaar sprak, claimde meer dan een miljoen streams te hebben en raaskalde erop los. Over een ‘veteraan’ met een blauwe baret zei hij: „Ik heb me laten vertellen dat ze van Unifil waren. Unie van filantropen dus, enfin we weten allemaal wie uiteindelijk te rekening betaalt...” Zo wordt er gedacht. Het is lachwekkend, maar ook zorgelijk. De veenbrand wordt ook door mij gezien en gevoeld, maar ik heb niet de illusie dat het door het verstrekken van de juiste informatie minder heet onder onze voeten wordt. De bereidheid om te luisteren is er niet meer, ze gaan volledig af op de informatievoorziening die wel in hun straatje lult. Een boete voor Ongehoord Nederland helpt niets, het vergroot alleen maar het eigen frame van ‘Ze willen ons monddood maken’. Deze mensen win je niet zomaar terug, dat is een kwestie van jaren. Het enige wat normaal denkend Nederland kan doen, is  een betrouwbare overheid optuigen, maar dat kunnen we Mark Rutte helaas niet meer toevertrouwen. Dat moet je al die boze mensen nageven, ze hebben wel een punt als ze stellen dat het beter is als deze regering verdwijnt. Wat ze niet willen zien, is dat het gezien de peilingen daarna nog veel erger wordt. We kunnen de domme massa helaas niet dwingen om zich afzijdig te houden.</p>]]></description>
      <guid>https://www.nrc.nl/nieuws/2022/07/07/opstappen-a4135899</guid>
      <pubDate>Thu, 7 Jul 2022 00:00:00 +00:00</pubDate>
    </item>
    <item>
      <title><![CDATA[Vervangbaren]]></title>
      <description><![CDATA[<p>In mijn tijd, we hebben het over midden jaren tachtig, was krantenbezorger het laagste. We waren niets. Vervangbaren. En zo werden we ook behandeld. Nul aanzien, nul respect, je voelde je een bedelaar als je aan het eind van het jaar van huis naar huis trok. Met m’n kaartjes en m’n ‘gelukkig nieuwjaar’. Ik was later blij dat ik opklom in de journalistiek, dat ze mij rondbrachten in plaats van dat ik andermans schrijfsels door brievenbussen duwde.  Inmiddels zijn de rollen omgedraaid. Niet de journalist is de held, maar de bezorger. Ik denk zelfs dat de bezorgers bij regionale kranten beter betaald krijgen dan de freelancers die de boel schrijven. Een stukje tikken kunnen ze allemaal wel, probeer maar eens iemand zo gek te krijgen die er voor dag en dauw mee op pad wil. Die zijn er dus niet meer. Krantenbezorgers worden in wervingsadvertenties ‘helden’ genoemd, ze kunnen een bonus van duizend euro krijgen en ze worden met het grootst mogelijke respect behandeld. Op het slecht behandelen van een bezorger staat de doodstraf. Het tekort aan bezorgers is inmiddels zo groot, dat ze aan journalisten vragen of ze hun nieuws voor, tijdens of na werktijd zelf niet rond willen brengen.  Je zou nog een stap verder kunnen gaan. Je zou ook aan journalisten kunnen vragen om hun verhalen niet meer op te schrijven, maar gewoon net zoals vroeger huis aan huis te gaan vertellen. Ik zou het leuk vinden, Marike Stellinga met een grote bel of klepper aan het begin van de Zandweg in Wormer. Klingel-klingel. „Kom jongens naar buiten, groot economisch nieuws.” En dat ze daar dan staat, luid en duidelijk pratend. En dat ze dan aan het eind van haar betoog alvast aankondigt dat René Moerland iets later dan gepland komt voor het hoofdredactioneel commentaar. „En Sport komt vandaag niet, ze hadden weer geen nieuws.” Als door een wonder is Wormer nog niet getroffen door het gebrek aan bezorgers. We hebben hier de beschikking over een wat verlopen ouder echtpaar dat in hun Canta iedere ochtend alle kranten in het dorp rondbrengt. Ze rijden tot aan de voordeur, soms door de tuin. In het begin had ik de neiging om daar wat van te zeggen. Gelukkig dat ik dat niet gedaan heb. Het zijn helden, bedacht ik me net op tijd, Ivanhoe reed in de Middeleeuwen ook door voortuinen.</p>]]></description>
      <guid>https://www.nrc.nl/nieuws/2022/07/06/vervangbaren-a4135642</guid>
      <pubDate>Wed, 6 Jul 2022 00:00:00 +00:00</pubDate>
    </item>
    <item>
      <title><![CDATA[De Zaankanter heeft nog minder aanleg voor geluk dan ik]]></title>
      <description><![CDATA[<p>De Zaanbrug wordt vervangen. ‘Misschien wel de laatste keer dat ik hier moet wachten’, dacht ik zaterdag toen we in gezinsverband tien minuten voor ‘een open brug’ stonden.  Over vervanging van de Zaanbrug, die Wormer verbindt met Wormerveer, is minimaal twintig jaar vergaderd. Het leven is hier trager, de besluitvorming stroperig. Je zou ook kunnen zeggen dat de bestuurders goed geworteld zijn in de samenleving omdat ze tijdig begonnen met vergaderen. Een brug is van levensbelang, weet ik als kind uit het rivierenland. De film over de slag om Arnhem, mijn geboorteplaats, heet niet voor niets  A Bridge Too Far . Sterker: als Arnhem geen brug had gehad was er van een slag om Arnhem helemaal geen sprake geweest. Terug naar Wormer. Als ze daar geen brug hadden gemaakt hadden we er niet eens gewoond. Inmiddels ben ik gewend aan het leven met een ophaalbrug. Dat is vooral in de zomermaanden een bron van ergernis. Ik heb het ding vervloekt als ik weer eens een trein miste omdat hij weer eens open stond vanwege de tientallen plezierjachten die hier passeren. Als er al sprake is van een groeiende kloof tussen stad en platteland dan dit: wij stonden te wachten, misten treinen, kwamen te laat op het werk. Vanwege en voor hun: half naakt, liggend, lurkend van chardonnay.  Toen we er net woonden dacht ik nog dat de Zaanbrug een inspiratiebron zou zijn, dat ik er tientallen gesprekken zou kunnen optekenen, maar dat was buiten het karakter van de Zaankanter gerekend. Ze hebben nog minder aanleg voor geluk dan ik. De mensen staan hier zwijgend voor de slagboom, ze beginnen pas te fietsen als de computergestuurde slagboom helemaal omhoog is en er geen lawaai meer uit de speakers komt. Fietsers die eerder vertrekken kunnen rekenen op een uitbrander, regels zijn hier heilig. Ik heb in al die tijd een keer een leuk gesprek opgevangen tussen een man en een kind. „Opa”, vroeg het kind, „wat zit er in jouw borsten? Vet of melk?” „Ja, vet of zo”, zei de opa, waarna hij strak voor zich uit bleef kijken. En nu ligt daar in de verte opeens een indrukwekkende, tijdelijke noodbrug. Ze waren zaterdag het hefgedeelte aan het testen, dat bleef halverwege steken. „Die is nu al stuk”, zei de man voor me vanaf zijn fiets. „Dat wordt helemaal niets. Gewoon deze brug houden.” Het klonk als een bevel. Ik wilde er heel graag sentiment in horen, maar dat was er echt niet.</p>]]></description>
      <guid>https://www.nrc.nl/nieuws/2022/07/04/een-nieuwe-brug-a4135421</guid>
      <pubDate>Mon, 4 Jul 2022 00:00:00 +00:00</pubDate>
    </item>
    <item>
      <title><![CDATA[Niet poepen, wel vegen]]></title>
      <description><![CDATA[<p>Andy van der Meijde, Sjaak Swart, Ellie Lust, Dick Advocaat, Wes-ley Sneijder, de complete voorhoede van de B-selectie van Bekend Nederland, mogen geen reclame meer maken voor gokbedrijven. De overheid is te bang dat er door die commercials nog meer jongeren gaan gokken. Gokbedrijven als  BetCity (Vitesse), Kansino (AZ) en Unibet (Ajax) mogen daarentegen wel profvoetbalclubs blijven sponsoren. Dat heeft zogenaamd geen aanzuigende werking op jongeren, die een groot deel van de accounts bij online casino’s aanmaken. Minister Franc Weerwind voor Rechtsbescherming werkt ook aan een verbod op ongerichte gokreclames. Ach, bijna lief. Door gebruik van een nieuw soort asfalt vallen er overal gaten in het wegdek, de oplossing is zoveel mogelijk waarschuwingsborden plaatsen. ‘Pas op, als u doorrijdt kunt u in een gat rijden. Dit kan gevolgen hebben voor u en uw auto.’ Of: ‘Niet voederen, dit dier kan bijten.’ Vorig jaar werd na jaren wikken en wegen de nieuwe gokwetgeving van kracht. Voortaan kon er ook in Nederland legaal online gegokt worden, zodat ‘ons geld’ voor een deel ook weer terugvloeide in de schatkist en niet alles verdween in de bodemloze putten van Malta, Cyprus en Curaçao. Een van de argumenten die door de voorstanders van die regulering werd gebruikt, was dat de overheid zo een wapen in handen kreeg om gokverslaving tegen te gaan. Snoep is voortaan overal te koop, maar we zeggen er wel heel nadrukkelijk bij dat je er dik van kunt worden en dat je na inname je tanden moet poetsen. Er kwam inderdaad een landelijk systeem voor registratie van probleemspelers, die zo konden worden uitgesloten van de legale casino’s, maar die daarna weer moeiteloos hun weg terug naar casino’s uit andere landen vonden. Dezelfde casino’s waar ze voor de nieuwe wetgeving toch al speelden. Een kind kan constateren dat de nieuwe wetgeving mislukt is en dat er behalve de schatkist niemand beter van wordt. Het verbieden van reclames voor gokbedrijven is het zoveelste bewijs van het gebrek aan daadkracht en lef dat de kabinetten-Rutte typeert. Het is allemaal ‘niet poepen, wel vegen’, een gezegde dat ik ooit hoorde in Tunesië, een land dat heus niet zoveel beter bestuurd wordt dan het onze.  Halve maatregelen, halve waarheden, lekkende wetgeving en een bestuurlijke elite die geen fouten durft toe te geven en geen moeilijke beslissingen durft te nemen, maar wel doet alsof er heel adequaat op een zelfgecreëerd probleem wordt gereageerd.</p>]]></description>
      <guid>https://www.nrc.nl/nieuws/2022/06/30/niet-poepen-wel-vegen-a4135226</guid>
      <pubDate>Thu, 30 Jun 2022 00:00:00 +00:00</pubDate>
    </item>
    <item>
      <title><![CDATA[Alles hetzelfde]]></title>
      <description><![CDATA[<p>In onze straat in het dorp werd vanaf het enige miniterras geklapt voor een passerende boer. De boer kon er niets aan doen, hij reed gewoon op een rode tractor. Ik had geen idee of hij aan het actievoeren was of gewoon op straat reed. Hij droeg een geruite blouse, op zijn hoofd zat een pet, hij maakte een vredige indruk.   „Kennen jullie hem?”, vroeg ik aan een man die ook had geklapt, hij droeg een spiegelende zonnebril. „Neuh…”, zei hij, „moet dat dan?” Zijn maat, een man van een jaar of veertig, hij was aan het vervellen op zijn neus, viel hem bij.  „Moet dat dan?” vroeg hij zich ook af. „Ik hoef jou toch geen verantwoording af te leggen. Of wel dan?” Ik kon mijn journalistieke neus beter in de kinderwagen steken, dacht ik. Daar huilde een dochter. Wat dacht ik te weten te komen van deze twee onbekenden? „Wij klappen altijd voor boeren! Al jaren”, zei die met de vervellende neus.  Nu moest ik wat terugzeggen, ik was tenslotte begonnen. „Ik klap nooit voor boeren”, zei ik terug. „Al jaren niet.” Ik duwde de kinderwagen verder, richting Kruidvat.  We hebben de discussie achter ons gelaten, we zijn een land van vaststaande meningen geworden. Je vindt iets en wijkt daar niet meer vanaf. De erfenis van twintig jaar polderen is een volk dat geen water meer bij de wijn doet. Ook geen klein scheutje. Elk compromis is een nederlaag. Iedereen zet de hakken in het zand en wijkt geen centimeter, gesteund door de eigen bubbel.  Het doel is niet eens meer om de ander over te halen, maar om de ander onderuit te halen, de val kan niet hard genoeg zijn. Het doel heiligt de middelen, en alle middelen zijn geoorloofd.  Ik kocht twee pakken Pampers-broekjes voor de prijs van een, een doosje nicotinetabletten en een rol Stophoest en passeerde weer het terras. We vonden elkaar in afkeurende blikken. Toeval of niet, maar de boer passeerde ook weer. Hij had ondertussen iets zinvols gedaan, of gewoon een rondje door het dorp gereden. We kregen de kans om de scène opnieuw te spelen. De mannen klapten, deden ze al jaren. Ik klapte niet, deed ik ook al jaren. Het verschil was dat ik niets vroeg. Ik ging niet nog een keer naar de bekende weg vragen.  In plaats daarvan keek ik in de kinderwagen, ze lag er jaloersmakend rustig bij.</p>]]></description>
      <guid>https://www.nrc.nl/nieuws/2022/06/29/alles-hetzelfde-a4134917</guid>
      <pubDate>Wed, 29 Jun 2022 00:00:00 +00:00</pubDate>
    </item>
    <item>
      <title><![CDATA[Boerenknoet]]></title>
      <description><![CDATA[<p>De dementie van mijn moeder vertoont een identieke curve als de opkomst van de BoerBurgerBeweging (BBB). Het wordt steeds meer, steeds erger.  Ze was al ziek toen het begon, ze had Henk Bleker van het CDA tenslotte ook al eens met zoveel woorden woest aantrekkelijk gevonden, maar ze zal het verschijnsel Caroline vanuit de schemer heus wel hebben meegekregen, want die vrouw heeft sinds oktober 2019 in alle televisieprogramma’s gezeten van  de zenders waar het verplegend personeel mijn moeder en haar lotgenoten ’s morgens alleen of in groepsverband voor zet. Er is geen bak- of braadprogramma, geen logeerpartij en al helemaal geen praatprogramma gepasseerd waarin de voorvrouw van BBB niet zat. De aangekondigde overkill is ook uitgebleven, de mensen willen juist meer van de hartverwarmende, authentieke lompheid, die voor ‘eerlijk’ wordt gehouden. Ze kwam voor een stuk van de taart naar Den Haag, maar trekt inmiddels met twee handen aan het bakblik.  En mijn moeder ondertussen maar aftakelen.  Zondag stond de BBB in de laatste peiling op 18 zetels, oké wel volgens Maurice de Hond, maar toch een nieuw hoogtepunt. Tegelijkertijd zijn de berichten over mijn moeder steeds zorgelijker. Ze ‘doet’ het, vertelde mijn broer, nu ook in het midden van haar kamer. Daarom brengen ‘ze’ haar ook overdag wel eens in een roesje, omdat er te weinig personeel is om adequaat te kunnen handelen, of om haar een luier om te doen of te verwisselen. Ja, wordt er dan gezegd, als je dat niet wilt, dan kun je natuurlijk zelf ook vaker op bezoek gaan. Dan kun je het zelf monitoren.  Maar ja, zeg ik dan op mijn beurt, we werken, hebben kinderen en wonen op 200 kilometer afstand. De treinen rijden in de weekenden ook al steeds vaker niet vanwege personeelsgebrek en het rijbewijs halen duurt ook steeds langer vanwege de nog steeds aanzwellende wachtlijsten bij het CBR. Bovendien, ze wil niet door vreemden geholpen worden. En we zijn helaas wel vreemden. Wanhopige vreemden. Zelfde vraag als bij de politieke peilingen: kan het nog erger? Antwoord: natuurlijk kan het nog erger. Het kan nog veel erger. Alles kan altijd erger en erge dingen duren altijd langer dan gehoopt. Mijn moeder zet zich ongewild schrap om de grote kladderadatsch nog mee te maken om te eindigen onder dezelfde boerenknoet waaronder het allemaal begon. Lekker terug naar het Oirschot van 1931. Daar en toen bestond dementie helemaal niet, dan is de cirkel rond.</p>]]></description>
      <guid>https://www.nrc.nl/nieuws/2022/06/27/boerenknoet-a4134693</guid>
      <pubDate>Mon, 27 Jun 2022 00:00:00 +00:00</pubDate>
    </item>
    <item>
      <title><![CDATA[Wegkachelen]]></title>
      <description><![CDATA[<p>Het stikstofdebat is wie we zijn. Overal betwijfelen onbenullen de methodiek van wetenschappers. Het RIVM vindt talloze ‘onderzoekers’ op zijn pad, er is een stikstofkaart waar niemand nog iets van snapt, een regering zonder gezag en vooral veel emotie. De (boeren)emotie wint het van het boerenverstand. Dan de media. Wie zat er niet op een trekker de afgelopen dagen? Lekker meerijden naar Stroe, boeren laten leeglopen, want ieder verhaal heeft twee kanten. Hoogte- en dieptepunt was de uitzending van  Op1 . Woensdagavond, Omroep Max-avond. Met de sympathieke Carry ten Napel en Charles Groenhuijsen, die helaas alleen het uiterlijk van een Amerikaanse anchorman heeft. Omroep Max heeft echt een kat in de zak gekocht, of het idee moet zijn geweest om een doorsnee pensionado die zijn gitaar belangrijker vindt dan de actualiteit een gezicht te geven. Woensdag confronteerde dit duo een wetenschapper met een stel smalende boeren en boerenleidster Caroline van der Plas, wier BoerBurgerBeweging om raadselachtige redenen maar blijft stijgen in de peilingen. Charles leidde het debat. Dat wil zeggen hij liet iedereen door elkaar heen kakelen en kapte toen het gesprek eindelijk diepgang kreeg alles af want het moest ook nog over Rob de Nijs gaan. Hij had de hele uitzending al zin om een potje te zingen, dat hadden ze bij de repetitie namelijk ook gedaan. Natuurlijk werd er afgesloten met een loeihard gezongen ‘Jan Klaassen de trompetter’ of ‘Malle Babbe’, het was een van die twee knallers, ik weet niet meer welke want ik had de puf niet om het terug te kijken.  Al die uren dat ik vroeger naar Charles Groenhuijsen heb gekeken, het is  met terugwerkende kracht allemaal verspilde tijd geweest. De man heeft niet meer in zijn mars dan een willekeurig stuk fruit. Het kakelt maar wat mee, alleen enthousiast te krijgen bij trivialiteiten. Grote kans dat hij in zijn tijd als correspondent in de VS direct na weer een mening op locatie zo een bar in wandelde om daar ‘Piano Man’ van Billy Joel te gaan lallen, maar het kan natuurlijk ook zijn dat hij toen nog wel scherp was en dat hij nu voor het oog van ons allemaal lekker wegkachelt.  Geen hond die het er verder over heeft, het is hier inmiddels zo gek dat dit er ook nog wel bij kan. Ondertussen komen JA21 en de BBB met een alternatief plan om het stikstofdebat weer vlot te trekken: halveer het aantal natuurgebieden. Een inmiddels doodnormaal voorstel in een hallucinant land.</p>]]></description>
      <guid>https://www.nrc.nl/nieuws/2022/06/24/wegkachelen-a4134514</guid>
      <pubDate>Fri, 24 Jun 2022 00:00:00 +00:00</pubDate>
    </item>
    <item>
      <title><![CDATA[Glibber]]></title>
      <description><![CDATA[<p>ChristenUnie-leider Gert-Jan Segers was weer eens op Radio 1. Bij WNL nog wel, dat is vragen om ongelukken. De man wil graag meepraten met mediamensen van alle pluimage, maar zodra hij per ongeluk nieuws maakt, deinst hij geschrokken terug. Het heeft iets aandoenlijks: man probeert net als de anderen van zijn stam omslachtig vuur te maken, maar zodra er dan toch nog onverwachts vlammen omhoogschieten, roept hij meteen om een emmer water. Gisteren kondigde hij tot zijn eigen schrik „een fatsoenlijke burgeroorlog” aan vanwege het stikstofbeleid. Hij zag grote frictie tussen boeren en ambtenaren en „een enorme polarisatie” tussen stad en platteland. „Deze stikstofcrisis heeft alles in zich om totaal te ontsporen.” De oplossing was het kabinet, waar ook zijn ChristenUnie deel van uitmaakt: „We hebben alles in ons om dit uiteindelijk in goede banen te leiden.” Och, lieverd. Wat zeg je nou weer? Geloofwaardiger was geweest als hij het tegenovergestelde had gezegd: „We hebben niets in ons om dit uiteindelijk in goede banen te leiden.” Al met al was het typisch Gert-Jan Segers. Beslist niet willen polariseren en dat dan zo onhandig formuleren dat hele volksstammen je de hersens in willen slaan, omdat je met je slappe politiek van alle kanten wordt gezien als het kwaad en omdat je ten diepste vindt dat dat totaal niet strookt met je karakter, gebeurt er telkens weer hetzelfde. Dan maar weer bakzeil halen, afzwakken en toedekken en  moeten toezien hoe de rest gewoon doorgaat met polariseren. Gert-Jan Segers is de man die een groep toeristen over een lang glibberig pad leidt, waarschuwend dat ze op moeten passen voor het ravijn, om er dan uiteindelijk zelf in te lopen. Niet onderweg, maar pas als ze bijna bij de top zijn. Als ik ooit op een zinkende boot zit, wil ik niet dat Gert-Jan Segers de kapitein is. Dan wil ik meteen een reddingsboot in en niet oeverloos jeremiëren over wie in welke sloep waar mag zitten en waarom. Het gaat altijd mis als Gert-Jan Segers zich ergens mee bemoeit, en dat begon voor dit kabinet al toen hij  het conceptregeerakkoord in de trein had laten liggen . Natuurlijk krijgen we een burgeroorlog tussen boeren en stedelingen, tussen redelijken en onredelijken. Gert-Jan Segers zal zich tot het uiterste tussen de strijdende partijen wurmen om uiteindelijk als eerste te sneuvelen. Het zal even duren voor iemand hem mist.</p>]]></description>
      <guid>https://www.nrc.nl/nieuws/2022/06/22/glibber-a4134193</guid>
      <pubDate>Wed, 22 Jun 2022 00:00:00 +00:00</pubDate>
    </item>
    <item>
      <title><![CDATA[Pussy’s]]></title>
      <description><![CDATA[<p>Het gebruik van het woord ‘pussy’ als scheldwoord is terug. Ik denk dat ik het voor het laatst in de jaren negentig hoorde. Het zal wel op de Korenmarkt in Arnhem geweest zijn, echt een plek waar mensen elkaar toen hardop een pussy konden vinden. Maar het kan ook zijn dat het nooit is verdwenen en dat het ergens in een  sinkhole  in Oost-Noord-Brabant is blijven hangen en nu weer opborrelt.  Mark van den Oever, de voorman van Farmers Defence Force (FDF) gebruikte het een paar keer heel naturel in een interview met twee pussy-journalisten van  de Volkskrant . Er waren nogal wat lezers boos dat in hun krant iemand die ze verafschuwen ruim baan kreeg, maar dat soort pussy’s weten helemaal niets van nieuws en clickbait. Want nieuwswaardig was het wel wat Van den Oever allemaal uitkraamde.  We moeten rekening houden met nog veel meer boerenacties zoals het platleggen van de voedselvoorziening, het blokkeren van snelwegen in Natura 2000-gebieden of richting Schiphol, en het is niet ondenkbaar dat „heel veel meer boeren” huizen van ministers gaan bezoeken.  Minister Christianne van der Wal (Natuur en Stikstof, VVD) zei vorige week toen haar huis was omsingeld door boze boeren dat haar kinderen trillend op de bank zaten. Op de vraag van de Volkskrant-pussy’s wat Mark van den Oever daarvan vond, antwoordde hij dat hij die kinderen pussy’s vindt. Even verderop vond hij dierenactivisten die uit angst voor boerenrepresailles niet met hun naam in het artikel genoemd wilden worden ook pussy’s.  Ik denk dat Mark van den Oever heel veel mensen pussy’s vindt. De voetballers van PSV, Joden die zich niet actief hebben verzet tegen de Holocaust, ambtenaren die boeren controleren op stikstofuitstoot… Zijn eigen kinderen zijn pussy’s. Als ze bang zijn voor iets waar hij zelf niet bang van is, een grote herdershond bijvoorbeeld. Of als ze iets vies vinden wat hij zelf niet vies vindt, een grote bak stront. Koeien die een dag geen melk geven vindt hij ook pussy’s.  Een paar dagen voordat hij de Volkskrant-pussy’s op zijn erf in Sint Hubert ontving, lag hij nog met een hersenvliesontsteking tussen allemaal andere pussy’s in het ziekenhuis. Hij kondigde aan dat het uur U is aangebroken. Zijn boeren zijn klaar met de stikstofmaatregelen. Zelf heeft hij omdat hij vooral in varkens, suikerbieten, peren en kerstbomen zit eigenlijk nauwelijks last, een echte pussy-boer dus.</p>]]></description>
      <guid>https://www.nrc.nl/nieuws/2022/06/20/pussys-a4133956</guid>
      <pubDate>Mon, 20 Jun 2022 00:00:00 +00:00</pubDate>
    </item>
  </channel>
</rss>
