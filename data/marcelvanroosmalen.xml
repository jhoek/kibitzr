<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Wederopstanding]]></title>
      <description><![CDATA[<p>In een krant die zonder lezersopstand sportpagina’s kan skippen is Vitesse natuurlijk nooit groot nieuws. Ik heb het onderwerp Vitesse de afgelopen jaren uit voorzorg subtiel door mijn columns gevlochten en juist als je denkt dat je het misschien over een andere boeg moet gooien komt de actualiteit met een absurde wending. Ik werd deze week gebeld door een NRC’er die me aanmoedigde om te gaan werken aan een groot stuk over de wedstrijd Vitesse-Helmond Sport. De vraag alleen al was een ongekende overwinning, zoals alles sinds die uitspraak van het Hof Arnhem-Leeuwarden na het turbospoedappel dat Vitesse tegen de KNVB had aangespannen als een overwinning voelt. Het sentiment is totaal gekeerd. Vitesse is de nieuwe Jezus. Politici gebruiken Vitesse als metafoor dat het onmogelijke wel degelijk werkelijkheid kan worden. Lijsttrekker Eddy van Hijum van NSC verwees naar Vitesse toen ze hem vroegen of zijn missie in de politiek een kansloze is. Die vergelijking gaat mank, ik wil hier best een keer met Eddy over praten. Ineens is iedereen Vitesse-supporter, de seizoenkaarten vliegen weg. Dat stadion Gelredome uitverkocht raakt voor wedstrijden in de spelonken van het betaald voetbal is niet eens meer een vraag, eerder hoe snel. De grootste zorg is nu: moeten er aparte vakken komen voor mensen die tot voor kort niets met Arnhem of Vitesse hadden. Ondertussen zie ik beelden van de jaarlijkse Airborne-wandeling, we gedenken de geschiedenis in Arnhem graag wandelend omdat we nu eenmaal gezegend zijn met een prachtige natuur. Arnhemmers in Vitesse-shirts praten over de vreselijkheden alsof ze de Tweede Wereldoorlog zelf hebben meegemaakt. Mijn hart breekt. Zie daar ook de educatieve functie van een voetbalclub, waar de KNVB in het geval van Vitesse zo blind voor was. Nooit eerder gaven het voetbal en het onderwijs elkaar zo nadrukkelijk een handje. Ik ben niet haatdragend, maar wel rancuneus: wat zullen NEC-supporters zich klein voelen. Juist in hun tot dusver beste seizoen ooit verlaagden ze zich tot massale feestelijkheden omdat de grote concurrent Vitesse verdwenen leek, maar toen die dan toch weer uit de dood opstond bleek ze er met de gunfactor vandoor te gaan. De glans van alle mogelijke successen is er nu al af, het gevecht van de eigen kleinheid winnen ze nooit meer. In het kielzog van Vitesse kruipt de Arnhemmer uit de modder tevoorschijn. Hij staat in het volle licht zichzelf te vieren. Elke echte Arnhemmer herkent onmiddellijk het gevaar. Ik denk aan mezelf na drie bier op een personeelsfeest, maar ook aan Michel Schaay, redder van de club, die nadat hij zich als Don Michel over de Korenmarkt had laten tillen zei dat hij het liefst vanuit de schaduw werkt. Hij snapt het. We zijn echt gered.</p>]]></description>
      <guid>https://nrc.nl/nieuws/2025/09/07/wederopstanding-a4905320</guid>
      <pubDate>Sun, 7 Sep 2025 05:56:45 +0000</pubDate>
    </item>
    <item>
      <title><![CDATA[Beweging in groepen]]></title>
      <description><![CDATA[<p>Ik ben met een groep in Londen voor een podcast, de sfeer wordt geprezen hoorde ik. Het met collega’s in groepsverband functioneren in het buitenland verloopt altijd volgens hetzelfde patroon. De eerste avond vier ik uitgebreid dat het tot dan is meegevallen, waardoor je op de tweede dag een kater hebt, dan begint het grote overleven. Het samen eten, de sjoktochten van niets naar nergens, de opkruipende ergernis. Ik hoor mezelf slechte grappen maken. Ik kreeg een black-out tijdens een drie uur durende ‘Jack the Ripper tour’. Stond ik hier echt met een microfoon in de regen? Ik heb noodles, fish and chips en pasta carbonara gegeten, er is me verteld dat dit typisch Brits eten is. De stad Londen valt erg mee, groot maar gezellig, heel anders dan in mijn herinnering. Ik was er een keer eerder, op schoolreis met havo 4. We zaten ingekwartierd bij een gastgezin, het zakje chips bij het ontbijt maakte toen diepe indruk. Ik wilde toen dat mijn ouders ook in een arbeiderswijk woonden, wij kregen alleen soms op zaterdagavond chips. Chips heten hier crisps. Het internet is overal slecht. Ik keek vanuit de hotelkamer naar flarden van het turbo spoedappèl dat Vitesse heeft aangespannen tegen de KNVB. De voetbalbond werd in de verdediging gedrongen, ik betrapte mezelf erop dat ik weer hoop kreeg. En dan, als we op het punt staan om naar het graf van Karl Marx te gaan neemt deze column een onverwachte wending. Hij is al bijna af, maar dan hoor ik het verdict. Het einde moet herschreven. Het onvoorstelbare is waar: Vitesse moet per direct weer tot het betaald voetbal worden toegelaten. Ik bel Ester Bal, vriendin en oud-persvoorlichter van Vitesse, ze ligt huilend met haar poezen op de vloer. Ik bel Michel Schaay, aanvoerder van de redders van Vitesse. Hij huilen, ik huilen. Ik laat een glas jus d’orange vallen. De nieuwe werkelijkheid is een andere, wonderen bestaan dus toch, ik bel naar huis. Iedereen huilt, ook mijn dochter van vier. Even die twijfel: heb ik de clubliefde er te nadrukkelijk ingeramd? De groep ziet me vanaf een afstandje huilen bij de mand croissants. Is er iemand dood? Nee, opgestaan uit de dood. Ik heb ze allemaal een hand gegeven, het was een bijzondere week, wat doe ik hier nog? Ik ben huilend in een vliegtuig gestapt. Ik kwam er lachend uit. Vitesse had een groot deel van de zomer verpest, alsof ze wilde laten weten dat ze meer dan een voetbalclub is, maar nu kan ik er over een week weer heen met mijn dochter, zoals ik er ooit met mijn vader heen ging. Hij had een verhaal met deze plotwending nooit geloofd.</p>]]></description>
      <guid>https://nrc.nl/nieuws/2025/09/04/beweging-in-groepen-a4904956</guid>
      <pubDate>Thu, 4 Sep 2025 05:56:45 +0000</pubDate>
    </item>
    <item>
      <title><![CDATA[Rookbommen]]></title>
      <description><![CDATA[<p>Een steeds vaker terugkerende vraag: „Waarom sta je achter Michel Schaay?” Michel Schaay is het boegbeeld van het groepje Arnhemse ondernemers dat onder de naam ‘de Sterkhouders’ de voetbalclub Vitesse wil redden. Het antwoord is simpel: Schaay was de eerste – en tot nu toe enige – die gaat voor de minimale kans dat ‘het’ toch nog mag blijven bestaan. Tot het gaatje. Terwijl andere prominenten druk waren met naar elkaar wijzen stond hij op. Hij had er ook voor kunnen kiezen om met zijn boot te varen, maar werd, omdat niemand anders het deed, boegbeeld tegen wil en dank. Leider van een legioen onmondigen. Onze levens verschillen in alles, er zitten in dit proces ook heus wat vlekken op z’n trui, maar ik heb hem vaak genoeg ontmoet om de intentie te voelen. Hij doet het niet voor zichzelf, maar voor dat ene doel: Vitesse moet weer voetballen, liefst zo hoog mogelijk. Liever met een Fiat500 rechtstreeks op een betonnen muur af omdat je er doorheen wilt dan met een zorgelijk gezicht aan de zijlijn. En juist als je dan denkt, dit is zinloos, ik haak af, zegt hij een geweldige zin als: „Ze moeten een Arnhemmer niet bijten, dan verschiet hij van kleur.” Maandag is er weer een rechtszaak, ‘een turbo-spoedappel’ met drie rechters. In Arnhem, een ‘thuiswedstrijd’ volgens de supportersvereniging. Ik kijk er om allerlei redenen niet naar uit en ben stiekem blij dat ik vanwege een podcast in Londen zit. Ondertussen gaat een deel van de Vitesse-supporters ‘ondergronds’. Jong PSV-Jong AZ werd vrijdagavond verstoord met gele rookbommen. De verontwaardiging buiten Arnhem was groot. Een echt voetballand had massaal gerouwd om het verlies van een in verhouding grote voetbalclub. Hier niet. Hier wijzen ‘voetballiefhebbers’ elkaar op ‘de regels’ die in het verleden zijn geschonden, alsof er niets groter is dan ‘de regels’. In een echt voetballand hadden ze het overigens ook niet getolereerd dat de grootste voetbalclubs met twee teams mogen meedoen in het betaald voetbal. Sportjournalist Jeroen Kapteijns van De Telegraaf, die in de berichtgeving rondom Vitesse als doorgeefluik van de KNVB een smeercampagne tegen Schaay is begonnen, twitterde: „Vervelend voor spelers en publiek op De Herdgang.” Hij vergat voor het gemak even dat er nooit publiek bij wedstrijden van de zogenaamde ‘jong-teams’ zit. De verontwaardiging is bijna net zo leuk als de opmerking dat Vitesse zo de gunfactor verspeelt. Het hele probleem is juist dat Vitesse geen gunfactor heeft. Er is geen betere plaats om de hypocrisie van de KNVB aan de kaak te stellen dan bij een wedstrijd tussen twee ‘jong teams’ voor wie de heilige reglementen niet tellen. Rookbommetjes bij Jong PSV- Jong AZ omdat je tegen het euthanaseren van je club bent, tjongejonge. Wie dit echt erg vindt, moet echt iets veranderen. Doe wat spannends, lees een boek. Het is de IRA niet. En als het wel zo wordt gezien ben ik graag Sinn Féin.</p>]]></description>
      <guid>https://nrc.nl/nieuws/2025/08/31/rookbommen-a4904567</guid>
      <pubDate>Sun, 31 Aug 2025 05:56:45 +0000</pubDate>
    </item>
    <item>
      <title><![CDATA[De amateurtak  van de KNVB]]></title>
      <description><![CDATA[<p>Ook wel eens leuk: De Gelderlander publiceerde een brokje Vitesse-gerelateerd nieuws waar ik het voor de verandering mee eens was. Terwijl de nieuwe ‘clubwatcher’ de ondergang van de club – ‘het gras op Papendal wordt niet meer gemaaid’, ‘onzekerheid over jeugdwedstrijden’ – vanuit een geparkeerde auto verslaat, perste zijn voorganger wat nieuws uit zijn al lang tevoren geproduceerde podcast over de ondergang van Vitesse. Directeur Eredivisie CV Jan de Jong en voormalig directeur betaald voetbal Eric Gudde pleiten voor een fulltime licentiecommissie omdat de materie inmiddels te ingewikkeld is voor de ‘deskundige’ amateurs die de commissies bij KNVB nu bevolken. Overnames in het (betaald) voetbal zijn te complex om in de avonduren te behandelen. De twee mogen zonder tegenwoord leeglopen over de kwaliteit van de licentiecommissie, maar tussen de regels hoor je toch ook dat het de KNVB de afgelopen jaren ontbrak aan kennis, kunde, tijd en power om de overnameprocessen bij Vitesse goed te monitoren, waardoor de club uiteindelijk aan het verkeerde infuus kwam te hangen. Hier wordt de kern geraakt. Naast Vitesse – de nieuwe organisatie achter de club heeft zich inmiddels zo vaak verexcuseerd voor haar voorgangers dat niemand het meer hoort of wil horen – had het de KNVB ook gepast om de club met meer mededogen te behandelen. Waarom de club niet alsnog toegelaten tot het betaald voetbal? Desnoods met KNVB-secretaris Mark Boetekees, die tijdens het kort geding tussen Vitesse en de KNVB triomfantelijk opveerde als het ging over overtredingen van reglementen, fulltime aanwezig achter een speciaal bureau op Papendal. Misschien dat hij dan ook iets meekrijgt van de diepgevoelde sentimenten in Arnhem, want bij de KNVB lijken ze vergeten dat ze er zijn voor clubs en supporters. In plaats daarvan schuiven ze de kist waarin Vitesse ligt opgebaard liefst zo snel en geruisloos mogelijk in de oven. De patiënt was toch niet meer te redden. Maar je zou ook kunnen stellen dat Vitesse, na een sneller oordeel van echte deskundigen, helemaal niet dood had hoeven gaan. Wat rest is een hoger beroep dat maandag in Arnhem dient en een bodemprocedure tegen de KNVB, die natuurlijk van de baan zijn als de KNVB voor die tijd besluit om de zaak-Vitesse opnieuw, met een andere bril op te bekijken. De vraag waarom een inmiddels gezonde organisatie toch moet verdwijnen verdient een echt antwoord. Er wordt dagelijks gepoetst, de gaatjes zijn inmiddels gevuld, het tandvlees bloedt niet meer: het gebit hoeft niet te worden getrokken.</p>]]></description>
      <guid>https://nrc.nl/nieuws/2025/08/27/de-amateurtak-van-de-knvb-a4904249</guid>
      <pubDate>Wed, 27 Aug 2025 05:56:46 +0000</pubDate>
    </item>
    <item>
      <title><![CDATA[Honesty bar]]></title>
      <description><![CDATA[<p>Met acht Nederlanders in de stromende regen een vulkaan beklommen, het café halverwege wilde maar aan de helft van ons een maaltijd serveren, doordat er toch over en weer tussen de tafels voedsel werd uitgewisseld en door het gebrekkige Frans van de Nederlanders en het gebrekkige Engels van de Fransen draaide het uit op een ravage. Nee, dan was het eten bij onze door Nederlanders gerunde B&amp;B beter geregeld. Op de weg terug naar ons tijdelijke verblijf kwam de enge gedachte op dat misschien wel alle kasteeltjes en ruïnes in deze streek inmiddels door en voor Nederlanders werden gerund. We aten rundergehakt van de biologische boer van een weiland verderop, op een vel paprika. En een artisjok, als kloppend hart daar weer bovenop gedrapeerd. Het diner werd uitgeserveerd door een indolente puber, ze straalde uit dat ze overal liever vakantiewerk had gedaan dan bij haar moeder. Zet acht volwassenen Nederlanders bij elkaar en het is meteen gezellig. Verbroedering: onze jongste wandelde in het donker het zwembadje in, ze werd ‘gered’ door de andere kinderen. Daarna ging het met stemverheffing over het raadsel waarom we geen handdoeken mee mochten nemen naar het zwembadje, een probleem dat gezien het weer niet echt een probleem was. „En waarom haalt ze overdag het bestek uit de kast?”, vroeg een vrouw. „We mogen niet zelf brood smeren”, gaf ze zelf het antwoord. De midweekse house cleaning was ook niet goed. Ik kon meepraten. De nicotinetablet die ik tijdens het douchen in het douchegordijn had gespuugd, hing er na de schoonmaakbeurt nog. Konden we met de groep gezamenlijk een fles Glorix kopen? Ik bleef Eva aankijken. Dit voorstel kwam toch niet uit ons smaldeel? Ik bracht in wat ik tegen het verschijnsel honesty bar heb, ik vind dat het er ook vanaf de verkoperskant eerlijk aan toe moet gaan. Daarna ging het al snel over politiek. Er volgde een opgewonden discussie over de huisvuilophaal in Amsterdam en seculier onderwijs. Een vrouw, actief in de bancaire wereld, hief de armen en riep dat er een beweging moest komen voor en door lieve mensen. ‘Lief’ moest die heten, ze zocht nog een BN’er om die kar te trekken. De berichten uit het vaderland werden somberder en somberder. De wifi lag er na middernacht ook weer uit, van mij hoefde ze de lokale wifi-deskundige Amir niet meer te halen, ik geloofde het wel. Geen zin meer om te blijven, maar naar huis gaan was ook zo wat. Bij de verplichte uitcheck om 10.30 was de hemel strakblauw. Het kon eindelijk weer eens onbarmhartig warm worden, zoals eigenlijk altijd op deze plek in deze tijd van het jaar.</p>]]></description>
      <guid>https://nrc.nl/nieuws/2025/08/24/honesty-bar-a4903905</guid>
      <pubDate>Sun, 24 Aug 2025 05:56:46 +0000</pubDate>
    </item>
    <item>
      <title><![CDATA[Making memories]]></title>
      <description><![CDATA[<p>Na een halve week in een door Nederlanders gerunde B&amp;B in Frankrijk begon ik aan het regime te wennen. Een croissant per persoon, honing uit een plastic emmertje. We reden in een wit toeristentreintje door Vichy. Dit herinneren ze zich later, dacht ik, niet het appartement van maarschalk Pétain, maar hoe we daar als marmotten, gefrommeld, inzaten. Het was de laatste zonnige dag. Daarna begon de regenperiode, onze gastvrouw zei dat het uitzonderlijk bar en boos was, de wifi hield er ook van op. Ik kreeg een hele groep mee in een protest tegen het structureel onklaar maken van het koffiezetapparaat na het ontbijt tussen 8.15 en 9.15. In de stromende regen in de moestuin probeerden we de dochter te bewerken, maar we kwamen er niet doorheen. „Daar is een koffiezetapparaat niet voor bedoeld, dan blijven de mensen koffiezetten. Wij hebben ook een leven.” Een half uur later kwam moeder opgewekt het eetzaaltje binnen klossen. „Jullie zijn niet gelukkig!”, constateerde ze. Zo snel was ik nog niet vaak van de sociale ladder gekukeld, nu waren wij opeens de patiënt en zij de dokter. Onze gastvrouw legde uit dat je een koffiezetapparaat in principe niet aan gasten kon overlaten. „Ze gooien koffiebonen in het waterreservoir.” Maar ze streek over het hart. Toch koffie! We hoefden het niet eens te noteren in het schriftje bij de Honesty-bar. Nog een meevaller: de volgende dag zou Amir komen. „Amir weet alles van wifi!” Ik vond ’s middags een kat in ons bed. We speelden hele dagen Uno en galgje, op het laatst met niet-bestaande woorden. We bezichtigden drie kerken, waar het stikte van wanhopige Nederlanders. Een dag later kwam onze gastvrouw trots melden dat er weer wifi was, Amir had ontdekt dat een van de maairobots over een glasvezelkabel was gereden. Vanwege het gebrek aan restaurantjes in dit gebied dat niet voor niets de diagonaal van de leegte wordt genoemd was het misschien toch leuk om aan te schuiven bij de table d’hôte, ze kookte met verse producten. En nog een aanrader: moest ik eens raden wat er in een sporthal veertig kilometer verderop stond? Ik: „Een koffiezetapparaat?” Zij: „Nee, die staat stikvol met dinosaurussen.” Hier werd de essentie van vakantie geraakt. Het gaat niet om de beleving ter plekke, alles draait om later. Making memories. Ik was nog maar net in vrede met dat gegeven of ik kreeg het droeve bericht dat ons weer veel te vroeg een Vitesse-held is ontvallen. Martin Laamers (58) werd dood gevonden in zijn tuin. Twee doelpunten tegen NEC in De Goffert, mijn vader die de regenpakken over het hek gooide. Dat zijn nog eens herinneringen, en ik maar zeuren over koffie.</p>]]></description>
      <guid>https://nrc.nl/nieuws/2025/08/21/making-memories-a4903589</guid>
      <pubDate>Thu, 21 Aug 2025 05:56:46 +0000</pubDate>
    </item>
    <item>
      <title><![CDATA[Schone handdoeken]]></title>
      <description><![CDATA[<p>Ik ben nu twee dagen op het Franse platteland, met Nederlandse vrienden in een door Nederlanders gerunde B&amp;B. De andere gasten zijn ook allemaal Nederlanders, maar de officiële mededelingen worden met krijt op een schoolbordje in het Frans geschreven. Onderling praten we een klein beetje Frans. Zinnen als: ‘Is er ook fromage voor op brood?’ In de wijde omgeving is niets, we zitten op een weiland van een paar honderd vierkante meter te wachten tot het avondeten klaar is. De eerste dag aten we niets, we hadden ons vergeten in te schrijven op de lijst in het halletje. Het koffiezetapparaat doet het alleen tijdens het ontbijt. „We zijn geen koffietentje.” De kinderen zitten de hele dag met andere Nederlandse kinderen in een kuil met water, straks gaan we met een hele sliert naar een Frans dorp. Dan gaan we eten kopen bij een kleine Carrefour dat we dan verstoppen in onze gites, want het is niet de bedoeling dat er op het terras vreemd voedsel wordt genuttigd. Ik word herkend, maar meestal niet hardop, ze fluisteren naar elkaar wie ik ben. Een man, hij zal dit morgenochtend ongetwijfeld lezen want hij is een abonnee, ging achter me staan toen ik in de ontbijtzaal deze column schreef. Hij vroeg: „Vind je het erg dat Vitesse niet meer bestaat? Of ben je er al overheen?” Hij voegde eraan toe dat hij ieder jaar een boek van mij meeneemt op vakantie, behalve dit jaar. „En nu kom ik je hier tegen.” Ik begin de doelgroep voor mijn producten te haten. Zowel onze Nederlandse vriend Kees als ook Eva trof een (ex-)collega onder de andere Nederlanders. ‘Hoe groot is die kans?’, vroegen we ons hardop af op het terrasje, waarvan de belichting na het zakken van de zon opeens uitfloepte omdat het weliswaar een terras, maar geen uitgaansgebied is. Klein natuurlijk, tenzij er hoog boven iemand aan de knoppen draait die het slechtste met ons voor heeft. Anders kan ik een aantal beslissingen de laatste tijd ook niet verklaren. Het hoogte/dieptepunt is de Honesty-bar, waar je jezelf een glas biologische wijn mag inschenken mits je dat in een schriftje noteert. Ik had er een kort gesprek met een Rotterdamse francofiel – ‘Alles aan dit land vind ik top’ – die zei dat ze het altijd flauw vindt als mensen hun glas dan heel vol schenken. Ik verheug me ondertussen heel erg op woensdag, dan krijgen we schone handdoeken.</p>]]></description>
      <guid>https://nrc.nl/nieuws/2025/08/17/schone-handdoeken-a4903267</guid>
      <pubDate>Sun, 17 Aug 2025 05:56:46 +0000</pubDate>
    </item>
    <item>
      <title><![CDATA[Hollywood aan  de Rijn 2.0]]></title>
      <description><![CDATA[<p>De doeken vielen uiteindelijk tijdens mijn korte vakantie van deze krant. Ik vond het wel Arnhems: weet ik veel hoeveel jaar ik de lezer op deze plaats ongevraagd heb verteld over de Werdegang van Vitesse, maar juist tijdens mijn afwezigheid klonterde alle ellende samen. Vitesse verloor eerst een hoger beroep bij de licentiecommissie (ik hing in een kabelbaantje in Zwitserland) en ging daarna kansloos onderuit in de rechtszaal. Ik was bij het kort geding in Utrecht, gewoon om het te zien, om verwarring te voorkomen met Vitesse-sjaal om. Het einde kwam dan toch nog onverwacht, maar de nasleep was onsmakelijk. Eerst de normaliteiten: tranen, bloemen en stiekeme hoop op eeuwig leven. Als er al iets moois is dan is het de massale hoop op de wederopstanding, dat Vitesse een niet te verwijderen schim is die voor altijd boven Arnhem zal blijven waren. Te beginnen zo hoog mogelijk bij de amateurs. Tegenover die hoop kwamen al snel de ergernissen te staan. De feestelijkheden bij NEC in Nijmegen, jarenlang actief in dezelfde branche. Juist daar, in een stad waar ze pretenderen iets meer gevoel te hebben. Ik had ze hoger zitten, maar de condoleances die ik van Nijmeegse vrienden ontving stonden bol van de obligate excuses. Ze dachten er heus niet allemaal zo over als de harde kern, maar van laag tot Marcel Boekhoorn had niemand zin om dat in het openbaar te zeggen: allemaal bang voor het gruis. Een gouden tip om te bewaren: als het ooit oorlog wordt niet naar Nijmegen vluchten. De andere clubs leefden mee. Op z’n voetbals: een schouderklop en tegelijkertijd met de andere hand alvast graaien in de schatkist van de jeugdopleiding (schaam je FC Twente) omdat ze viavia precies wisten wat daar allemaal rondloopt. In de media worden de mooie herinneringen gedeeld, maar tegelijkertijd wordt de nieuwe organisatie alweer onderuitgehaald door stukken gevoed door anonieme bronnen met een belang. Ook ergerniswekkend: de simpele analyses van zogenaamde deskundigen als Robert Maaskant en Chris Woerts, die het hoofd in ieder geval niet met denken versleten hebben. Of de commentaren van Willem Vissers van de Volkskrant en de hoofdredactie van Trouw die ‘ons’ beleren dat het goed is om laag in te stappen bij de amateurs om weer bij onszelf te komen. Ga zelf acht jaar bij De Limburger werken, of ga in het geval van Trouw weer ondergronds. En dan was er ook nog een verslaggever van NRC die na twee vraagjes zichzelf uit voorzorg evacueerde van de Korenmarkt, hij is opgevangen en maakt het goed. Er staat maar één ding vast: minimaal zestienduizend mensen willen Vitesse zien voetballen, of in ieder geval in een geel-zwart shirt een veld op zien lopen. Het was nog nooit zo druk op de bodem van de put, alle ingrediënten voor een speelfilm over een magische wederopstanding zijn nu aanwezig.</p>]]></description>
      <guid>https://nrc.nl/nieuws/2025/08/13/hollywood-aan-de-rijn-20-a4902932</guid>
      <pubDate>Wed, 13 Aug 2025 05:56:47 +0000</pubDate>
    </item>
    <item>
      <title><![CDATA[Geef ons geen spuitje]]></title>
      <description><![CDATA[<p>Als u dit leest zit ik waarschijnlijk al in Zwitserland. Ergens in de bergen zal ik dan wel horen wat het verdict zal zijn. Of Vitesse, de Arnhemse voetbalclub ook de laatste storm heeft overleefd. De nieuwe Arnhemse eigenaren, supporters en de Arnhemse bevolking hebben er in ieder geval alles aan gedaan. Burgemeester Ahmed Marcouch doopte zijn pen in het hart van de Arnhemse samenleving en schreef een prachtige open brief aan de licentiecommissie van de KNVB. Hij vroeg de mensen die erover gaan om verder te kijken dan naar cijfers, balansen en licentievoorwaarden. Ik vond het nogal wat voor iemand die een reputatie bouwde op law and order. De stad Arnhem verloor zijn hart bij de slag om de brug in de Tweede Wereldoorlog, een ‘amputatie’ van de ziel, een veel groter orgaan, zou weer een wond slaan die niet snel heelt. Ik sprak de afgelopen tijd gewild en ongewild veel mensen rondom de club. Zoals altijd als de boot water maakt wilde iedereen weer helpen hozen. Geen woorden maar daden is in Arnhem: veel woorden en daden. De onderlinge animositeit, zet vijf Arnhemmers bij elkaar en het wordt gegarandeerd ongezellig, werd voor heel even terzijde geschoven voor een diep gevoeld onrecht. Natuurlijk was er in het verleden veel misgegaan, maar moeten onschuldige supporters daar nu, nu de zaak op de rit staat, alsnog de rekening voor betalen? Natuurlijk niet, maar ondertussen zitten we wel met familie en verwanten in de wachtkamer te wachten op de uitslag. Het is hopen en bidden en in de tussentijd zo goed mogelijk voor jezelf blijven zorgen en de tijd doden met iets nuttigs zoals het geel-zwart verven van de stad. Storende dissonant: Gelredome-eigenaar Michael van de Kuit die gedreven door rancune de nagel graag alvast in de doodskist ramt door zoveel mogelijk desinformatie door te bellen aan zijn lijntjes binnen de voetbaljournalistiek. Nog storender: er is er altijd wel een die graag onder zijn rok kruipt om het zonder weerwoord uit te tikken. Het woord ‘onderzoeksjournalist’ is in die niche niet meer dan een toupet om een kale schedel te verhullen, het draait om clickbait. Tot meer is de gemiddelde ‘clubwatcher’ ook niet in staat. Net zo makkelijk zeggen ze over anderhalve week dat de overledene er zo prachtig bij ligt dat het lijkt alsof Vitesse ieder moment weer uit de kist zal stappen. Zover komt het hopelijk niet. Ik hoop met Ahmed Marcouch dat het geen anonieme pennenlikkers zijn die over Vitesse beslissen, maar dat de KNVB een volwassen organisatie is waar ook mensen werken met de voelsprieten aan, die zien wat iedereen ziet: dat juist deze patiënt nog te levensvatbaar is voor een spuitje.</p>]]></description>
      <guid>https://nrc.nl/nieuws/2025/07/20/geef-ons-geen-spuitje-a4900772</guid>
      <pubDate>Sun, 20 Jul 2025 05:56:47 +0000</pubDate>
    </item>
    <item>
      <title><![CDATA[Geen verandering]]></title>
      <description><![CDATA[<p>Het was even geleden, maar daar zaten we dan weer, in The Blue Lotus, misschien niet het beste, hoewel ik nooit ergens anders lekkerder Nasi Goreng heb gegeten, maar zeker het best gelegen Chin. Ind. Rest. van Nederland: in een flat met uitzicht over het lelijke parkeerterrein van Den Heuvel te Velp. Alles is er nog even prachtig als het was: het systeemplafond met de geel uitgeslagen tegels, de walm van olie, de grote porseleinen vazen, de kassa rechts achterin, het doorkijkje waardoor je de afhalers kunt zien zitten met de boodschappentassen tussen de benen. We zagen onze buren vaker bij de afhaal dan in de straat. Het gevloek als het er zondags na zessen te druk was zodat we de eerste samenvatting van Studio Sport zouden missen. Mijn dochters wilden het luik van het liftje zien waarin ooit een inbreker vastzat, waarna het personeel besloot hem te laten zitten om hem te straffen. Een paar uur maar, zei de serveerster, ik had ze verteld dat het een paar dagen was en dat ze ook etensresten op hem gooiden, maar dat zouden ze bij Blue Lotus nooit doen. Aan de ronde tafel met zicht op zowel de Kennedylaan als het parkeerterrein waar ik het liefst zou hebben gezeten zat een gezin waarvan de zoon een Vitesse-shirt droeg. Ik kreeg een aanval van nostalgie en bestelde kinderijsjes met vuurwerk, dat deed mijn moeder hier ook altijd als ze dacht dat ze jarig was. „Eet oma Velp nu ook Chinees?”, vroeg mijn middelste dochter (8). „In de hemel?”, vroeg ik. „Nee, in haar kistje.” Ik zag een oude buurman. Hij herkende mij wel, ik hem niet. Hij zei: „Ik ben daarna nog drie keer verhuisd, maar ja zo gaan die dingen.” Daarna een medische verhandeling over de chronische ziekte van zijn vrouw, die ik me ook niet kon herinneren. Hij sloot af met: „De jeuk is het ergste, dan krabt ze alles weer open, maar goed toch nog smakelijk eten, je moet de volgende keer de loempia bestellen.” Hij hield zijn handen een halve meter uit elkaar. „Zulke joekels.” Met de buiken vol verlieten we het pand, de veel te steile betonnen trap naar beneden, in het volste vertrouwen dat het de volgende keer dat ik in Velp ben nog gewoon bestaat en dat er weer niets is veranderd.</p>]]></description>
      <guid>https://nrc.nl/nieuws/2025/07/17/geen-verandering-a4900479</guid>
      <pubDate>Thu, 17 Jul 2025 05:56:47 +0000</pubDate>
    </item>
  </channel>
</rss>
