<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Neigen naar een voldoende]]></title>
      <description><![CDATA[<p>We kwamen terug uit Mexico. Dat was eens, maar voorlopig nooit weer. We hadden allemaal last van het tijdsverschil. „Waarom moeten wij midden in de nacht naar school”, vroeg Leah van Roosmalen (6). Ik stopte ze allemaal in de bakfiets. Vier roodverbrande kreeften in een vrieskist, het temperatuurverschil wende dan wel weer meteen. De gesprekken met de andere ouders op het schoolplein waren in feite dezelfde als die in het vliegtuig. Half dromend, half wakker, was ik opeens diep geraakt door de seizoenen. Ik stond stil op het bruggetje, het water was bevroren. „Lente - zomer - herfst - winter - en dan weer lente, dat gaat maar door.” Zei ik dat echt hardop? Opeens daalde het besef in dat je alleen van het voorjaar kunt genieten als je de winter hebt doorstaan. Ik zei het tegen de andere klanten bij bakker Kaskes, op honderdvijftig meter van de tussenwoning. Ze keken me aan alsof ik gek was. Was dat zo? „Ben ik gek”, vroeg ik thuis. Er werd niet op gereageerd. Logisch, die hadden ook allemaal een jetlag. Overdag kon ik overal slapen, ’s nachts lag ik doodmoe wakker. Ik viel in slaap in de perskamer van de Jaarbeurs, tijdens de Vakantiebeurs. „Daar ligt Marcel van Roosmalen”, hoorde ik de gastvrouw zeggen. „Hij kwam voor een reportage.” Daarna: „Hij zal toch niet overleden zijn?” Ik schrok overeind. Boven me stonden twee jongens van de school voor journalistiek, vestiging Utrecht. Eentje zei maar eerlijk dat hij het jammer vond dat ik toch nog leefde, het was anders een mooie reportage geweest. De ander had mij gefilmd en vroeg keurig of hij het op de socials mocht plaatsen. „Ik kom uit Mexico!”, zei ik. „Mogen we u daarover interviewen?” Het land was er ondertussen ook niet beter op geworden. Ze onderhandelden nu ook al in een rooktent over een nieuw kabinet. Pieter Omtzigt trakteerde op zijn verjaardag op krentenweg, de onbenul Peter Rovers had zichzelf voor langere tijd aangesteld als algemeen directeur van Vitesse. Ik was nu definitief gestopt met Nicotinell, nooit meer een zuigtablet bij moeilijk sociaal verkeer. Dat had ik dan toch maar mooi aan Mexico te danken. Het reisbureau bleef maar vissen hoe we het hadden gehad, ik begon er steeds meer naar te neigen om een voldoende uit te delen.</p>]]></description>
      <guid>https://nrc.nl/nieuws/2024/01/16/neigen-naar-een-voldoende-a4187165</guid>
      <pubDate>Tue, 16 Jan 2024 05:56:56 +00:00</pubDate>
    </item>
    <item>
      <title><![CDATA[Houten kooi]]></title>
      <description><![CDATA[<p>Om de werkelijkheid – het weer, het tussenhuis, het werk – even te ontlopen boekte ik voor de hele groep een all inclusive naar Mexico. Ik bracht het met dezelfde scheut enthousiasme als waar ze mij bij het reisbureau in Wormer mee hadden overgoten. „Is Mexico Turkije?”, vroeg Leah, onze middelste, ze is zes en heeft al meer van de wereld gezien dan ik op mijn twintigste. Ik trok een vergelijking tussen de twee landen die ik met de kennis van nu nooit meer zou maken. Er werd ons met klem geadviseerd om vier uur (!) voor vertrek al op Schiphol te zijn, we maakten er drie van, maar spookten door een onverwachte vertraging toch nog zes uur tussen de overstappers op de luchthaven. Dan de toestand in het TUI-toestel, met een piloot die om de paar uur zei dat we weer wat dichter bij het zonnetje waren en Frida van Roosmalen (2) die elf uur non-stop overactief was. Ze hadden hoorbaar een hekel aan die bekende Nederlander die z’n schreeuwende kind achtervolgde. ‘Niet aan koptelefoons trekken.’ ‘Niet met yoghurt gooien.’ ‘Niet op die buik trommelen.’ Douane in Cancun, wachten op koffers, in een bus door het binnenland, daarna in een lange rij voor de incheckbalie van het paradijs. Met tijdverschil erbij waren we 24 uur wakker. Op Oudejaarsavond was ik in de brandende zon in slaap gevallen in het zand. „Gelukkig nieuwjaar”, zeiden ze toen ze me eruit trokken. Toch nog brandwonden, goed nasmeren. Twee dagen voor vertrek was de jetlag voorbij, we maakten die dag een trip naar een ondergrondse grot waar ‘de indianen’ in hun ondergoed soep hadden gekookt. „Wat voor soep?” „Vuursoep!”, zei een Vlaamse TUI-medewerker. Ik zag de toeristenindustrie voor het eerst voor wat het is, een werkplek waar iedereen verplicht glimlachend in wokpannen roert, van tafel naar tafel sloft of chloor in de zwembaden gooit. De zon maakte alles goed, we genoten dat de kinderen genoten. Jammer dat ik mijn nicotinepillen was vergeten. Ik bleek zeven jaar geleden niet te zijn gestopt met roken, maar begonnen met zuigtabletten. Met Lucie van Roosmalen (8) maakte ik tochten naar steden in de buurt, zogenaamd om haar haren te laten invlechten. Mexico heeft de strengste anti-nicotine-wetten ter wereld. Roken mag alleen in houten kooien op asfalt. Viagra, anabolen, illegale pijnstillers: alles is overal verkrijgbaar. Behalve nicotine-vervangers. Het sprak zich rond in Playa del Carmen dat er een toerist in nood van apotheek naar apotheek struinde. Ze achtervolgden me met nieuwe mogelijkheden, zoals ketamine. Voor de rest waren we er heerlijk tussenuit. Vanaf het terras keek ik naar de houten eenpersoonskooien, waar af en toe een verslaafde in stond. „Goh”, zei ik jaloers vanachter een vol geschept bord, „wat zal die het warm hebben.”</p>]]></description>
      <guid>https://nrc.nl/nieuws/2024/01/14/houten-kooi-a4186963</guid>
      <pubDate>Sun, 14 Jan 2024 05:56:57 +00:00</pubDate>
    </item>
    <item>
      <title><![CDATA[Gekatapulteerd]]></title>
      <description><![CDATA[<p>Mijn zus regelde het dit jaar. We gingen de erfenis opeten. Eerst naar Groesbeek, van daaruit met drie auto’s naar jachtslot Mookerheide, een sprookjeskasteel uit 1904 in art-nouveaustijl. We wandelden eromheen en daarna naar een Italiaans restaurant in het kleine winkelcentrum van Molenhoek. De eigenaresse doet het erbij, naast een ambtenarenbestaan sinds haar Italiaanse man overleed. Aan de muur een foto van een zomervakantie lang geleden. Zij blond, hij Italiaan, stralend naar de camera. Een grote tafel in het midden van de zaak. Lucie van Roosmalen (8) en Leah van Roosmalen (6) keken huizenhoog op naar de veel oudere dochters van mijn zus. Mijn broer liet per telefoon weten dat Valys, de vervoersdienst voor ouderen en mensen met een chronische ziekte of handicap, weer eens te laat was. Mijn moeder haatte Valys ook, ze waren ooit samen gekatapulteerd omdat een chauffeur al wegreed voor ze de gordels om hadden. Mijn broer zei: „Ze brengen je altijd te laat en ze halen je altijd te vroeg op.” Er was een stoel te veel aan tafel, dus het was net alsof ze er nog was. Ze had het ongetwijfeld een lawaai gevonden, het eten juist te weinig of te veel, maar het had met haar karakter ook gekund dat ze maar bleef herhalen dat ze het heerlijk vond. Mijn broer was er al na de amuse en het voorgerecht, met tassen vol worstenbroodjes. Leah van Roosmalen (6) was dusdanig geobsedeerd door zijn kunstoog dat hij het haar uiteindelijk geduldig uitlegde. We toostten op mijn moeder. Na anderhalf uur stond de Valys-taxi een paar straten verderop, ik bracht hem er heen. Daarna was het voorbij. We waren ook wel uitgepraat, maar hadden het zonder elkaar veel te zeggen toch prettig gehad met elkaar. Ik dacht toch nog even aan mijn moeder. Ze zou het laatste uur waarschijnlijk zijn ingezakt, maar eenmaal thuis zou ze zijn gaan bellen met de mededeling dat het volgens haar goed verlopen was. „Ik denk dat het goed verlopen is. Iedereen vond het dat het goed verlopen is. Vond jij ook dat het goed verlopen is?” Over mijn vader hadden we het niet. Het kostte moeite om hem in deze setting erbij te fantaseren, daarvoor was het allemaal te lang geleden. Bij leven liet hij niet na te benadrukken hoe zinvol het was om samen te komen tijdens ons zinloze bestaan. Ik herinner me zelfverzonnen spreekwoorden als ‘We zijn toch allemaal maar zandkorrels in de woestijn’ en ‘We zijn toch allemaal maar blaadjes in het bos. Er verandert uiteindelijk niets als er wat wegwaaien’.</p>]]></description>
      <guid>https://nrc.nl/nieuws/2023/12/26/gekatapulteerd-a4185276</guid>
      <pubDate>Tue, 26 Dec 2023 05:56:57 +00:00</pubDate>
    </item>
    <item>
      <title><![CDATA[Terugwerkende krachten]]></title>
      <description><![CDATA[<p>We reden naar Groningen, Eva Hoeke lag achterin onder een jas, ik zat op de bijrijdersstoel. Nederland is opeens heel groot als je door schemer en regenslierten naar Groningen rijdt. De Afsluitdijk. Ik krijg altijd zin in het Kazemattenmuseum. Zouden er ooit mensen spontaan stoppen? Is daar nog markt voor? Ik heb het thuis een keer voorgesteld aan de groep, op weer zo’n zaterdag. Of we met z’n allen daarnaartoe wilden? Lucie van Roosmalen (8) leidde het verzet, ze zei dat ze blij was dat ik nog steeds geen rijbewijs heb omdat ze ook wel weet dat ik ze anders in de auto zou proppen. Mijn ouders hadden dan wel geen gezag, ze dreven wel hun zin door. Tot de puberteit was ik nog nooit op vakantie geweest, ja naar de boerderij van tante Ied in Oirschot, maar dat telde niet. Van verstoppertje in het maisveld kreeg je uitslag, het spannendste wat we daar ooit deden was het omdraaien van dag en nacht in wat vroeger een koeienstal was. Ze dreven ons de Mazda 323 in met goedbedoelde dagtripjes die niets kosten. Naar de glasblazerij in Doesburg. Naar Elten in Duitsland en daar dan constateren dat het dorp even bij Nederland hoorde. Naar Zeeland voor een kopje koffie in de buurt van de Deltawerken. Het regende toen ook en mijn vader zei dat de de zee rustig was. Naar Schiphol om vliegtuigen te kijken. Op tuinstoelen op een grasheuvel, gesmeerde boterhammen mee. Toen ze pas wat hadden, gingen mijn ouders ook wel eens met elkaar naar auto’s kijken. Er zijn foto’s van de dag dat ze voor het eerst een file zagen. Ze konden er smakelijk en tegelijk zouteloos over vertellen. Over dat ze een half uur voor een open brug hadden gestaan. Dat ze aan kwamen rijden en het wegdek omhoog zagen gaan. En weer naar beneden. En die keer dat ik mijn jas was vergeten in het Autotron. We waren de Afsluitdijk nog niet af of we belandden in een file. Agenten met zoeklichten in de berm. Zwaailichten in de inmiddels stromende regen. Bij Zurich was een vrachtwagen gekanteld, geen doden of gewonden, wel honderden kartonnen dozen op het wegdek. We reden er stapvoets voorbij. Het was een belevenis die ik mijn ouders met terugwerkende kracht gunde. Voor dat soort verhalen is geen publiek meer.</p>]]></description>
      <guid>https://nrc.nl/nieuws/2023/12/21/terugwerkende-krachten-a4185061</guid>
      <pubDate>Thu, 21 Dec 2023 05:56:57 +00:00</pubDate>
    </item>
    <item>
      <title><![CDATA[Meloenenman]]></title>
      <description><![CDATA[<p>In het Radiohuis op het Mediapark zag ik Sven Kockelmann, de interviewer, nieuwsjunk en journalist die je in twee woorden kunt samenvatten, ‘Sven’ en ‘Kockelmann’. Hij hing zoals op elke doordeweekse dag rond het middaguur op de bank naast het koffiezetapparaat, ijverige redacteuren om hem heen. Ze hadden hem Op1 afgepakt, na de zomer stopt het, en hij straalde in alles uit dat hij met die mededeling nog niet klaar was. Zijn podium was onverwacht onder zijn voeten vandaan geschopt. Het was hem eerder overkomen, hij was er daarna met heel veel moeite weer opgeklommen. Mijn hoogtepunt was het interview bij de presentatie van het laatste kabinet-Rutte toen hij in Hotel Des Indes bij een gesprek met de nieuwe bewindslieden totaal onverwacht een meloen op tafel legde. Daarna die vraag: „Wie heeft de grootste meloen moeten slikken?” In mijn herinnering kon Wopke Hoekstra toen niet anders dan opbiechten dat hij een kleine meloen had doorgeslikt. Ik schrijf ‘in mijn herinnering’ omdat ik er een hekel aan heb om een goede anekdote om zeep te helpen, Sven had het ongetwijfeld gecheckt, of beter nog: hij had het zijn redacteuren laten doen. Toen ik het zag wist ik: hier gaan ze het op scholen voor journalistiek nog heel lang over hebben. ‘Leg groente op tafel als je een vastloper voelt komen in een gesprek over politiek.’ (Sven vindt meloen een groente, want familie van de komkommer.) Niet dat Sven ooit een vastloper heeft, integendeel. Hij blijft schieten, vaak met hagel, maar als er zwaarder geschut voorhanden is dan vooral dat. Richten, aanleggen, meteen schieten. Ik zag de meloen destijds echt als een statement. De koning had zich teruggevochten, het speelkwartier was voorbij, de andere edelen mochten allemaal weten dat hij terug was gekomen om nooit meer weg te gaan en dus plantte hij een zwaard in de tafel. Alleen gebruikte Sven een meloen en geen zwaard. Nou, we zagen elkaar. Hij zwaaide, maar minder.</p>]]></description>
      <guid>https://nrc.nl/nieuws/2023/12/20/meloenenman-a4184815</guid>
      <pubDate>Wed, 20 Dec 2023 05:56:57 +00:00</pubDate>
    </item>
    <item>
      <title><![CDATA[Voor het geval dat]]></title>
      <description><![CDATA[<p>Ik heb de verslagen gelezen hoor, ze hebben elkaar weer uitgescholden in de kleedkamer en daarna boos zitten zwijgen en zo. Interim-trainer Edward Sturing was ook al woedend, de wil om te winnen was bij de tegenstander groter. Hij miste gretigheid en iets met het gras op willen vreten. Soms zijn cijfers sterker dan letters, woorden en zinnen. Almere City – Vitesse 5-0. En dan lees ik de reactie van supporters, maar ik weet niet of ze daar nu beter van gaan voetballen. Heeft het überhaupt zin om boos te worden op mensen die iets niet kunnen? Onze spelers kunnen, een paar uitzonderingen daargelaten, weinig tot niets. Je hebt ook schrijvers die niet kunnen schrijven maar om commerciële redenen toch boeken mogen maken, we hebben in dit land zangers die niet kunnen zingen en in de Tweede Kamer zitten er nu best veel die geen idee hebben hoe een parlementaire democratie werkt. Heeft boos worden dan zin? Ik denk van niet. Het hoogste wat trainer Edward Sturing kan bereiken, en dat is hem wel toevertrouwd, zelf was hij als speler ook van dat slag, is ze over een bepaald punt heen tillen, ze mentaal zo ziek te maken dat ze er gesteund door het thuispubliek als gedrogeerde beesten invliegen, alleen dan bestaat de kans dat er nog wat, hopelijk genoeg, punten bij elkaar worden gesprokkeld. Verder mogen en kunnen we deze spelers niets kwalijk nemen. De echte schuldigen zitten in de bestuurskamer. Vitesse is organisatorisch te vergelijken met het Russische leger, als je er een hebt afgeschoten komt de volgende alweer op je afgerend. Het houdt niet op, niets blijft ons bespaard, de ene idioot is nog niet verdwenen of volgende doemt alweer op. Nu zitten we weer met algemeen directeur Peter Rovers, die als enige nog gelooft in een overname. Hij wil de club het liefst overhevelen aan Coley Parry, een Amerikaanse durfinvesteerder zonder eigen geld. Er zit niets anders op dan ons achter Vitesse-supporter en ondernemer Jan Snellenburg te scharen, een zelfingenomen Vollidiot, die in een moment van helderheid miljonair werd met de recyclebare PET-fles. Hij resideert in een villa in Velp, waar hij me ooit een rondleiding gaf. Zijn vrouw stond in de tuin een naakt te boetseren, hij vatte haar kunst samen in een zin: „Zelf krijg ik er niet een-twee-drie een erectie van.” Dat zal hij van dit Vitesse ook niet krijgen, maar hij is op de achtergrond tenminste bezig met een reddingsplan voor ‘het geval dat’, een zinsnede waarmee ze in Arnhem het onvermijdelijke bedoelen.</p>]]></description>
      <guid>https://nrc.nl/nieuws/2023/12/18/voor-het-geval-dat-a4184590</guid>
      <pubDate>Mon, 18 Dec 2023 05:56:57 +00:00</pubDate>
    </item>
    <item>
      <title><![CDATA[Afgepakte trommel]]></title>
      <description><![CDATA[<p>Op de Dam in Amsterdam hadden supporters van de voetbalclub AEK Athene zich verzameld. Ze hingen op de trappen van het Nationaal Monument. Ze maakten een haveloze indruk met hun verwassen geel-zwarte shawls, bleke gezichten en slechte gebitten. Even verderop was een pro-Palestina-demonstratie, het winkelend publiek zigzagde ertussendoor. Het leken de jaren negentig wel, een tijd waarin de doorsnee-supporter nog niet in de nieuwste versie van het clubshirt liep. Er stonden toen nog hekken rondom het veld, asocialen hadden nog vrij spel in de stadions en niemand haalde het in z’n bolle kop om een voetbalwedstrijd vanwege een plastic bierglas op het veld te staken. In Griekenland wordt de komende maanden zonder publiek gevoetbald, er vallen daar geregeld doden, aanleiding was een aanval met vuurwerk op de winkel van een scheidsrechter. Griekse voetbalstadions maken vooral een rokerige indruk, te veel Bengaals vuur ziet er sfeervol uit, maar je staat er niet graag tussen. De reis naar Amsterdam was dus, zo stelde ik het me tenminste voor, een broodnodig groepsuitje voor de Grieken, een voorzichtige eerste reünie, een haast stiekem samenzijn. Ze stonden zwijgend heel erg AEK te zijn, niet agressief, maar ook niet toegankelijk. Met te weinig ook om de confrontatie met Ajax-supporters of andere Amsterdammers te zoeken. Vlak nadat ik het NRC-pand op het Rokin had verlaten, ik moest er op de foto, stond ik oog en oog met de groep. Er ontstond meteen consternatie, het was alsof ze gewacht hadden op een reportageschrijver om de toestand vast te leggen. Twee agenten sleepten een AEK-supporter met een donkere baard tussen zich in naar een arrestantenbusje. Een agente liep erachteraan met een grote trommel, daarachter nog een agente met de drumstokjes. Ik was inmiddels bij de zij-ingang van de Bijenkorf en zag hoe de grootste hooligan van allemaal schreeuwend achter het groepje aankwam. Op zijn schedel getatoeëerde bliksemschichten. Onverstaanbaar geschreeuw, de aderen in de nek opgezwollen. Het was alsof hij de AEK-supporters opriep om met hem de aanval te kiezen om in ieder geval de in beslag genomen trommel terug te veroveren. Je voelde de twijfel bij de rest. De kans om gearresteerd te worden leek groter dan een succesvolle uitbraak. Er kwamen agenten met knuppels tevoorschijn, zo te zien een peloton echte Noord-Hollanders. Ze waren er klaar voor. „Look out, back off”, riep een blonde veertiger met groot wit gebit. Zo sta je kaas te verkopen in Purmerend, zo verdedig je een afgepakte trommel. Andersom leek het me ook geen pretje. Eerst laat Nederland je land bijna failliet gaan en als je er bijna bovenop bent pakken ze in Amsterdam ook nog je trommel af.</p>]]></description>
      <guid>https://nrc.nl/nieuws/2023/12/14/afgepakte-trommel-a4184377</guid>
      <pubDate>Thu, 14 Dec 2023 05:56:58 +00:00</pubDate>
    </item>
    <item>
      <title><![CDATA[Beter voor milieu]]></title>
      <description><![CDATA[<p>Elke keer als ik naar tandarts Auw moet, neem ik op station Nijmegen Centraal noodgedwongen een taxi. Anders red ik het niet. De taximarkt daar is in handen van Afghanen. Het regende. De eerste taxi was onbemand, de tweede ook, pas in de vierde taxi trof ik een chauffeur die me heel beslist terug naar de eerste taxi dirigeerde. Daar kwam mijn chauffeur aangesloft, een gedistingeerde zestiger. „Dat duurde lang”, zei ik, lichtelijk geïrriteerd. Hij bleef rustig, klopte met een geruite doek de bijrijdersstoel kruimelvrij. „Wij staan altijd daar”, wees hij naar de stationsoverkapping. „Beter voor het milieu.” „Beter voor het milieu?”, vroeg ik. „Ja, anders moet de verwarming aan. Dan draait de motor.” We reden weg. Erg langzaam. „Kunt u niet sneller?”, vroeg ik. Hij: „Ja, maar is slecht voor het milieu. Langzaam rijden is beter voor het milieu.” Ik zei dat ik niet uit Nijmegen kom, dat ik begreep dat het milieuverhaal het daar goed doet, maar dat het voor mij dus niet hoefde en dat ik haast had. Hij: „Haast is slecht voor het milieu en….” Ik: „En wat?” Hij: „En slecht voor de gezondheid.” Hij sloeg met de hand op zijn borst. „Voor rikketik.” Tandarts Auw behandelde me snel en vaardig. Het was dan weliswaar slecht voor het milieu om hem trouw te blijven, maar ik doe het toch. We namen afscheid, ik wandelde naar station Nijmegen Dukenburg. Achter me toeterde een auto. De taxichauffeur had voor de zekerheid op me gewacht, voor het geval er geen trein zou komen. Ik twijfelde of ik door moest lopen om te zien of er toevallig een sprinter aan zou komen. Dat was beter voor het milieu. Ik stapte toch in. Hij stopte op de terugweg voor ieder stoplicht en deed vanwege het milieu ook niet zijn best om een groen licht te halen. Ik vroeg waarom hij toch zo ontzettend begaan was met het milieu. Hij: „Mijn zoon studeert milieukunde. Ik luister.” Zelf had hij criminologie gestudeerd in Kabul, hij werkte er bij de recherche tot hij 27 jaar geleden met zijn vrouw naar Nederland vluchtte. Hij had altijd onder zijn niveau gewerkt, net als de rest van de Afghaanse taxichauffeurs. Hij had zijn zoon en dochter gedrild tot voorbeeldige studenten. Er was sprake geweest van ‘onuitgesproken dwang’. „Ik heb me opgeofferd voor hen, dat voelen ze.” Na mij moest hij iemand ophalen, hij vroeg of hij me honderd meter van het station eruit mocht zetten. Dan hoefde hij niet om te rijden. Dat was beter voor het milieu.</p>]]></description>
      <guid>https://nrc.nl/nieuws/2023/12/13/beter-voor-milieu-a4184057</guid>
      <pubDate>Wed, 13 Dec 2023 05:56:58 +00:00</pubDate>
    </item>
    <item>
      <title><![CDATA[Je veter zit misschien los]]></title>
      <description><![CDATA[<p>Het huis is verkocht, we zitten tijdelijk aan de andere kant van het dorp. De mensen zijn hier anders, welvarender. Ze wonen ruimer met zicht op het groen en wekken de indruk veel boeken te hebben gelezen. Op weg naar de bakker hield een vrouw me staande die was begonnen aan Sonny Boy van Annejet van der Zijl, ze had het cadeau gekregen in de bibliotheek van Zaandam die natuurlijk veel ruimer gesorteerd is dan die in winkelcentrum De Plaszoom in Wormer. Ze was nog niet overdonderd door de schrijfstijl. Wat vond ik? Ik constateerde dat een paar honderd meter een wereld van verschil kan maken. Eerst klaagde ik dat de mensen geen kranten lezen, nu werd ik opeens lastiggevallen door lezers. Een voorzichtige eerste conclusie: ze hebben minder te klagen dan de mensen op de parkeerplaats bij de oude woning, maar herkenden zich wel meer in mijn geklaag. We zitten nu met vijf op een klein oppervlak, maar buiten is de rust oorverdovend. Af en toe ga ik naar buiten om niets te horen. Aan de overkant van de straat wordt een huis gebouwd, elke keer als ik naar buiten kijk is het al verder af. „Wat gaat dat toch snel”, zei ik tegen een buurman die me al een paar keer de weg heeft versperd omdat hij met me wil praten over politiek en maatschappij. Hij zei dat de tijd al jaren steeds sneller gaat. Vanaf ongeveer 2005 voelde het als gisteren. Hij wees naar het huis in aanbouw. „Voor je het weet staat het er twintig jaar.” Bij de Nederlands Gereformeerde Kerk, ‘De Wijngaard’, zijn ze begonnen met het nabouwen van Betlehem, het geboortedorp van Jezus. Dat hele stadje wordt jaarlijks nagebouwd door vrijwilligers, waarna christenen rond de kerstdagen natuurgetrouw en fanatiek het dagelijks leven van toen naspelen. In voorgaande jaren belandde ik er ongevraagd in een discussie met ‘een boer’ die me vertelde hoe hij zijn denkbeeldige oogst had verhoogd. Pas na een kwartier kwam hij met de terloops geplaatste opmerking dat hij een bijzondere ster aan de hemel had zien staan die naar een stal even verderop scheen te wijzen. Misschien dat ik daar even kon gaan kijken. Misschien dat er wat wonderlijks was gebeurd? Ik stond met Frida van Roosmalen onder de kartonnen boog waar ze de tekst ‘Bethlehem’ op hadden geverfd. „Nog een week of zo”, zei ik. Ik hoorde het mezelf zeggen. Daarna een passerende fietser, ze remde af ondanks de regen. „Je veter zit misschien los.”</p>]]></description>
      <guid>https://nrc.nl/nieuws/2023/12/11/je-veter-zit-misschien-los-a4183831</guid>
      <pubDate>Mon, 11 Dec 2023 05:56:58 +00:00</pubDate>
    </item>
    <item>
      <title><![CDATA[Move over Dion Graus!]]></title>
      <description><![CDATA[<p>Naast het afscheid van tachtig parlementariërs, ze zaten gedecoreerd aan de talkshowtafels, was ook de beëdiging van 67 nieuwe parlementariërs een luchtig item in talkshows en actualiteitenprogramma’s. Het was meteen de laatste keer dat we ze zo ontspannen bij elkaar hebben gezien. Er was een fotograaf op een ladder die een groepsfoto maakte. Het deed denken aan de auteursfoto bij uitgeverij De Bezige Bij, ook al zo’n gelegenheid waar ijdelheid en status elkaar een handje geven, al zullen de gesprekken daar van een hoger niveau zijn. Zaten ze dan, een bloemstuk voor zich op de schoolbanken. Twee van D66 hadden hun baby meegenomen, de pasgeborenen waren als spartelend statement in draagzakken voor hun moeders gehangen. Benieuwd hoe afgetobd hun frisse moeders er over een paar maanden uitzien. Frans Timmermans helemaal links vooraan, voor de gelegenheid weer eens met stropdas. Aan de andere kant van de vergaderzaal de taartpunt met onbenullen. Geert Wilders mag dan een van beste debaters van de Kamer zijn, de gewone mensen om hem heen wisten soms niet eens, of juist te goed, waar ze waren. Ze hadden voor de zekerheid, Geert vond het nog te vroeg om de zeepbel nu al door te prikken, een collectief spreekverbod gekregen. Wie ook maar even het deksel van de pan licht ruikt meteen dat de liefhebbers van het menselijk tekort aan hun trekken komen. Geert Wilders heeft een bijzonder talent van misfits. Move over Dion Graus! Maak plaats voor Marjolein Faber-van de Klashorst, de Feldwebel uit Hoevelaken, bekend en berucht vanwege haar optredens in de Provinciale Staten. We gaan nog genoeg van haar horen. Willem Boutkan heeft z’n moment of fame al gehad. Hij liet zich tegenover De Telegraaf ontvallen dat hij geheel tegen zijn zin in is gekozen. Hij zat op verkiezingsavond op de bank en moest zichzelf en zijn vrouw knijpen omdat hij toch niet ‘op een veilige plek’ bleek te staan. Een man om in de gaten te houden is Maikel Boon. Een nieuw pak, de stropdas net te goed geknoopt, in alles uitstralend: het kan eraf nu. Het levensrad draaide onverwacht een keer goed, Maikel staat voor een onverwachte afslag. We zullen er allemaal onder lijden, de asielzoekers als eerste toch. Nieuwsuur deelde treurige beelden van z’n vorige leven, waarin hij opriep om toch vooral in het geweer te komen tegen de komst van asielzoekers naar Steenbergen. Hij praat het stemvee graag aan dat vluchtelingen in luxe hotels leven en dat ze bij aankomst in Nederland van het COA een creditcard krijgen. Geen zin in de debatten in de nieuwe Tweede Kamer, wel benieuwd.</p>]]></description>
      <guid>https://nrc.nl/nieuws/2023/12/07/move-over-dion-graus-a4183645</guid>
      <pubDate>Thu, 7 Dec 2023 05:56:58 +00:00</pubDate>
    </item>
  </channel>
</rss>
