<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Ajax-Feyenoord gestaakt? Alles is de schuld van de KNVB]]></title>
      <description><![CDATA[<p>Net als bij alle andere clubs is de hoofdingang van Ajax nu ook eens bestormd door de eigen aanhang. Niets bijzonders, gebeurt overal. Ajax-Feyenoord  werd  gestaakt nadat tot twee keer toe vuurpijlen op het veld waren gegooid. Ajax stond met 0-3 achter, kon klein deel van de toeschouwers niet tegen. Bij sportzender ESPN raakten de analisten Kenneth Pérez, Kees Kwakman en Mario Been onder leiding van Jan Joost van Gangelen verstrengeld in een eensgezind schande spreken. We moeten met elkaar de dictatuur van het onvermogen ondergaan. Kenneth Pérez stipte per ongeluk nog even het echte probleem aan: hij prees de harde kern van Ajax. „Omdat ze er altijd zijn.”  Dat was er eentje in de categorie ‘maar hun uniformen zijn wel mooi’.  De echte gekken kijken tenslotte ook mee. Nergens lijden de goeden zo onder de slechten als in het betaald voetbal. Allemaal omdat anderen die toevallig dezelfde wedstrijden bezoeken zich niet kunnen gedragen. In al haar onmacht heeft de KNVB zelf de ultieme regel verzonnen waardoor het organiseren van een competitie onmogelijk wordt: als er tot twee keer toe ‘iets’ op het veld wordt gegooid, wordt een wedstrijd definitief gestaakt. Dat ‘iets’ kan alles zijn, vuurpijlen zoals bij Ajax-Feyenoord, maar ook een plastic bierglas of een prop papier. De KNVB hoopt dat supporters elkaar  gaan corrigeren. De Middeleeuwen als norm: straf de hele groep, net zo lang totdat de groep zelf mensen gaat aangeven en straffen.   De wedstrijd stopt als de zwakste schakel het geestelijk niet meer aan kan zien Ajax wacht een FC Groningen-achtig seizoen, de gedegradeerde voetbalclub werd vorig seizoen geplaagd door gestaakte wedstrijden. Er was daar altijd wel een goede reden om iets op het veld te gooien. Het zal gestaakte wedstrijden gaan regenen, niet alleen door toedoen van Ajax-supporters overigens, want ik kan me zo voorstellen dat het voor pak ’m beet FC Volendam-supporters ook niet leuk is om tegen dit Ajax op achterstand te komen. Dankzij ‘het protocol’ van de KNVB hoeft dat ook niet meer. De wedstrijd stopt op het moment dat de zwakste schakel het geestelijk niet meer aan kan zien. Bij Ajax ligt die grens dus bij 0-3. Ik ben met terugwerkende kracht trots op de Vitesse-supporters, we zijn met weinig maar we hebben wel  incasseringsvermogen.  De KNVB heeft eindelijk een stok gevonden om wild om zich heen te slaan. De gewone toeschouwers worden effectief verjaagd. Historische uitslagen worden ons ontnomen, voor het zover is, is er al gestaakt. Niemand koopt een kaartje voor een halve wedstrijd, dan blijf je op den duur liever thuis. Volgens de KNVB was Ajax-Feyenoord geen nederlaag voor Ajax, maar het begin van een oplossing.</p>]]></description>
      <guid>https://nrc.nl/nieuws/2023/09/24/ajax-feyenoord-gestaakt-alles-is-de-schuld-van-de-knvb-a4175323</guid>
      <pubDate>Sun, 24 Sep 2023 05:57:24 +00:00</pubDate>
    </item>
    <item>
      <title><![CDATA[De maan]]></title>
      <description><![CDATA[<p>Ik dacht aan mijn vader, man uit een andere tijd.  „Ga je mee?”, vroeg hij aan het eind van zijn leven, een envelop van ‘de spoorwegen’ in zijn hand.  „Waarnaartoe?”, vroeg ik. „Naar het station!”, riep hij enthousiast. We liepen door de Kerkstraat, de voeten nat van de gesmolten sneeuw, hij liep enthousiast, ik zou willen schrijven ‘huppelend’, voor me uit.  „Ingecheckt”, zei hij terwijl hij de kaart tegen een paaltje op het perron hield. Even later checkte hij uit. Hij vond het niet te bevatten. „Daar gaan we nog heel veel plezier aan beleven, jongen!” Een half jaar later was hij dood. „Ingecheckt en uitgecheckt”, zei hij tegen mijn moeder, die aardappels stond af te gieten. (In mijn hoofd staat ze opeens altijd in de keuken gekookte aardappels af te gieten. Ze had liever gewild dat ik me haar anders zou herinneren. Boeken lezend bijvoorbeeld, maar ze las geen boeken, ja op vakantie een paar bladzijden in iets van Agatha Christie, maar dat telt niet.) Ze heeft hem vast alleen gelaten met zijn avonturen met de ov-chipkaart, zoals ze zijn belevenissen met zijn eerste computer – een Apple – ook totaal oninteressant vond. Mijn vader ging, subtiel gedwongen, met vervroegd pensioen vanwege de opkomst van ‘de computer’, maar schafte van het geld dat hij meekreeg direct een computer aan, zodat hij de rest van zijn leven kon zeggen dat hij nog makkelijk had kunnen meekomen.  Ze heeft mijn vader vast alleen gelaten met zijn avonturen met de ov-chipkaart Dit kwam allemaal boven toen ik de beelden zag van ‘de interruptie’ van Geert Wilders op Thierry Baudet, die tijdens de Algemene Beschouwingen in de Tweede Kamer weer eens een ongewenst kijkje in zijn geest gaf. Dit keer trok hij onder andere de maanlanding in twijfel. Van alle bullshit vond Geert Wilders dit de ondergrens.  Het bracht me terug op een van de laatste verjaardagen van mijn vader. Hij had van zijn oud-collega’s een glazen olifant gekregen, die hij op de papieren op zijn bureau kon zetten.  Hij zat ermee in zijn handen en wist duidelijk nog niet hoe dankbaar hij moest zijn met het cadeau. Iemand zei dat ze zomaar wat hadden gekocht, omdat hij alles al had. Of was er iets wat hij altijd al had willen hebben?  „Ik zou nog wel eens naar de maan willen”, zei mijn vader. „En wat zou jij daar dan willen doen?”, vroeg mijn moeder, geagiteerd. Ja, dat wist mijn vader ook niet.  „Hetzelfde als hier.” Hij had weer eens een grap gemaakt waar niemand om lachte, maar die ik met terugwerkende kracht waardeer.</p>]]></description>
      <guid>https://nrc.nl/nieuws/2023/09/21/de-maan-a4175147</guid>
      <pubDate>Thu, 21 Sep 2023 05:57:25 +00:00</pubDate>
    </item>
    <item>
      <title><![CDATA[Parlementariërs]]></title>
      <description><![CDATA[<p>Het begon in de jaren negentig van de vorige eeuw met hier en daar een mal hoofddeksel op het hoofd van een parlementariër, waar de pers dan meteen bovenop dook. Inmiddels lopen zoveel volksvertegenwoordigers er zo gek bij dat ze van gekkigheid bijna niet meer opvallen. Over de plannen van het kabinet gaat het allang niet meer op de Derde Dinsdag van september, die zijn dan al breed bekend, want uitgelekt, en bovendien is de kwaliteit van de parlementariërs dusdanig laag dat ze niet in staat zijn tot het geven van context. Waar ze precies voor staan kunnen we  één dag per jaar aflezen aan hun kleding.  De media zijn mee afgegleden, grootste nieuws dit jaar was de leesbril van de koning. Echt waar, de koning stoethaspelde zich dit jaar met leesbril door de troonrede, bijgestaan door zijn echtgenote, oudste en middelste dochter. De tocht met de koetsjes door het centrum van Den Haag, ooit feestelijk bedoeld, werd dit jaar gadegeslagen door oranje-fanaten en boze mensen. Twee uitersten waartussen een normaal mens gelukkig niet hoeft te kiezen.  Zoals ieder jaar waren er al in de ochtend reportages op televisie waarin  orangisten, mensen in het oranje, al vroeg van huis vertrokken om de koninklijke familie een hart onder de riem te steken. Een man in een colbert vol speldjes, aandenkens aan historische gebeurtenissen waarvan hij anoniem getuige was geweest, zei dat  Prinsjesdag voor hem ieder jaar weer een feestdag was waarop hij de democratie vierde door de niet gekozen monarch te prijzen. De woedende mensen roerden zich vooral op X, boos op alles en iedereen, maar vooral op de media die te weinig hadden opgemerkt hoe ze de koninklijke familie en alle andere boven ons gestelden woedend hadden bejegend. De koninklijke familie verscheen op het bordes, het verdeelde volk eronder. Gefluit en gejuich. De koning nu weer zonder leesbril, koningin Máxima tegen de klippen op zwaaiend en prinses Alexia, voor het eerst, maar wel gezegend met de juiste mimiek die zei: ‘als jullie er geen zin in hebben dan ik toch zeker ook niet’. Als ze al genoot dan was het omdat ze blij was dat haar zus en niet zij de eerstgeborene is.   Ondertussen stonden overal in Den Haag parlementariërs uit te leggen welk statement ze met hun uitdossing wilden maken. Tussen alle gekkigheid miste ik Pieter Omtzigt, hij was er ongetwijfeld wel, die juist door zijn saaiheid de verkiezingen dreigt te gaan winnen. Een gek land krijgt een saaie regent. Was het maar andersom, dan konden we tenminste weer eens lachen om die ene met dat malle hoofddeksel.</p>]]></description>
      <guid>https://nrc.nl/nieuws/2023/09/19/parlementariers-a4174870</guid>
      <pubDate>Tue, 19 Sep 2023 05:57:25 +00:00</pubDate>
    </item>
    <item>
      <title><![CDATA[Supporters]]></title>
      <description><![CDATA[<p>Ik was voor een lezing over de reportage in het prachtige Veldhoven, een plaats onder de rook van Eindhoven, waar ik verder niets dan goede dingen over te melden heb. Enige nadeel: de ligging. Ik werd terug naar station Eindhoven gebracht door Piet en Ellie, die naar alle literaire avonden in theater De Schalm gaan. Bij het afscheid voor station Eindhoven CS zei Piet nog: „Wel opletten, PSV heeft vanavond gespeeld.” Het was geen jongensdroom om tussen duizenden PSV-supporters op de laatste intercity naar het westen te staan wachten. „Dat is die droge, dat is dat stuk beschuit”, hoorde ik ze over mij zeggen. Ik kreeg een blikje Hoegaarden Wit aangeboden. In de trein werd gezongen, het clublied van PSV en een lied waarin alle helden uit heden en verleden aan bod kwamen. PSV-supporters hebben iets eenzaams, zelfs als ze in een groep zijn. „Wij zijn, denk ik dan, wat bescheidener”, zei een man in een loeigroot PSV-shirt tegenover me. „Wij schreeuwen het niet zo van de daken.” Om ons heen werd geschreeuwd Voorbij Den Bosch werd het rustiger. Er gingen voorzichtig al wat sweaters over de voetbalshirts, PSV-supporter ben je in een cirkel van dertig kilometer om Eindhoven, daarna wordt het gevaarlijk.  Achter me spraken drie dertigers over het machtige gevoel dat ze bekroop tijdens RKC Waalwijk – PSV, een week eerder. Het halve stadion was voor PSV. Er was een opstootje geweest toen acht RKC-supporters de hoofdtribune bestormden om wat PSV’ers ‘af te slaan’, maar die trokken zich schielings terug toen ze ontdekten hoeveel er daar voor PSV waren. Voor de lezers: RKC heeft een heel klein stadion. Na Utrecht CS werd het stil. Ze waren nog met een man of tien. De jongen die kilometers eerder nog ‘boeren-boeren’ had gebruld zat nu stilletjes in een boek te lezen, The Maniac van Benjamin Labatut. Desgevraagd zei hij dat hij Peter Bosz een goede trainer vond, misschien iets ‘te westers’. Later wilde hij helemaal niet meer over voetbal praten. Op Amsterdam CS stapten de laatste PSV-supporters uit, ze hadden vaker met elkaar in de trein gezeten, maar hadden verder niets met elkaar. Later dacht ik: ze gedroegen zich als spionnen in de Koude Oorlog, maar het kan ook zijn dat ik te veel afleveringen van The American achter elkaar heb gekeken. Verder ben ik voor vrijheid van meningsuiting.</p>]]></description>
      <guid>https://nrc.nl/nieuws/2023/09/18/supporters-a4174632</guid>
      <pubDate>Mon, 18 Sep 2023 05:57:25 +00:00</pubDate>
    </item>
    <item>
      <title><![CDATA[D66 is boven op Yesim Candan gevallen]]></title>
      <description><![CDATA[<p>Yesim Candan heeft zich teruggetrokken als kandidaat-Kamerlid voor D66. Laten we haar vooral niets kwalijk nemen. De vrouw is nu eenmaal van klitteband en kijkt iedere dag of er nog iets aan haar kont is blijven hangen. De aandachtshonger is niet te stillen, ze lust alles. Geen hap is te groot, nee, de lepel is te klein. RTL Nieuws mag zich in de handen knijpen met zo’n allesweter als columnist van de site. Dat ze zichzelf ook heeft aangeboden bij FVD en/of het CDA is voor iedereen die haar langer dan dertig seconden heeft gesproken niet vreemd. Ze wil ook graag een rol in GTST, een eigen talkshow, aan de desk bij Boulevard, is ook schrijver, kan zingen en voelt zich gepasseerd dat ze nog nooit in een pak bij The Masked Singer heeft gezeten. Dat is het fijne van een gebrek aan zelfkennis: je wilt en kunt alles. De dag na een eenmalig optreden bij Vandaag Inside, waar ze vanaf de barkruk met alle aanwezigen ruzie maakte over niets, trof ik haar in het radiohuis. Ze was gevraagd door een radioprogramma, maar het kan ook zijn dat ze zichzelf had aangeboden, om te reflecteren op de  bedreigingen die ze na dat optreden naar eigen zeggen had ontvangen. Ze was in een stemming van veel, meer en alles en vroeg me in de drie minuten dat we elkaar spraken voor een podcast hoe ze in contact kwam met de hoofdredactie van NRC voor een column en of ik wilde spreken op een nog door haar te organiseren demonstratie op de Dam in Amsterdam.   Op zijn beurt deed D66 geen enkele moeite om het cv van Yesim Candan te controleren.  Ik stel me zo voor dat ze ook de juiste kwezels van D66 heeft overvallen, waar ze nog wel iemand konden gebruiken om de lijst wat diverser te maken. Ik denk ook dat de mededeling dat ze slechts elfde op de voorlopige lijst stond haar als een natte dweil in het gezicht heeft getroffen.  Op zijn beurt deed D66 geen enkele moeite om het cv van Yesim Candan te controleren. Het bestaat in die hoofden helemaal niet dat iemand die geflirt heeft met  FVD zich vrijwillig aanmeldt bij D66, waar ze elkaar allemaal zo prettig vinden.  Juist dat maakt dit D66 wereldvreemd. Ze hebben grote (klimaat)plannen en idealen die ze ‘kroonjuwelen’ noemen, maar verder geen idee. D66 is een mooie boom. Goed in de takken en bladeren, Rob Jetten als piek, maar de wortels steken nog geen vijf centimeter in de samenleving. Een zuchtje wind en de hele handel valt om,  geen idee welke kant op.  Boven op Yesim Candan dit keer.</p>]]></description>
      <guid>https://nrc.nl/nieuws/2023/09/14/d66-is-boven-op-yesim-candan-gevallen-a4174462</guid>
      <pubDate>Thu, 14 Sep 2023 05:57:26 +00:00</pubDate>
    </item>
    <item>
      <title><![CDATA[Onno Aerden, salesman]]></title>
      <description><![CDATA[<p>Ik kan me met terugwerkende kracht het hoofd breken over de vraag hoe de deal in godsnaam tot stand is gekomen, maar wij kochten ooit een tweedehands matras van Onno Aerden. Waren we dan zo arm? Het moet via-via zijn gegaan want we komen niet bij elkaar over de vloer. We hebben er lekker op gelegen, maar ik was toch ook blij dat we later, toen het beter ging, genoeg geld verdienden om een nieuw matras te kopen.  Onno Aerden was toen nog vooral bekend van Het Financieele Dagblad waarvoor hij als columnist van de weekendbijlage hotelbedden, restaurants en dure schoenen testte. Gisteren was Onno Aerden een paar uur landelijk nieuws en de trotse woordvoerder van Nieuw Sociaal Contract, de partij van Pieter Omtzigt. In recordtijd lekte uit dat Aerden de BBB in een recente tweet ‘een gezwel’ had genoemd. Daar kun je als columnist mee wegkomen, maar als woordvoerder van een fatsoenlijke politieke partij natuurlijk niet, leek Aerden ook te beseffen, want hij en Pieter gingen in goed overleg uit elkaar.  Pieter Omtzigt en Onno Aerden vormden op het eerste gezicht een wonderlijk duo. De man van de wereld en de man uit Overijssel, maar ik sloot ook niet uit dat Aerden in staat was om het imago van Pieter Omtzigt op te pimpen  met een vernislaagje. Na zijn carrière bij het FD brak hij door als strategic adviser van vooral Pieter Broertjes. Broertjes was ooit hoofdredacteur van de Volkskrant, maar als het hem als burgemeester van Hilversum warm onder de voeten werd, kon hij leunen op Onno Aerden. Er was een kwestie met rapper Lil Kleine die handig werd opgelost en het zou me niet verbazen als Aerden achter het sterke statement van Broertjes zat toen die op een podium in zijn mediastad een pen omhoog stak tegen de terroristische aanslag op het satirische tijdschrift Charlie Hebdo. ‘Tot Hilversum en niet verder terroristen!’ En dan nu deze actualiteit…  Omtzigt is er de man niet naar om een nare tweet over het hoofd te zien en Aerden is te professioneel en integer om zo’n faux pas niet zelf te melden. Hoe kunnen twee zulke scherpe geesten zo’n blunder begaan? Niet. Ik sluit niet uit dat Onno Aerden en Pieter Omtzigt het met elkaar zo hebben afgesproken. Dat Onno Aerden in ruil voor een toekomstige functie elders heeft voorgesteld om zichzelf op te offeren opdat Pieter Omtzigt aan het volk zijn daadkracht kon tonen, want er werd hier en daar al gefluisterd dat Pieter niet met crisissituaties om zou kunnen gaan. Dat heeft hij met de openbare executie van Onno Aerden dan helemaal rechtgezet.  Een media-opzetje van jewelste. Vintage Onno Aerden, een man die alles kan verkopen. Ook aan de allergrootste journalisten.</p>]]></description>
      <guid>https://nrc.nl/nieuws/2023/09/13/onno-aerden-salesman-a4174234</guid>
      <pubDate>Wed, 13 Sep 2023 05:57:26 +00:00</pubDate>
    </item>
    <item>
      <title><![CDATA[Aftrappers]]></title>
      <description><![CDATA[<p>Ik was door de bibliotheek in Lelystad gevraagd als ‘aftrapper van het culturele seizoen’. Ik ging met het openbaar vervoer, de reis duurde vanwege werkzaamheden aan het spoor extra lang. Drijfnat van het zweet kwam ik aan. Het stationsplein was niet om vrolijk van te worden, maar viel me toch mee. Ik had ‘Lelystad’, het meesterwerk van schrijver Joris van Casteren nog in het hoofd zitten, waarin hij de stad waarin hij opgroeide jaloersmakend fileert. Ik at een frietje knoflooksaus bij de FEBO en bladerde door het tijdschrift Party.  Ineens hing de interviewer van dienst al in mijn nek, een man met een pet en een Panorama-verleden. Hij vond het „complex voor iedereen” dat hij ook Marcel heette. Hij had al mijn boeken van kaft tot kaft gelezen, al mijn podcasts beluisterd, televisieprogramma’s teruggekeken en een interviewstrategie bedacht. Hij liet een notitieblok vol vragen zien. Hij begon maar vast met ze te stellen zodat hij aan mijn reactie kon opmaken waar ik meest op aansloeg.  De bibliotheekmedewerkers hadden er al een hele dag opzitten, de belangstelling voor het culturele seizoen was veel groter dan verwacht, iedereen was er zweterig van geworden. Mijn publiek bestond vooral uit mensen met grijs haar. Ze hadden allemaal een ansichtkaart gekregen met verschillende smileys erop. Een bibliotheekmedewerker: „Na afloop moet u een scheur maken bij de juiste smiley. Dan weet de directie hoe u het gevonden heeft. Gooi de kaarten in de strooien hoed op de versierde stoel. Ik herhaal: de strooien hoed op de versierde stoel.” We, ik en andere Marcel, werden op een oranje en een zwarte troon gezet. We wilden wel, maar van een klik was geen sprake. Het werd ongemakkelijk, er vielen stiltes.  In de pauze vormde zich een lange rij Lelystedelingen voor de signeertafel, ze wilden weten wat ik van hun stad en van de interviewer vond. Een paar meter verderop werd ‘andere Marcel’ moed ingesproken door bekenden en bibliotheekmedewerkers. Een mevrouw uit Deventer gaf me een zelfgemaakte kaart met een vogel erop, een ander met een infuus in de arm had in de Arnhemse wijk Presikhaaf op de middelbare school gezeten, er waren twee mensen met een seizoenkaart bij Vitesse en er was een student journalistiek uit Zwolle die graag reportages wilde schrijven. Andere Marcel kondigde aan dat hij uit een ander vaatje ging tappen.   „Het zal sneller gaan, spontaner en directer.” Toen zijn microfoon het begaf kreeg hij de zaalmicrofoon, waardoor hij tijdens het interviewen soms de zaal inliep. Op het laatst interviewden twee belangstellenden elkaar met zijn microfoon. De belangstellenden ondergingen de avond met elkaar, zoals ze ook het leven ondergingen. Een Lelystedeling zei dat hij in Lelystad bleef wonen omdat hij bang was dat teruggaan naar waar hij vandaan kwam waarschijnlijk zou uitlopen op een nog grotere desillusie.  „En zo denken de meesten hier.”</p>]]></description>
      <guid>https://nrc.nl/nieuws/2023/09/11/aftrappers-a4174028</guid>
      <pubDate>Mon, 11 Sep 2023 05:57:26 +00:00</pubDate>
    </item>
    <item>
      <title><![CDATA[Rimpeling]]></title>
      <description><![CDATA[<p>Hoe kleiner de vijver, hoe groter de rimpeling als je er een steen ingooit. Na thuiskomst in Wormer was Big Bazar gesloten. Ik werd ongewild volledig bijgepraat over de hoed en de rand. Dorpsgenoten hielden me staande om in veel woorden weinig te vertellen. „Is er nog wat gebeurd? Nou, zeg dat wel!”, trapte een klant bij Mevrouw Meijer – al meer dan vijftig jaar de wijnspecialist – af. Hij was op een dag op zijn elektrische fiets gestapt om bij Big Bazar plastic wijnglazen te kopen, want hij ging naar de camping in de buurt van Haarlem. Zijn zus heeft er een huisje. „Ik parkeerde de fiets in het hek voor de Vomar, het was niet druk, ik denk dat het kwart voor tien ’s ochtends was. Pas toen ik voor Big Bazar stond merkte ik het: de elektrische schuifdeuren gingen niet open. Toen drukte ik m’n gezicht tegen de ruit en zag dat alle schappen leeg waren. Ze hadden de winkel dus in één nacht leeggehaald, want de dag ervoor stond alles er nog. Ik dacht bij mezelf: die zijn failliet.” Een dag later, ik had bij slager Gijs Tange twee kipschnitzels gekocht voor het nog niet-vegetarische deel van het gezin, werd ik aangesproken door een mevrouw in een blauwe bermuda. Ze excuseerde zich voor haar vieze knieën, ze had onkruid getrokken in de tuin. „Jij bent altijd bezig met nieuws, toch? Dan moet je nu eens bij de Big Bazar gaan kijken. Die is helemaal leeg!” Toen ik met Frida van Roosmalen (2) bij Big Bazar ging kijken – het leek me een leuk uitje, zoveel gebeurt hier niet – was er inderdaad niets te zien. „Vroeger kocht ik hier weleens plastic spullen”, zei een man op een driewieler. „Of je ging er doorheen als je je verveelde. Dat gaat nu niet meer.” Zelf had ik ook een paar minimale herinneringen om te delen. „Ik heb hier ooit lampions gekocht voor Sint-Maarten”, zei ik. „En mijn kinderen gingen hier ook weleens heen voor snoep.” Het dorp was nog kariger geworden.  „De lol is er hier nu wel van af”, zei de man. Hij reed weg op zijn driewieler. „Bedankt voor het praatje.” Later bedacht ik opeens dat ik het grote zwijgen van mijn dorpsgenoten misschien toch verkeerd heb ingeschat. Misschien wilden ze wel praatjes maken, maar wisten ze niet waarover. Dan is het natuurlijk fijn als er onverwacht grote gebeurtenissen zijn.</p>]]></description>
      <guid>https://nrc.nl/nieuws/2023/09/07/rimpeling-a4173802</guid>
      <pubDate>Thu, 7 Sep 2023 05:57:26 +00:00</pubDate>
    </item>
    <item>
      <title><![CDATA[Bureaucraten]]></title>
      <description><![CDATA[<p>Hahaha, PvdA en GroenLinks willen het openbaar vervoer herwaarderen. Het plan waarmee ze de verkiezingen ingaan heet ‘Iedereen stapt in!’. Degene die het heeft opgeschreven heeft of een eigen auto of zit dagelijks met oogkleppen op in trein of bus. Gratis kaartjes voor minima, het bevriezen van de prijzen en betere arbeidsomstandigheden gaan het openbaar vervoer niet redden. Iedereen stapt in: kon dat maar.  De reden dat ik op latere leeftijd alsnog mijn rijbewijs wil halen, heeft alles te maken met meer dan veertig jaar openbaarvervoer-ervaring. Ik riskeer nog liever mijn leven dan dat ik me nog langer dagelijks uitlever aan de grillen van vooral NS. Reizen met het openbaar vervoer valt nooit mee. Het is vies, soms onveilig en het serviceniveau is bedroevend, maar de grootste klacht is dat de vervoerders hun afspraken niet nakomen. Officieel zijn er steeds minder vertragingen, maar dat is vooral omdat vertraagde treinen stilletjes op het laatste moment uit de dienstregeling worden gehaald. Gratis openbaar vervoer voor iedereen, te beginnen voor de minima,  is alleen op papier een goed idee. Waarom willen de bureaucraten van PvdA en GroenLinks de eigen doelgroep sarren? Waarom de mensen die niks hebben naar stations jagen om ze daar te laten verkommeren? In ons dorp (Wormer) hebben alle GroenLinks- en PvdA-raadsleden een eigen (elektrische) auto. Dat is natuurlijk niet voor niks! Ik weet ook zeker dat ze die niet inruilen voor een gratis treinkaartje. Met het treinpersoneel hoeft niemand medelijden te hebben. Als er één groep heeft geprofiteerd van de chaos en wisseling van de wacht aan de top van het vervoersbedrijf, dan zijn het de conducteurs en machinisten. De beeldvorming klopt niet. Werknemers van NS worden niet uitgebuit. Ze hebben een beter drukmiddel dan andere werknemers. Door te staken en te dreigen met nog meer stakingen hebben ze over de rug van de reizigers meer dan gemiddelde loonsverhogingen afgedwongen. Ondertussen worden agressieve ‘klanten’ van wie vermoed kan worden dat ze zwartrijden niet gecontroleerd, moeten reizigers het bij onveilige situaties zelf maar uitzoeken – ze moeten naar een 06-nummer bellen of appen waar ze zich bevinden – en hangen de conducteurs met elkaar in de eerste klas. Op kleine stations zijn nul voorzieningen, ook geen toiletten. Treinen zijn lang en leeg, of – en veel vaker – te klein en overvol. PvdA en GroenLinks denken een probleem op te lossen door nog meer mensen (gratis of bijna gratis) naar de stations te sturen, maar maken de problemen daar alleen maar erger, de infrastructuur van NS is helaas niet meer berekend op veel reizigers. Een oorlog wordt ook niet minder vreselijk door ziekenhuizen achter het front te bouwen.</p>]]></description>
      <guid>https://nrc.nl/nieuws/2023/09/05/bureaucraten-a4173589</guid>
      <pubDate>Tue, 5 Sep 2023 05:57:27 +00:00</pubDate>
    </item>
    <item>
      <title><![CDATA[Groot-Volendam]]></title>
      <description><![CDATA[<p>Ik was dit weekeinde in de schouwburg in Arnhem, het gebouw gaat eraan, er komt iets nieuws van 70 miljoen. Eerst was ik daar faliekant tegen, maar met het vooruitzicht dat er een kans is dat het volk straks Mona Keijzer minister-president maakt, dacht ik opeens: dan staat het er maar. Voor Mona Keijzer is de samenleving een grote viskraam. Geboren in Edam, woonachtig in Volendam, dan weet je het wel. We zijn door media langzaamaan bekend geraakt met het gevoelsarme leven van de Volendammers. Het zijn harde werkers, mensen van buiten laten ze links liggen, de meerderheid heeft een koophuis, ze wassen iedere week de ramen en produceren een enorme wolk mainstream-muziek die maar boven het land blijft hangen.  Mona Keijzer wil de gebouwen die we nu nog theaters noemen praktischer inrichten. Je kunt er ook vis in schoonmaken, groenten in verkopen, of dieren in slachten, of desnoods sloop je de stoelen eruit en organiseer je er feesten met Volendamse muziek. Van haar ideeën weet ik, net als bij Pieter Omtzigt van Nieuw Sociaal Contract, weinig. Ze moet zich nog inlezen in het partijprogramma zei ze zonder schaamte tegen Tijs van den Brink bij Op1. Het hebben van idealen is iets ouderwets, we moeten ons van Mona Keijzer maar vasthouden aan het idee dat ze een goede moeder is, dat ze van aanpakken houdt, dat ze rechtdoorzee is en dat ze als minister-president gewoon in Volendam blijft wonen.  Vooral dat laatste is zorgelijk. Ik zag Volendam altijd als een jeugdpuistje, een oneffenheid die je weg kunt drukken. Al die inwisselbare docusoaps van vriendengroepen met of zonder gitaren, het was irritant, maar het zou vanzelf verdwijnen. Nu blijkt het geen puistje maar een gezwel te zijn dat we in de spiegel zien. Als we niet oppassen verspreidt het zich, gerieflijk zittend op een zadel op de brede rug van Caroline van der Plas, razendsnel over ons land. Met een beetje pech wordt Mona Keijzer de eerste minister-president die vis verkocht in Velp. Ik moet haar daar wel eens hebben zien staan op Den Heuvel. We hebben het er bij een zorgcongres ooit over gehad. Ze was als jong meisje in de leer bij een vishandelaar in Arnhem. Ze had er geen vrolijke herinneringen aan.  „Velpenaren kochten geen vis.” En dus moest ze iedere dag met een volle viskar terug naar Arnhem fietsen. Ze voelde de kramp in de kuiten nog. Die pijn gaat ze delen, we zullen er straks allemaal van lusten als ze het land heeft veranderd in ‘groot-Volendam’.</p>]]></description>
      <guid>https://nrc.nl/nieuws/2023/09/03/groot-volendam-a4173403</guid>
      <pubDate>Sun, 3 Sep 2023 05:57:27 +00:00</pubDate>
    </item>
  </channel>
</rss>
