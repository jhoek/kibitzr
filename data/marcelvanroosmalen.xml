<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Houten getuige]]></title>
      <description><![CDATA[<p>In ons nieuwe huis staat een notenhouten dressoirkastje dat in mijn ouderlijk huis in Velp stond, waarde onbekend. Ik erfde het van mijn moeder, het bleef onduidelijk of het de brand in de boerderij in Oirschot in 1944 overleefde, of dat het uit de inboedel van een heeroom kwam. Het kastje was het altaar van mijn moeder, ze noemde het plechtig ‘het antieke kastje’. Jaren stond de grijze telefoon met draaischijf op de rechterhoek, dan stond ze ernaast, ze belde altijd staand als een generaal naar haar troepen. Soms, bij bezoek, zei ze terwijl ze bovenkant streelde: „Dit is echt antiek.” Als het bezoek meer wilde weten zei ze zinnen als: „Ja, echt heel oud. Het komt helemaal uit Brabant.” Toen we, ik was kind, wel eens samen op de groene bank zaten, zei ze: „Als dat kastje kon praten zou het verschrikkelijke dingen zeggen. Die heeft alles gezien.” Mijn moeder had gevoel voor drama. Het kon zomaar zo zijn dat ze erge dingen had meegemaakt. „Wat dan?” „Alles.” Het kastje reisde met haar mee naar het einde, van het verzorgingshuis in Velp naar het verzorgingshuis in Mook, waar ze het tot het eind tweemaal daags afstofte. Haar geheugen mocht haar dan in de steek laten, de houten getuige stond er nog. „Als ze dat weghalen, ben ik weg.” Na haar overlijden stond het antieke kastje een tijd in een loods en daarna in de schuur van het nieuwbouwhuis van mijn zus. Weggooien, weggeven of verkopen was geen optie, tegelijkertijd wilde niemand het echt hebben. Met onze verhuizing naar Amsterdam kwam het antieke kastje mijn kant op. Er zaten krassen in het notenhout, het was in het busje dat mijn zus en zwager gehuurd hadden omgevallen omdat ze het niet hadden vastgesnoerd. Het stond eerst onder de kapstok in de hal, waardoor de voordeur amper open en dicht kon. Gisteren sleepten we het ding naar binnen en sindsdien staat het vol zelfvertrouwen in ons nieuwe oude huis. ‘God, wat ben je lelijk’, dacht ik toen ik het vanmorgen zag staan met een vaas met bloemen erop. Tegelijkertijd wist ik: die gaat nooit meer weg. Niet omdat ik het wil hebben, maar omdat ik het niet weg kan doen. Een beetje zoals zij over de andere mensen dacht.</p>]]></description>
      <guid>https://nrc.nl/nieuws/2024/10/03/houten-getuige-a4868001</guid>
      <pubDate>Thu, 3 Oct 2024 05:56:54 +0000</pubDate>
    </item>
    <item>
      <title><![CDATA[Zoetermeer]]></title>
      <description><![CDATA[<p>Twee mensen die ik bewonder, reportageschrijver Michel van Egmond en fotograaf Jan Dirk van der Burg, dragen een verleden in Zoetermeer met zich mee. Ik zie Zoetermeer terug in hun werk. Natuurlijk hield Van Egmond het een aantal jaren uit met René van der Gijp, hij woonde in Zoetermeer. Natuurlijk draaide Van der Burg zijn hand niet om voor een hondenpoepcongres: Zoetermeer. Zoetermeer is de remmende voorsprong voor iedereen met een creatief brein. Zaterdag was ik er. Ik was gevraagd om het eerste exemplaar van een in eigen beheer uitgegeven boekje van de schrijver Silverfox in ontvangst te nemen in Lunchroom ‘Bij Foodie’, een naam die ik heel erg Zoetermeer vind. Nergens in Nederland beginnen ze een lunchtent onder een kantoorgebouw in een troosteloze buitenwijk, in Zoetermeer vinden ze alles in de buurt van station Driemanspolder juist wel een toplocatie. Silverfox is een slecht gekozen pseudoniem – dat vinden ze alleen in Zoetermeer een goed idee – voor Frank Nihof die in het boekje Groen Geel was mijn deel 48 jaar ABN Amro heeft verwerkt. Ik leerde hem kennen omdat ik gevraagd was voor een praatje bij zijn afscheid van de bank, ik had nog nooit zo veel hypotheek-intermediairs bij elkaar gezien als daar bij de vleesplank. Van het een kwam het ander: ik wist inmiddels alles maar ook niks van Frank Nihof. Hij had een leidinggevende functie bij de afdeling Intermediaire Distributie, maar werkte ook bij alle andere afdelingen. Ik moest lachen om Frank Nihof en wilde hem best nog een keer komen samenvatten in één zin: hij is 1 meter 96, hij heeft een kuif, hij heeft een groen-geel hart, hij is emotioneel en gevoelig, is een echt mensen-mens, hij heeft een ridderorde, hij doet vrijwilligerswerk en mantelzorg, hij draagt zijn rode bril op het voorhoofd, hij heeft bijna twintig keer de vierdaagse gelopen in zijn Bob Marley-shirt, hij is sinterklaas geweest, zijn vrouw heet Anita, hij heeft twee dochters: Sheila en Joyce en twee kleinkinderen en hij rijdt in een Toyota C-HR Hybride. En nu is er dus ook een boek dat de boekhandel niet zal halen. Toen ik zaterdag achter een bak pinda’s tussen veel voormalig medewerkers van ABN Amro zat, de meesten waren met pensioen, dacht ik opeens dat ik Silverfox ook had kunnen samenvatten in een woord: Zoetermeer. Ik denk dat de meeste aanwezigen, zeker die met een ABN Amro-verleden, daar een heel mooi compliment uit hadden kunnen halen. En voor Zoetermeer is het ook leuk. Marcel van Roosmalen schrijft op maandag en donderdag een column</p>]]></description>
      <guid>https://nrc.nl/nieuws/2024/09/29/zoetermeer-a4867580</guid>
      <pubDate>Sun, 29 Sep 2024 05:56:54 +0000</pubDate>
    </item>
    <item>
      <title><![CDATA[Bij de nieuwsbron]]></title>
      <description><![CDATA[<p>Over de eerste ouderavond van de klas van Lucie van Roosmalen (9) ga ik hier verder niet uitweiden, behalve dan dat ze er gaan werken met het thema ‘krant’. De krant is een kapstok waar je nogal wat aan kan hangen: samenwerken in een redactie, deadlines halen en – heel belangrijk – het zoeken naar nieuwsbronnen. „Wat is waar en wat is niet waar?” Ik dacht aan Lucie van Roosmalen, was ze niet nog veel te jong om te veranderen in Stijn Bronzwaer? Een van de juffen stipte aan dat het „een hele grote wens” was om klassikaal een krant te bezoeken, maar dat dit nog geen enkel schooljaar was gelukt. Mensen met „een leuk contact” konden dat in de ouderapp kenbaar maken. De moeder naast me porde me zachtjes, ze liet op haar iPhone een column met foto van mij zien. „Ben jij dit?” Er waren er vast meer die dachten dat ik een contact richting de vervulling van die wensdroom zou zijn. Maar dan moest ik ze toch teleurstellen: Ik ga niet dezelfde fout maken als mijn vader. Na het succesvolle werkbezoek van onze klas aan de banketbakkerij van de vader van Patricia Tolkamp had hij zich opgeworpen om een kijkje te komen nemen in zijn ambtenarenbestaan. Ik heb hem gesmeekt om me niet nog meer te reduceren, ik stelde al zo weinig voor, maar het gebeurde toch. Hij demonstreerde de ponskaart waarmee hij een toegangspoortje in het Provinciehuis kon openen, hij stelde ons op zijn te kleine werkkamer voor aan Ten Hove, aan wie hij zo’n hekel had dat de leiding een gordijn tussen de bureaus had gehangen en daarna dronken we aanmaaklimonade in de vergaderzaal, waar hij zelf alleen maar kwam om stukken te brengen. Mijn vader zei dat hij bij de dienst Water werkte, er was na afloop niemand die dat ook wilde. Toen hij ’s avonds informeerde of het was meegevallen zei ik dat ik liever had gehad dat hij banketbakker was geweest. Hij begreep het wel, dat maakt hem toch weer groot. Vorige week werd ik bij de hoofdredacteur van deze krant geroepen, ik denk met veel vreugde terug aan het samenzijn maar fantaseer daar nu dertig kinderen met een glas limonade bij terwijl ze losgaat over de tweekaternenkrant. We kunnen dan eventueel de achterpagina met mijn foto bekijken, de interactie aan de middentafel observeren bij onverwachts nieuws en de ingehouden woede als een deadline wordt overschreden. Hoofdredacteur Patricia liet me ook de koffieautomaat zien waar vanwege feestelijke veranderingen ook dozen met taart en koek stonden. Ik werd met een stuk gebak in de hand achter gelaten, me verslikkend in vriendelijkheden. Dat houden we er ook in. En dan maar hopen dat weer die redacteur opduikt die naar de koffieautomaat wees en zei dat daar de beste verhalen worden geboren. En dan weer proberen om niet te lachen.</p>]]></description>
      <guid>https://nrc.nl/nieuws/2024/09/26/bij-de-nieuwsbron-a4867191</guid>
      <pubDate>Thu, 26 Sep 2024 05:56:54 +0000</pubDate>
    </item>
    <item>
      <title><![CDATA[Wel zo netjes]]></title>
      <description><![CDATA[<p>De Amsterdamse wijk Betondorp, Johan Cruijff en Gerard Reve groeiden er op, vierde het honderdjarig bestaan. We woonden er een paar jaar veel te duur in onderhuur, maar hadden er een geweldige tijd. Simultaan met de buren roken op het balkon, koffie en een biertje bij café De Avonden, de schoonheidssalon van Sylvia, de geweldige eenmanssupermarkt van Marcel waar de nog te betalen kassabonnen als slingers rond de kassa hingen. Die winkel was helaas verdwenen, constateerde ik toen ik zaterdag met Leah van Roosmalen (7) en Frida van Roosmalen (3) de wijk binnenfietste. Eigenlijk was iedereen van acht jaar geleden verhuisd, overleden, ziek of anderszins afwezig. Wonen in een wijk is een gelegenheidscoalitie, pas als je weg bent zie je de verandering. Het feestterrein was een cirkel van kraampjes waarachter shampoos, dierenplaatjes en zelf gekleide vazen werden verkocht. Er was ook een poffertjeskraam. Op een minipodium trok een hoogbejaarde zanggroep het ene na het andere oude Hollandse lied uit de koektrommel. De accordeonist die de zaak aan elkaar praatte, bleek een diep-cynische inborst te hebben. Als er weer niet gereageerd werd, of als mensen er doorheen kletsten, zei hij: „Dank u wel, u houdt ons echt aan de gang.” Bij de poffertjeskraam werd ik bij de arm gegrepen door een man die toen ik me omdraaide met zijn hoofd heel dichtbij kwam. „Ze zeggen dat je een Bekende Nederlander bent.” De bejaarde vrouw naast me bevestigde het. „Ja dat klopt”, zei ze. Hij, tegen haar: „Welke dan?” Ze zei mijn naam. „Nou Marcel”, zei de man, „als je hier dan toch bent, zou het wel zo netjes zijn als je even bij de Kika-kraam komt kijken, toch? U weet wat het betekent om een doodziek kind te hebben? Je moet er toch niet aan denken, of wel Marcel? We hebben buttons van Johan Cruijff.” Zou hij Johan Cruijff in een andere tijd ook zo bij de arm hebben gegrepen? Met de aanwezigheid op televisie komt schijnbaar de verplichting om bij festiviteiten meteen op zoek te gaan naar de kraam van het Goede Doel. De accordeonist kondigde aan dat ze vanwege „de bloedhitte” in het repertoire gingen schrappen, het volgend lied ging over een verdwenen parelsnoer dat door een valse dochter was verpatst. De man trok nu aan mijn mouw. „Nu even mee naar de Kika-kraam komen, wel zo netjes toch?” Godzijdank was ik al bij de Kika-kraam geweest, ik had er twee plastic popjes gekocht waarvan je de haren kunt kammen. Even verderop lagen Leah van Roosmalen (7) en Frida van Roosmalen (3) er mee te spelen in het gras. „Dan heb ik niks gezegd”, zei de man. „Dan ga ik alleen terug naar de kraam.” We keken naar de kraam. De andere vrijwilligers zwaaiden, ik zwaaide voor de zekerheid ook terug, maar de man zei dat het voor hem bedoeld was.</p>]]></description>
      <guid>https://nrc.nl/nieuws/2024/09/22/wel-zo-netjes-a4866742</guid>
      <pubDate>Sun, 22 Sep 2024 05:56:54 +0000</pubDate>
    </item>
    <item>
      <title><![CDATA[Urks]]></title>
      <description><![CDATA[<p>Op sociale media kwamen een dag later nog steeds foto’s van Prinsjesdag voorbij, mensen vonden het net schilderijen. „Ik kan hier uren naar kijken.” Een beeld dat eruit sprong, ik wil er geen uren naar kijken, is het groepsportret van de fractie van regeringspartij BBB. Ze waren in het Urks gestoken, in vissersplunje. Caroline van der Plas had een stuk visnet om haar hoofddeksel gespannen, dat doet niemand in Urk. Het was bedoeld als een eerbetoon aan al die ‘vissers die op zee gebleven zijn’. Het inmiddels aan het fenomeen gewende Haagse journaille wist daarna meteen dat er niet om haar belachelijke outfit gelachen mocht worden. Lachen om een stuk visnet op een hoedje stond gelijk aan het bespotten van verdronken vissers, iets wat gelukkig niet vaak meer voorkomt, maar de BBB en Caroline van der Plas zijn er meesters in om iets kleins op te blazen tot iets enorms. Dankzij haar inspanningen zijn we als land inmiddels al een paar jaar bezig met het wel en wee van een marginale groep: de boeren. Het woord ‘boeren’ kwam weer voor in de Troonrede, de koning complimenteerde hen met hun harde werken. Caroline klaarde er zichtbaar van op, maar ondertussen lijdt ze nederlaag op nederlaag. In kranten wordt ze de grond ingeschreven en de achterban is teleurgesteld omdat Femke, de BBB-minister van Landbouw en Visserij, niet blijkt te leveren. Nu ze de boeren hebben verloochend schuift de BBB uit lijfsbehoud langzaam op naar de vissers, weer zo’n aaibare, want oer-Hollandse groep harde werkers die met uitsterven wordt bedreigd en waarvoor Caroline graag bereid is om als boegbeeld aan het zinkende schip te gaan hangen. De tractor was dus ingeruild voor een stuk visnet, ik probeer bewust om niet te laatdunkend te doen over dit denkwerk van partijstrateeg Henk Vermeer, dat is spotten, maar het was nog slechter bedacht dan de levensgrote kassabon die schrijver Splinter Chabot namens D66 mocht uitrollen. Als ik ooit minister van reportage en media word hang ik een ketting van perskaarten om mijn nek. Of ik steek balpennen in mijn haar, voor iedere tien gesneuvelde schrijvers één. Henk Vermeer stond als een tevreden Urker vissertje naast Caroline, hoelang zou hij het in die kleding volhouden op een kotter? Slepen met zware netten zal niet gaan, zijn bril beslaat meteen naast zo’n toverketel waarin ze voor meegereisde toeristen garnalen koken en snuiven doet hij ook al niet. De onvermoeibare Caroline is de afgelopen jaren zo vaak in beeld geweest dat het verkleedpartijtje niet meer de bedoelde aandacht genereerde. Het ging gisteren en vandaag niet echt over het lot van onze vissers. Door de gekke outfits ging ik wel terugverlangen naar de nadagen van de kinderhelden Bassie &amp; Adriaan, we noemden Adriaan nog wel een acrobaat maar wisten allemaal dat hij geen koprol meer kon maken. Marcel van Roosmalen schrijft op maandag en donderdag een column</p>]]></description>
      <guid>https://nrc.nl/nieuws/2024/09/18/urks-a4866267</guid>
      <pubDate>Wed, 18 Sep 2024 05:56:54 +0000</pubDate>
    </item>
    <item>
      <title><![CDATA[Ik voel weinig aandrang om te schrijven over de geprivilegieerde wijk waar we nu een paar weken wonen]]></title>
      <description><![CDATA[<p>Ik ben al een paar keer aangeklampt door buurtbewoners met de vraag wanneer ik over het leven in de geprivilegieerde wijk waar we nu een paar weken wonen ga schrijven. Een oud-hoofdredacteur van een tijdschrift, in een vorig leven buitte hij me uit voor 30 cent per woord, zei: „Wij kunnen hier wel tegen een stootje.” ‘Nou, dat kun je niet’, was de eerste gedachte. Mijn reputatie van notoire mopperpot was me vooruitgesneld. Ik kon eigenlijk alleen nog maar meevallen, wat mij betreft het ideale startpunt voor sociale interactie. Ik voel nog weinig aandrang, want het bevalt me uitstekend aan deze kant van het lint. Ik heb hier meer belangstelling voor de aangelijnde beesten dan ik in Wormer voor de mensen had. Onverwachte meevaller, die ik omdat iedereen er zo duurzaam doet niet had verwacht in Amsterdam: al het afval kan weer in zo’n heerlijke, ouderwetse grijze zak waarvan ik dacht dat ze waren afgeschaft, behalve de groenresten en ons slachtafval. In de cafés liggen kranten en in de supermarkten verkopen ze blauwe bessen die niet spontaan openspringen als je ze aanraakt. Ik zwaai me helemaal kapot naar collega’s uit de mediawereld en alle hele of half bekende mensen. De lagere school kent vier uitgangen, de ouders staan ordentelijk opgesteld, ze praten me bij over hun deadlines en projecten. Ik ben niet meer de oudste vader, bij lange na niet zelfs. Elk signaal van de dochters wordt opgepikt door hoog sensitieve juffen. Toen we met de andere nieuwe ouders/verzorgers op de binnenplaats van school waren uitgenodigd zodat ook wij konden wennen, vroegen ze niet of ik koffie wilde, maar wat voor koffie. Bij de speeltuinen wordt koffie verkocht, er staan werktafels voor zzp-ouders. We gingen naar een ruraal terrein waarvan ze een doe-land voor kinderen hebben gemaakt. Ze maakten er met hamers en spijkers houten constructies, je zag ze alleen terug als ze honger of dorst hadden. Dan dronken ze ‘vlierbes’ of een ander door vrijwilligers geperst sap. Met een troep andere ouders liep ik in optocht over het bruggetje om de bouwsels te inspecteren, ze hadden met elkaar in een dag een sloppenwijk gebouwd. Twee dagen geleden toch nog een rimpeling in de vijver: mijn fiets met drie versnellingen was uit de voortuin gejat. Dat gebeurde in Wormer dan weer niet. De medewerker van de fietsenwinkel, hij woont in Assendelft, zei dat fietsendieven het hier ondanks alle sloten makkelijker hebben dan daar. „Als ze je hier betrappen, weet je tenminste zeker dat je het overleeft.”</p>]]></description>
      <guid>https://nrc.nl/nieuws/2024/09/15/weinig-aandrang-a4865806</guid>
      <pubDate>Sun, 15 Sep 2024 05:56:55 +0000</pubDate>
    </item>
    <item>
      <title><![CDATA[Pak je shine]]></title>
      <description><![CDATA[<p>Eva Jinek zei laatst meerdere malen, je blijft je herhalen als je met een nieuw programma op televisie komt, dat ze heus wel wist dat de mensen tijdens haar programma spaghetti staan af te gieten. Dat inzicht heeft ze ongetwijfeld opgedaan tijdens haar tijd bij Goedemorgen Nederland, een programma dat je niet kijkt maar ondergaat. Met de dochters kreeg ik een nieuw ritme en met dat ritme kwam Goedemorgen Nederland in mijn leven. Ik heb Goedemorgen Nederland gekeken met mijn handen in de poep, ik heb het gezien terwijl ik vloekend mijn schoenen zocht, ik heb Goedemorgen Nederland zelfs ondersteboven gekeken. Goedemorgen Nederland was iedere dag anders maar ook hetzelfde, ik hou van Goedemorgen Nederland zoals je ook van de geur van gras en wolkenlucht kunt houden. Deze week werd ik uitgenodigd. Het was alsof ik jaren had getraind voor deze invalbeurt. Vooraf een gesprekje met twee redacteuren, de een nam het halverwege de voorbereiding over van de ander. Ik kwam om te praten over ‘de reportage’, ze zouden proberen om wat langere fragmenten uit mijn programma te laten zien. Ik wist toen al dat het niet zou lukken, bij Goedemorgen Nederland duren de gesprekken altijd wat langer. Er was waarschijnlijk veel nieuws, waarschuwde de tweede redacteur, dat was vaak op dinsdag en het kon zijn dat ik een beurt zou krijgen. Hij bleef waarschuwen dat ik niet moest schrikken als ik de studio binnenkwam. Dan stond er een bank. En geen tafel. Bij de schmink lag een half leeg geknepen tube leverpastei tussen de poeders en tubes, ook dat is de ochtend. Het ontbijt was als thuis: crackers, een bord met gekookte eitjes, een Tupperware bakje voor wit- en eentje voor bruinbrood. De deur van de kleedkamer kon niet dicht. Daarna een tocht door onder andere het decor van Max Geheugentrainer. WNL en Omroep Max zijn officieel beste vrienden. Goedemorgen Nederland maakt gebruikt van de studio’s van Omroep Max. Het duo van dienst bestond uit Welmoed en Frank. Ik zat mijn buik in te houden tussen een topambtenaar, die wel eens met bewindslieden bij de koning had gegeten – „Het is altijd gehaktbal op het paleis” – een sportjournalist die alles wist van de voetbalrivaliteit tussen Nederland en Duitsland en een aanstormend politiek verslaggever die ook fan is van de muziek van Marco Borsato. Ik heb daar minimaal een uur gezeten. Na ieder NOS Journaal zei Welmoed: „Pak je shine”. Het was onduidelijk of ze het tegen zichzelf, tegen haar collega of tegen ons had. Ik geloof dat we allemaal een poging deden. Bij het weggaan kreeg ik een reep chocola. Tony karamel-zeezout, ze hadden er een oranje wikkel van WNL overheen gevouwen. Ook dat was wat ik hoopte dat het zou zijn.</p>]]></description>
      <guid>https://nrc.nl/nieuws/2024/09/11/pak-je-shine-a4865386</guid>
      <pubDate>Wed, 11 Sep 2024 05:56:55 +0000</pubDate>
    </item>
    <item>
      <title><![CDATA[Wifiversterker]]></title>
      <description><![CDATA[<p>Ik bezocht met Frida van Roosmalen (3) de vestiging van Mediamarkt bij de Amsterdam Arena. We hadden er al een hele fietstocht op zitten, tussen de mega-televisieschermen ging ze op de grond zitten. Ze kondigde luidkeels aan te gaan poepen. Er kwam meteen een vrouw in een rood shirt naar ons toe. „Poepen doen we op de wc!” Ik: „Waar zijn de wc’s?” Zij: „Er zijn geen wc’s.” Het probleem loste zichzelf op, Frida van Roosmalen hoefde niet meer te poepen, ze wilde nu ijs. Ik: „Verkopen jullie ijs?” Dat hadden ze dan verrassend genoeg weer wel. Bij de kassa’s stond een vrieskist, maar je mocht pas buiten van je aankoop genieten. „Je steekt de stekker van een mixer ook pas thuis in het stopcontact.” Ik: „Hebben mixers nog een stekker?” De vrouw in het rode Mediamarkt-shirt: „Ja Jezus, ik zei mixer, maar bedoelde tandenborstel.” Ik was op zoek naar een wifiversterker, er is in onze wijk nog geen glasvezel. Ze verwees me naar een verdieping hoger, maar waarschuwde alvast dat we daar overlopen zouden kunnen worden vanwege de „red weken”, een succesvolle marketingcampagne. „Iedereen wil nu computeraccessoires.” Ik: „Ook wifiversterkers?” Ze vond het een rare vraag. Wij naar boven. De Mediamarkt is te groot voor mensen als ik. Het aanbod is dusdanig dat ik erin verdwaal, ik wil dan ineens ook een pick-up met bluetooth. En nieuwe boxen. Hadden ze ook cassetterecorders met bluetooth? Ik werd doorverwezen naar een paar planken achterin waar producten stonden waar soms wel, maar meestal geen vraag meer naar was. Ik was daar met drie verkopers, die me niet verder konden helpen, even verderop omsingelde de kudde de computeraccessoires-specialisten van Mediamarkt. Voor een wifiversterker moest ik daar zijn. Na vijf minuten, die eeuwig leken te duren, inventariseerde een andere medewerker de aard van de vraag bij de wachtenden. De twee bejaarden voor me, ze kwamen voor een nieuwe laptop, mochten blijven staan. Ik werd alvast naar de schappen met wifi-pods gestuurd. Als we daar maar bleven staan kwam er vanzelf hulp. Ze zouden ons niet vergeten. „Maar u ziet het zelf ook: het is druk!” Op persoonlijke titel voegde deze verkoper eraan toe dat hij mensen die in deze tijd naar fysieke winkels gingen niet begreep. Ik ook steeds minder. Nog voor de specialist in wifiversterkers kwam, rende Frida van Roosmalen naar de elektrische tandenborstels, waar dan weer wel Mediamarkt-specialisten aanwezig waren om eventueel te helpen bij het maken van een keuze. Bij de kassa kochten we een ijsje. Ze kwam onder het chocolade-ijs bij het nieuwe huis uit het kinderzitje. „En?!”, hoorde ik haar vragen. Wifiversterker vergeten te kopen.</p>]]></description>
      <guid>https://nrc.nl/nieuws/2024/09/08/wifiversterker-a4864944</guid>
      <pubDate>Sun, 8 Sep 2024 05:56:56 +0000</pubDate>
    </item>
    <item>
      <title><![CDATA[Geestelijk verval]]></title>
      <description><![CDATA[<p>Ik had zo lang in Wormer gewoond dat ik de afstanden in Amsterdam niet meer goed kon inschatten. Een fietstocht naar de Baarsjes waar ik een podcastafspraak had met mijn vrienden Roelof de Vries en Noortje Veldhuizen liep uit op een catastrofe. In mijn herinnering deed ik die afstand zeven jaar geleden met dezelfde fiets in een kwartier. Er waren gisteren zoveel werkzaamheden en afgezette straten tegelijkertijd dat ik vastliep in omleidingen in nieuw gecreëerde straten van nieuwe wijken. Tegelijkertijd raakte de batterij van mijn iPhone leeg, een probleem dat zich steeds vaker en sneller voordoet, wie ik er ook over spreek: ze hebben het allemaal over een complot. Op een gegeven moment hoorde ik mezelf ter hoogte van het Amstelstation vragen naar de kortste weg naar Amsterdam-West. Een half uur later, in de Kinkerstraat, werden de tramrails vervangen, ik was al meer dan twintig minuten te laat. Ik besloot om de afzetting heen te fietsen, voor me was er ook een die dat deed. Omdat ze heel slim hekken voor de stoepen hadden geplaatst, reden we in een fuik. Ik telde drie mannen in fluorescerende hesjes die op ons afkwamen. De man voor me was op een vouwfiets. Hij gooide zijn vervoermiddel over de hekken en wurmde zich er daarna zelf overheen of tussendoor. Hij ging verder over de stoep. Heel even overwoog ik hetzelfde te doen, maar ik ben een stramme man, het kinderzitje achterop hielp ook niet. Ik gaf me over. Het gezag stond tegenover me in een fluorescerend hesje, hij zei dat hij bevoegdheden had. We keken beiden naar de man op de vouwfiets die nu rustig over de stoep reed en zijn middelvinger opstak. Na een korte uiteenzetting wat er met me gebeurd zou zijn als er een stuk tramleiding op mijn kop was gevallen, zei de man: „Je mag gaan Rob Goossens, maar ik zou het prettig vinden als je die vent klemrijdt.” Samen tilden we mijn fiets over de hekken. Voor de vorm deed ik even alsof ik op de vouwfiets joeg, maar toen ik de man passeerde deed ik natuurlijk niets. „Dat hadden we niet afgesproken Rob Goossens!”, riepen ze vanaf de tramrails. Het was voor het eerst en hopelijk voor het laatst dat ik werd verwisseld met de medewerker van RTL Boulevard, tegen wie ik verder niets heb. Ik had andere, grotere problemen. Ik had meer dan veertig minuten gedaan over een fietstocht van Amsterdam-Oost naar West. Die stad is of nog groter geworden, of ik nog trager. In het ergste geval is er niets veranderd en is het mijn geheugen.</p>]]></description>
      <guid>https://nrc.nl/nieuws/2024/09/06/geestelijk-verval-a4864760</guid>
      <pubDate>Fri, 6 Sep 2024 05:56:56 +0000</pubDate>
    </item>
    <item>
      <title><![CDATA[Jammer dat mijn ouders de oproep van Pieter Omtzigt niet meer meemaken]]></title>
      <description><![CDATA[<p>Mijn vader kwam uit een gezin met veel kinderen, ik heb in deze krant vaak geschreven zeventien, maar op een gezinsfoto uit 1941 die vorige week uit een verhuisdoos viel, telde ik er veertien. Ik kan er dus gerust een paar naast zitten. En er viel er ook wel eens eentje uit. „Ons Huubke is voor altijd in de sloot blijven liggen.” Mijn vaders vader was hoofdonderwijzer in Middelbeers. Op een dag, het vroor dat het kraakte – de aarde was nog niet opgewarmd – ontdekte hij terwijl hij met de aanwijsstok door het klaslokaal raasde dat er alleen maar ‘eigen kinderen’ naar school waren gekomen. Hij kende ze niet allemaal van naam, maar wel van gezicht. Mijn grootmoeder kreeg bij de geboorte van nummer twaalf of dertien een oorkonde van de kerk. Die liet hij inlijsten. Goed gebaard. Mijn moeder kwam uit een gezin van minimaal negen. Ze zijn allemaal overleden, jeugdfoto’s ontbreken omdat de boerderij in Oirschot aan het eind van de oorlog in brand werd geschoten. Haar moeder overleed op 43-jarige leeftijd. De doodsoorzaak was bloedarmoede, zo noemden ze uitputting toen. Met terugwerkende kracht ben ik best trots op mijn voorouders, wat een mooie vruchtbaarheidscijfers! Uitgaande van veertien kinderen bij mijn vader kom ik uit op een gemiddelde van 11,5 kind per oma. Meer dan het gemiddelde in Afrika nu en vooral bijna tien keer zoveel als de huidige 1,43 per Nederlandse vrouw waar Pieter Omtzigt zich maandagavond tijdens de ‘Hendrik Jan Schoo-lezing’ zo’n zorgen over maakte. Ik ken de verhalen over schoenen afdragen, met elkaar in de hooischuur slapen en onderbroeken omdraaien in plaats van wassen. Met een beetje geluk gaat het Kinderwetje van Van Houten uit 1874 er straks ook nog aan. Voor agrariërs is een grote kinderschare ideaal, je schopt ze het land op en al plukkend, rooiend, voederend en zaaiend maken ze dan herinneringen voor het leven. Jammer dat mijn ouders de roep om grotere gezinnen van Pieter Omtzigt niet meer meemaken. Mijn moeder viel als negenjarige in de punten van een eg. Twee pinnen prikten door haar dijbeen, het bloed spoot eruit. In het verzorgingstehuis voor dementerenden herinnerde ze zich 75 jaar later nog hoe boos haar vader was geworden. Al het werk moeten stilleggen, alleen maar omdat zij naar het ziekenhuis moest.</p>]]></description>
      <guid>https://nrc.nl/nieuws/2024/09/04/meer-kinderen-a4864524</guid>
      <pubDate>Wed, 4 Sep 2024 05:56:56 +0000</pubDate>
    </item>
  </channel>
</rss>
