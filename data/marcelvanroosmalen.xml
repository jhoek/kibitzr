<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Onno Aerden, salesman]]></title>
      <description><![CDATA[<p>Ik kan me met terugwerkende kracht het hoofd breken over de vraag hoe de deal in godsnaam tot stand is gekomen, maar wij kochten ooit een tweedehands matras van Onno Aerden. Waren we dan zo arm? Het moet via-via zijn gegaan want we komen niet bij elkaar over de vloer. We hebben er lekker op gelegen, maar ik was toch ook blij dat we later, toen het beter ging, genoeg geld verdienden om een nieuw matras te kopen.  Onno Aerden was toen nog vooral bekend van Het Financieele Dagblad waarvoor hij als columnist van de weekendbijlage hotelbedden, restaurants en dure schoenen testte. Gisteren was Onno Aerden een paar uur landelijk nieuws en de trotse woordvoerder van Nieuw Sociaal Contract, de partij van Pieter Omtzigt. In recordtijd lekte uit dat Aerden de BBB in een recente tweet ‘een gezwel’ had genoemd. Daar kun je als columnist mee wegkomen, maar als woordvoerder van een fatsoenlijke politieke partij natuurlijk niet, leek Aerden ook te beseffen, want hij en Pieter gingen in goed overleg uit elkaar.  Pieter Omtzigt en Onno Aerden vormden op het eerste gezicht een wonderlijk duo. De man van de wereld en de man uit Overijssel, maar ik sloot ook niet uit dat Aerden in staat was om het imago van Pieter Omtzigt op te pimpen  met een vernislaagje. Na zijn carrière bij het FD brak hij door als strategic adviser van vooral Pieter Broertjes. Broertjes was ooit hoofdredacteur van de Volkskrant, maar als het hem als burgemeester van Hilversum warm onder de voeten werd, kon hij leunen op Onno Aerden. Er was een kwestie met rapper Lil Kleine die handig werd opgelost en het zou me niet verbazen als Aerden achter het sterke statement van Broertjes zat toen die op een podium in zijn mediastad een pen omhoog stak tegen de terroristische aanslag op het satirische tijdschrift Charlie Hebdo. ‘Tot Hilversum en niet verder terroristen!’ En dan nu deze actualiteit…  Omtzigt is er de man niet naar om een nare tweet over het hoofd te zien en Aerden is te professioneel en integer om zo’n faux pas niet zelf te melden. Hoe kunnen twee zulke scherpe geesten zo’n blunder begaan? Niet. Ik sluit niet uit dat Onno Aerden en Pieter Omtzigt het met elkaar zo hebben afgesproken. Dat Onno Aerden in ruil voor een toekomstige functie elders heeft voorgesteld om zichzelf op te offeren opdat Pieter Omtzigt aan het volk zijn daadkracht kon tonen, want er werd hier en daar al gefluisterd dat Pieter niet met crisissituaties om zou kunnen gaan. Dat heeft hij met de openbare executie van Onno Aerden dan helemaal rechtgezet.  Een media-opzetje van jewelste. Vintage Onno Aerden, een man die alles kan verkopen. Ook aan de allergrootste journalisten.</p>]]></description>
      <guid>https://nrc.nl/nieuws/2023/09/13/onno-aerden-salesman-a4174234</guid>
      <pubDate>Wed, 13 Sep 2023 05:56:50 +00:00</pubDate>
    </item>
    <item>
      <title><![CDATA[Aftrappers]]></title>
      <description><![CDATA[<p>Ik was door de bibliotheek in Lelystad gevraagd als ‘aftrapper van het culturele seizoen’. Ik ging met het openbaar vervoer, de reis duurde vanwege werkzaamheden aan het spoor extra lang. Drijfnat van het zweet kwam ik aan. Het stationsplein was niet om vrolijk van te worden, maar viel me toch mee. Ik had ‘Lelystad’, het meesterwerk van schrijver Joris van Casteren nog in het hoofd zitten, waarin hij de stad waarin hij opgroeide jaloersmakend fileert. Ik at een frietje knoflooksaus bij de FEBO en bladerde door het tijdschrift Party.  Ineens hing de interviewer van dienst al in mijn nek, een man met een pet en een Panorama-verleden. Hij vond het „complex voor iedereen” dat hij ook Marcel heette. Hij had al mijn boeken van kaft tot kaft gelezen, al mijn podcasts beluisterd, televisieprogramma’s teruggekeken en een interviewstrategie bedacht. Hij liet een notitieblok vol vragen zien. Hij begon maar vast met ze te stellen zodat hij aan mijn reactie kon opmaken waar ik meest op aansloeg.  De bibliotheekmedewerkers hadden er al een hele dag opzitten, de belangstelling voor het culturele seizoen was veel groter dan verwacht, iedereen was er zweterig van geworden. Mijn publiek bestond vooral uit mensen met grijs haar. Ze hadden allemaal een ansichtkaart gekregen met verschillende smileys erop. Een bibliotheekmedewerker: „Na afloop moet u een scheur maken bij de juiste smiley. Dan weet de directie hoe u het gevonden heeft. Gooi de kaarten in de strooien hoed op de versierde stoel. Ik herhaal: de strooien hoed op de versierde stoel.” We, ik en andere Marcel, werden op een oranje en een zwarte troon gezet. We wilden wel, maar van een klik was geen sprake. Het werd ongemakkelijk, er vielen stiltes.  In de pauze vormde zich een lange rij Lelystedelingen voor de signeertafel, ze wilden weten wat ik van hun stad en van de interviewer vond. Een paar meter verderop werd ‘andere Marcel’ moed ingesproken door bekenden en bibliotheekmedewerkers. Een mevrouw uit Deventer gaf me een zelfgemaakte kaart met een vogel erop, een ander met een infuus in de arm had in de Arnhemse wijk Presikhaaf op de middelbare school gezeten, er waren twee mensen met een seizoenkaart bij Vitesse en er was een student journalistiek uit Zwolle die graag reportages wilde schrijven. Andere Marcel kondigde aan dat hij uit een ander vaatje ging tappen.   „Het zal sneller gaan, spontaner en directer.” Toen zijn microfoon het begaf kreeg hij de zaalmicrofoon, waardoor hij tijdens het interviewen soms de zaal inliep. Op het laatst interviewden twee belangstellenden elkaar met zijn microfoon. De belangstellenden ondergingen de avond met elkaar, zoals ze ook het leven ondergingen. Een Lelystedeling zei dat hij in Lelystad bleef wonen omdat hij bang was dat teruggaan naar waar hij vandaan kwam waarschijnlijk zou uitlopen op een nog grotere desillusie.  „En zo denken de meesten hier.”</p>]]></description>
      <guid>https://nrc.nl/nieuws/2023/09/11/aftrappers-a4174028</guid>
      <pubDate>Mon, 11 Sep 2023 05:56:50 +00:00</pubDate>
    </item>
    <item>
      <title><![CDATA[Rimpeling]]></title>
      <description><![CDATA[<p>Hoe kleiner de vijver, hoe groter de rimpeling als je er een steen ingooit. Na thuiskomst in Wormer was Big Bazar gesloten. Ik werd ongewild volledig bijgepraat over de hoed en de rand. Dorpsgenoten hielden me staande om in veel woorden weinig te vertellen. „Is er nog wat gebeurd? Nou, zeg dat wel!”, trapte een klant bij Mevrouw Meijer – al meer dan vijftig jaar de wijnspecialist – af. Hij was op een dag op zijn elektrische fiets gestapt om bij Big Bazar plastic wijnglazen te kopen, want hij ging naar de camping in de buurt van Haarlem. Zijn zus heeft er een huisje. „Ik parkeerde de fiets in het hek voor de Vomar, het was niet druk, ik denk dat het kwart voor tien ’s ochtends was. Pas toen ik voor Big Bazar stond merkte ik het: de elektrische schuifdeuren gingen niet open. Toen drukte ik m’n gezicht tegen de ruit en zag dat alle schappen leeg waren. Ze hadden de winkel dus in één nacht leeggehaald, want de dag ervoor stond alles er nog. Ik dacht bij mezelf: die zijn failliet.” Een dag later, ik had bij slager Gijs Tange twee kipschnitzels gekocht voor het nog niet-vegetarische deel van het gezin, werd ik aangesproken door een mevrouw in een blauwe bermuda. Ze excuseerde zich voor haar vieze knieën, ze had onkruid getrokken in de tuin. „Jij bent altijd bezig met nieuws, toch? Dan moet je nu eens bij de Big Bazar gaan kijken. Die is helemaal leeg!” Toen ik met Frida van Roosmalen (2) bij Big Bazar ging kijken – het leek me een leuk uitje, zoveel gebeurt hier niet – was er inderdaad niets te zien. „Vroeger kocht ik hier weleens plastic spullen”, zei een man op een driewieler. „Of je ging er doorheen als je je verveelde. Dat gaat nu niet meer.” Zelf had ik ook een paar minimale herinneringen om te delen. „Ik heb hier ooit lampions gekocht voor Sint-Maarten”, zei ik. „En mijn kinderen gingen hier ook weleens heen voor snoep.” Het dorp was nog kariger geworden.  „De lol is er hier nu wel van af”, zei de man. Hij reed weg op zijn driewieler. „Bedankt voor het praatje.” Later bedacht ik opeens dat ik het grote zwijgen van mijn dorpsgenoten misschien toch verkeerd heb ingeschat. Misschien wilden ze wel praatjes maken, maar wisten ze niet waarover. Dan is het natuurlijk fijn als er onverwacht grote gebeurtenissen zijn.</p>]]></description>
      <guid>https://nrc.nl/nieuws/2023/09/07/rimpeling-a4173802</guid>
      <pubDate>Thu, 7 Sep 2023 05:56:51 +00:00</pubDate>
    </item>
    <item>
      <title><![CDATA[Bureaucraten]]></title>
      <description><![CDATA[<p>Hahaha, PvdA en GroenLinks willen het openbaar vervoer herwaarderen. Het plan waarmee ze de verkiezingen ingaan heet ‘Iedereen stapt in!’. Degene die het heeft opgeschreven heeft of een eigen auto of zit dagelijks met oogkleppen op in trein of bus. Gratis kaartjes voor minima, het bevriezen van de prijzen en betere arbeidsomstandigheden gaan het openbaar vervoer niet redden. Iedereen stapt in: kon dat maar.  De reden dat ik op latere leeftijd alsnog mijn rijbewijs wil halen, heeft alles te maken met meer dan veertig jaar openbaarvervoer-ervaring. Ik riskeer nog liever mijn leven dan dat ik me nog langer dagelijks uitlever aan de grillen van vooral NS. Reizen met het openbaar vervoer valt nooit mee. Het is vies, soms onveilig en het serviceniveau is bedroevend, maar de grootste klacht is dat de vervoerders hun afspraken niet nakomen. Officieel zijn er steeds minder vertragingen, maar dat is vooral omdat vertraagde treinen stilletjes op het laatste moment uit de dienstregeling worden gehaald. Gratis openbaar vervoer voor iedereen, te beginnen voor de minima,  is alleen op papier een goed idee. Waarom willen de bureaucraten van PvdA en GroenLinks de eigen doelgroep sarren? Waarom de mensen die niks hebben naar stations jagen om ze daar te laten verkommeren? In ons dorp (Wormer) hebben alle GroenLinks- en PvdA-raadsleden een eigen (elektrische) auto. Dat is natuurlijk niet voor niks! Ik weet ook zeker dat ze die niet inruilen voor een gratis treinkaartje. Met het treinpersoneel hoeft niemand medelijden te hebben. Als er één groep heeft geprofiteerd van de chaos en wisseling van de wacht aan de top van het vervoersbedrijf, dan zijn het de conducteurs en machinisten. De beeldvorming klopt niet. Werknemers van NS worden niet uitgebuit. Ze hebben een beter drukmiddel dan andere werknemers. Door te staken en te dreigen met nog meer stakingen hebben ze over de rug van de reizigers meer dan gemiddelde loonsverhogingen afgedwongen. Ondertussen worden agressieve ‘klanten’ van wie vermoed kan worden dat ze zwartrijden niet gecontroleerd, moeten reizigers het bij onveilige situaties zelf maar uitzoeken – ze moeten naar een 06-nummer bellen of appen waar ze zich bevinden – en hangen de conducteurs met elkaar in de eerste klas. Op kleine stations zijn nul voorzieningen, ook geen toiletten. Treinen zijn lang en leeg, of – en veel vaker – te klein en overvol. PvdA en GroenLinks denken een probleem op te lossen door nog meer mensen (gratis of bijna gratis) naar de stations te sturen, maar maken de problemen daar alleen maar erger, de infrastructuur van NS is helaas niet meer berekend op veel reizigers. Een oorlog wordt ook niet minder vreselijk door ziekenhuizen achter het front te bouwen.</p>]]></description>
      <guid>https://nrc.nl/nieuws/2023/09/05/bureaucraten-a4173589</guid>
      <pubDate>Tue, 5 Sep 2023 05:56:51 +00:00</pubDate>
    </item>
    <item>
      <title><![CDATA[Groot-Volendam]]></title>
      <description><![CDATA[<p>Ik was dit weekeinde in de schouwburg in Arnhem, het gebouw gaat eraan, er komt iets nieuws van 70 miljoen. Eerst was ik daar faliekant tegen, maar met het vooruitzicht dat er een kans is dat het volk straks Mona Keijzer minister-president maakt, dacht ik opeens: dan staat het er maar. Voor Mona Keijzer is de samenleving een grote viskraam. Geboren in Edam, woonachtig in Volendam, dan weet je het wel. We zijn door media langzaamaan bekend geraakt met het gevoelsarme leven van de Volendammers. Het zijn harde werkers, mensen van buiten laten ze links liggen, de meerderheid heeft een koophuis, ze wassen iedere week de ramen en produceren een enorme wolk mainstream-muziek die maar boven het land blijft hangen.  Mona Keijzer wil de gebouwen die we nu nog theaters noemen praktischer inrichten. Je kunt er ook vis in schoonmaken, groenten in verkopen, of dieren in slachten, of desnoods sloop je de stoelen eruit en organiseer je er feesten met Volendamse muziek. Van haar ideeën weet ik, net als bij Pieter Omtzigt van Nieuw Sociaal Contract, weinig. Ze moet zich nog inlezen in het partijprogramma zei ze zonder schaamte tegen Tijs van den Brink bij Op1. Het hebben van idealen is iets ouderwets, we moeten ons van Mona Keijzer maar vasthouden aan het idee dat ze een goede moeder is, dat ze van aanpakken houdt, dat ze rechtdoorzee is en dat ze als minister-president gewoon in Volendam blijft wonen.  Vooral dat laatste is zorgelijk. Ik zag Volendam altijd als een jeugdpuistje, een oneffenheid die je weg kunt drukken. Al die inwisselbare docusoaps van vriendengroepen met of zonder gitaren, het was irritant, maar het zou vanzelf verdwijnen. Nu blijkt het geen puistje maar een gezwel te zijn dat we in de spiegel zien. Als we niet oppassen verspreidt het zich, gerieflijk zittend op een zadel op de brede rug van Caroline van der Plas, razendsnel over ons land. Met een beetje pech wordt Mona Keijzer de eerste minister-president die vis verkocht in Velp. Ik moet haar daar wel eens hebben zien staan op Den Heuvel. We hebben het er bij een zorgcongres ooit over gehad. Ze was als jong meisje in de leer bij een vishandelaar in Arnhem. Ze had er geen vrolijke herinneringen aan.  „Velpenaren kochten geen vis.” En dus moest ze iedere dag met een volle viskar terug naar Arnhem fietsen. Ze voelde de kramp in de kuiten nog. Die pijn gaat ze delen, we zullen er straks allemaal van lusten als ze het land heeft veranderd in ‘groot-Volendam’.</p>]]></description>
      <guid>https://nrc.nl/nieuws/2023/09/03/groot-volendam-a4173403</guid>
      <pubDate>Sun, 3 Sep 2023 05:56:51 +00:00</pubDate>
    </item>
    <item>
      <title><![CDATA[Professioneel]]></title>
      <description><![CDATA[<p>Ik presenteerde vorige weekeinde het ASM Festival te Arnhem. Het was geen zwaar werk, om de twee uur sprak ik een paar zinnen tot de massa, die natuurlijk niet voor mij was gekomen. Ik had het vorig jaar ook gedaan, toen brak er een brand uit en werd ik onverwacht uit mijn container getrokken om te zeggen dat ze rustig moesten blijven. Niet dat het uitmaakte: ze waren al rustig en bleven dat ook, Arnhemmers zijn een braaf en dankbaar festivalpubliek. Dat beaamden ook de artiesten, die zaterdag net als ik in containers woonden. We deelden een koffieautomaat en er was lokale catering. Voor artiesten is zo’n festival gewoon werk, ze zitten voor- en achteraf net als kantoormensen aan lange tafels wat te eten. De meesten vertrokken na het leveren van hun diensten zo snel mogelijk. Ik genoot vooral van de efficiëntie. Mart Hoogkamer krikte het rock-’n-roll-gehalte wat omhoog. Hij parkeerde zijn Mercedes achter het podium en onderbrak zijn optreden om backstage te kotsen. Het was professioneel kotsen, zijn band pingelde gewoon even wat langer het intro van Zwemmen in Bacardi lemon. Mart rende naar achteren, deelde in het voorbijgaan nog wat high fives uit, vooral dat vond ik bijzonder, kotste een beetje, dronk water uit een flesje en sprong weer tevoorschijn. Zijn tourmanager zei dat het echte kots was en geen ‘image-ding’.  Voor Anouk was iedereen, ik denk terecht, bang. Ze had voor de zekerheid twee containers toegewezen gekregen. Ik liet mijn toch al korte en zakelijke aankondiging op verzoek van tevoren lezen. ‘En nu Anouk!!” was veel te lang. Ik veranderde het in „Anouk!!” Toen ze er opeens was, ze arriveerde in een roedel van meer dan tien mannen van middelbare leeftijd, kroop een van de organisatoren naar de containers om te vragen of ze akkoord was met de tekst. Ze vond het „veel te lang”. „Blijf maar lekker in je container”, werd er tegen mij gezegd, „ze verschijnt spontaan”. Anouk wilde ook een eigen wc. Op de dixie werd snel een sticker met ‘defect’ gehangen, de rest moest het maar even in de Rijn doen. Een kwartier na haar optreden vertrok ze, de dixie werd meteen vrijgegeven. Rond middernacht fietsten de mensen weer richting stad, moe maar tevreden. Een bewaker zei dat ze beheerst uit hun dak waren gegaan. „Professioneel, net als de artiesten en de organisatie.”</p>]]></description>
      <guid>https://nrc.nl/nieuws/2023/08/31/professioneel-a4173239</guid>
      <pubDate>Thu, 31 Aug 2023 05:56:52 +00:00</pubDate>
    </item>
    <item>
      <title><![CDATA[Materiaal]]></title>
      <description><![CDATA[<p>Ik deed mee aan een ‘turbocursus’ van het bedrijf Turbo Theorie voor het theorie-examen van het Centraal Bureau Rijvaardigheidsbewijzen (CBR). Voor veel mensen is de theorie een onneembare horde. Zelf kan ik het ook niet op eigen kracht. Je voelt je klein en waardeloos als je om half zes ’s morgens opstaat om met het openbaar vervoer naar een industrieterrein in Amsterdam-Noord te gaan. De eerste cursusleider, we kregen er die dag twee, stond buiten op me te wachten. Hij kende me van televisie. De andere studenten, ik telde er acht, lagen al op stoelen in het cursuslokaal. De opzet was: zeventig dia’s – rookpauze – zeventig dia’s – rookpauze – zeventig dia’s – rookpauze – zeventig dia’s – rookpauze – andere cursusleider – rookpauze – taxi naar het CBR-gebouw in Haarlem – examen.  Het slagingspercentage was hoog, maar je kon het op verschillende manieren berekenen.  In het lokaal een systeemplafond, er hing een diascherm, verder geen tierelantijnen. Achterin een tafeltje met een waterkoker, een pot oploskoffie en  een doos theezakjes. Onze eerste cursusleider spoot voor aanvang met een spuitbus deodorant onder zijn oksels. Een daad waar niemand iets van zei, maar ik moest er toen we door de lesstof rausjten nog een paar keer aan denken. Na zeventig dia’s de eerste rookpauze. Ik was de oudste cursist, de enige niet-roker ook. Ik was weer zeventien, staatsexamen havo, vlak bij stadion Nieuw-Monnikenhuize in Arnhem. Doelloos roken, hangen, het enige verschil was dat ik nu nicotinepillen vrat. Ik zat alleen met mijn rug tegen het bedrijfspand, hoofd tussen de knieën, Lucie van Roosmalen (8) belde om te zeggen dat ze inmiddels ook wakker was. En waar de afstandsbediening lag. Weer terug. Ik onthield een ezelsbruggetje om de maximale snelheid op een weg met een groene streep in het midden te onthouden. „Groene streep is groen briefje is honderd.” De tweede cursusleider heette Wesley, hij was van het type dat graag in herhaling valt. „Want daar leren we van.” In de taxibus met de andere cursisten. Zwijgend, te dicht op elkaar. We werden genummerd en een voor een bij het CBR binnengeleid. Lang verhaal kort: ‘gevaarherkenning’ een voldoende, ‘kennis’ een voldoende, ‘inzicht’ een paar fouten te veel. Het was niet gelukt om te onthouden hoeveel centimeter een plank uit een aanhanger mag steken. Het slagingspercentage in onze groep lag onder de 50 procent, maar je zou ook kunnen zeggen dat dat 80 procent beter was dan het gemiddelde, want het barstte op het parkeerterrein van de teleurgestelde kandidaten. Cursusleider Wesley zei: „Je bent als organisatie ook afhankelijk van je materiaal.”</p>]]></description>
      <guid>https://nrc.nl/nieuws/2023/08/29/materiaal-a4173039</guid>
      <pubDate>Tue, 29 Aug 2023 05:56:52 +00:00</pubDate>
    </item>
    <item>
      <title><![CDATA[Legends]]></title>
      <description><![CDATA[<p>Na weken regen besloten we het laatste deel van de vakantie all inclusive door te brengen in een resort in Belek, Turkse kust. We hadden het fijn, maar direct na thuiskomst was het ook alsof we er nooit geweest waren, ik denk dat dat stiekem de bedoeling is van die moordende eentonigheid van eten, liggen en zwembad.  Als ik mijn ogen dichtdoe loop ik weer door die eindeloze gang van nepmarmer. Langs de receptie, de gouden vazen met glazen bloemen, het hotelpersoneel dat naast een tafel met gevulde champagneglazen met borden vol in chocolade gedipte aardbeien klaarstond om je op je welvaart te wijzen. We hadden de dochters (8, 6, 2) gewaarschuwd om ook aan de andere mensen te denken, en om dus niet een heel bord leeg te grazen, maar andere gasten – ze kwamen vooral uit Rusland, Azerbeidzjan, Saoedi-Arabië, Nigeria en Engeland, een geopolitieke uitdaging – gaven het slechte voorbeeld.  We keken naar een stelletje – hij had van de Wagner Groep kunnen zijn, zij op een bepaalde manier ook – die ze voor hun neusjes allemaal opaten. Allemaal, voor hun neus, dat durf ik niet eens.  Gelukkig was er voedsel te over, er was zoveel keus dat je er vanzelf minder van ging eten.  Bij de boeking zat onbeperkt entree voor ‘The Land of Legends’, een pretpark dat ons in een Arnhems reisbureau werd omschreven als ‘de Turkse Efteling’. We werden erheen gebracht in een geblindeerd busje, met een Saoedisch gezin, de man was de leider, niet alleen van zijn eigen groep, maar hij stond ook ver boven ons. Als blikken konden doden, hadden we de unieke ervaring om bij een temperatuur van rond de vijftig graden in een bootje door het leven van ‘Masha en de beer’ te varen gemist.  ‘Masha en de beer’ bleken ‘the legends’ van het ‘Land of Legends’, niet per se mijn lievelingsduo uit de kindersectie van Netflix.  En zo voeren we bij een gevoelstemperatuur van vijftig graden door een bordkartonnen sneeuwlandschap waar we Masha de was zagen ophangen en op een slee van een helling zagen denderen, die beer stond er maar een beetje bij. Omdat mijn dochters drie keer achter elkaar wilden, er stond toch geen rij dus het mocht, werden we na afloop aangesproken in het Russisch wat we natuurlijk niet verstonden. „Me Russia!”, zei een man tegen Lucie van Roosmalen  en hij sloeg op een tatoeage boven zijn hart. „Daar staat dat hij uit Rusland komt”, verduidelijkte ik. Een van de kleinsten uit onze groep vroeg fluisterend aan mij of hij soms zin had in aardbeien met chocola. Die oorlog in het Oosten is nog niet gewonnen.</p>]]></description>
      <guid>https://nrc.nl/nieuws/2023/08/27/legends-a4172867</guid>
      <pubDate>Sun, 27 Aug 2023 05:56:52 +00:00</pubDate>
    </item>
    <item>
      <title><![CDATA[Of ik wist wat de mensen in de late middeleeuwen overdag deden als het regende. Ik had geen flauw idee]]></title>
      <description><![CDATA[<p>Het eerste deel van de vakantie vieren we in eigen land. Gisteren was het wederom druilerig, we kwamen op onze huurfietsen niet verder dan de binnenstad van Arnhem. We wezen de kinderen erop dat ze hun handjes mochten dichtknijpen met ons zachte klimaat. Leah van Roosmalen deed haar ogen erbij dicht. „Ik knijp mijn handjes dicht.” We gingen voor de tweede keer in een paar jaar naar de Eusebiuskerk, een van de beste attracties van Arnhem. Kerk en toren werden in de Tweede Wereldoorlog dusdanig vernietigd dat een totale herbouw noodzakelijk was. Mijn hele jeugd stond het gebouw in de steigers, maar het resultaat mag er zijn. We bewonderden het praalgraf van Karel van Gelre, de Willem van Oranje van Gelderland; gingen met de glazen lift naar boven voor het uitzicht over de stad; beleefden de slag om Arnhem door de ogen van de brandwacht en daalden af naar de kelder, waar skeletten liggen. We maakten gebruik van de audiotour, vierkante apparaatjes die je bij QR-codes moet houden. Ik ben groot fan van QR-codes. Een stem met een licht Arnhems accent hield het zakelijk, waardoor de vreselijkheden goed te behappen waren. De schedel van een middeleeuws meisje met een slecht gebit maakte diepe indruk op Lucie van Roosmalen (7) en Leah van Roosmalen (6). „Dit krijg je er dus van als je je tanden niet poetst”, waarschuwde ik. „Ik wil nu mijn tanden poetsen”, zei Leah van Roosmalen.  En toen moest de knekelkuil nog komen. Het gezelschap ging ervan uit dat wat ik zei de waarheid was De knekelkuil lag vol met schedels en heel veel botten. Allemaal mensen die destijds hun tanden niet goed poetsten. We hadden inmiddels gezelschap gekregen van een vader en een dochter en een stel op leeftijd die ervan uitgingen dat wat ik zei de waarheid was. „Mag ik een vraag stellen?”, vroeg  de man op leeftijd.  Ik knikte. „Wat gebruikten ze destijds als tandpasta?” „Zand”, zei ik. Even verderop werd op een muur de geschiedenis van de kerk vertoond. Het begon in de tiende eeuw met een klein gebouw van tufsteen.  Ik kreeg nu ook vragen in het Duits. Ik stond op en liep naar boven, vriendin, kinderen en een sliert toeristen achter me aan.  De man die eerder vroeg of ze in de late middeleeuwen tandpasta gebruikten, vroeg of ik wist wat de mensen toen overdag deden als het regende. Hij stond op een camping.  Ik had geen flauw idee. Hij zei dat het buiten nog steeds regende en dat we dus eigenlijk niets waren opgeschoten als mensheid.  „Ik heb geen idee wat we nu weer moeten.”</p>]]></description>
      <guid>https://nrc.nl/nieuws/2023/07/30/of-ik-wist-wat-de-mensen-in-de-late-middeleeuwen-overdag-deden-als-het-regende-ik-had-geen-flauw-idee-a4170848</guid>
      <pubDate>Sun, 30 Jul 2023 05:56:53 +00:00</pubDate>
    </item>
    <item>
      <title><![CDATA[Spitskoolsalade]]></title>
      <description><![CDATA[<p>Ik ging na de behandeling een broodje eten met tandarts Stephan Auw, ik was zijn laatste behandeling voor de vakantie. We leerden elkaar ooit kennen via ex-Vitessespeler Mads Junker, toen een van de vele Vitesse-spelers met gebitsproblemen. Inmiddels zijn we vele ingrepen verder.  Die dag had hij een gat in mijn kaak geboord en een pin ingebracht waarop over een paar maanden een kies kan worden geschroefd. Direct na de behandeling had hij zijn uniform uitgetrokken en me meegenomen naar brasserie/lunchroom Le Duc in Winkelcentrum Dukenburg in Nijmegen. Hij zei dat er in Nederland een groot tekort aan bekwame mondhygiënistes was en bestelde een broodje met een bergje warm vlees. Ik een zacht bolletje kaas, meer kon nog niet. Een bergje warm vlees op een open wond was bovendien niet het allerbeste qua bacteriën. Hij zei dat ik de ijszak die ik van zijn assistente had gekregen in de trein maar tegen mijn wang moest houden. Verder adviseerde hij, vanwege de grote hoeveelheid dochters, om een baboe te nemen. Had hij, vader van vier kinderen, ook gedaan. Ik had geen idee hoe ik aan een baboe moest komen, hij had het destijds via zijn Indonesische ouders geregeld. „Een goed systeem. Hoef je elkaar niet te vervelen met boterhammen smeren en opruimen, de opvoeding doe je wel zelf.” Het smeren van de broodjes duurde lang. „Ik hou van laagdrempelig”, zei hij toen we uitgepraat waren over de tandartsen- en televisiewereld, „zo sta ik als tandarts ook in het leven, maar dit is wel heel langdradig allemaal.” De serveerster kwam zeggen dat er gewoon een hele file aan vuile borden was. „We worden er zelf ook gek van. We weten niet wat er aan de hand is, dus excuses en zo.” We hadden gedacht dat het restaurant een pleisterplaats zou zijn voor kantoormensen, maar het bleek een hang-out voor bewoners van de aanpalende flats. Een aantal ervan herkende hem als tandarts en mij van SBS6. Ze zaten zwijgend tegenover elkaar te kauwen, keken dan even naar ons en bevestigden dan aan elkaar dat het inderdaad zo was. Tandarts Auw adviseerde mij om met Eva Hoeke en de kinderen op stedentrip naar Valencia te gaan. Ik raadde hem aan, ook met kinderen, op safari in zuidelijk Afrika te gaan. De broodjes werden gebracht. De serveerster attendeerde ons op het bergje spitskoolsalade op de hoek van de borden, een geste van het huis voor het lange wachten. Ik hoorde mezelf zeggen: „Dat doen ze in Wormer niet.”</p>]]></description>
      <guid>https://nrc.nl/nieuws/2023/07/27/spitskoolsalade-a4170702</guid>
      <pubDate>Thu, 27 Jul 2023 05:56:53 +00:00</pubDate>
    </item>
  </channel>
</rss>
