<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[In huispakken winkelen in Zaandam – waar bijna iedereen een huis- of joggingpak draagt]]></title>
      <description><![CDATA[<p>Een vriend had ons twee identieke beige huispakken gegeven. Een huispak is een joggingpak voor thuis, alleen dan van een of andere thermische stof. Ik had nog nooit een huispak gedragen. Toen we ’s avonds voor het eerst in onze huispakken naast elkaar op de bank lagen, ging er een wereld open. We zagen eruit als bestuurders van een ruimteschip, maar het was lang geleden dat ik zo comfortabel had gelegen. En we hadden het nog warm ook. De dag erop was het zaterdag, een dag waarop we gewoonlijk achter onze kinderen aansukkelen. „Ik trek weer mijn huispak aan”, hoorde ik mezelf zeggen. „Ik ook”, zei ze. ’s Middags gingen we winkelen in Zaandam. In de spiegel in de parkeergarage zagen we voor het eerst wat voor groep we waren geworden, want we hadden onze dochters ook joggingpakken aangetrokken. We lachten om onszelf, zoals we vroeger om andere mensen lachten. Zelfverzekerd wandelden we door Zaandam, een stad waar bijna iedereen in huis- of joggingpakken loopt. Op een van de bruggetjes in het centrum was ‘een verkiezingsmarkt’. Vroeger liepen alle partijen tussen het winkelend publiek, tegenwoordig staan ze op een kluitje met elkaar te praten. Een service waardoor de kiezers er ook omheen kunnen. We gingen er dwars doorheen. GroenLinks deed niet eens moeite, maar de PvdA zat ons meteen achter de joggingbroek. We kregen niet één, maar drie rozen. De jongen die ze uitdeelde, hij zei meteen dat hij het zelf niet breed had, zei dat je ze samen in een vaas kon doen en dat het dan net een bos rozen was. Kochten we weleens bloemen of hadden we daar geen geld voor? Hij hield ons duidelijk voor mensen met weinig geld. „We zijn geen minima”, zei ik, „we zijn columnisten.” Zijn blik scande ons van boven naar beneden, hij moest lachen. Lucie van Roosmalen (6) keek vragend omhoog en richtte zich daarna tot de gulle PvdA-jongen. „Heb jij ook snoep?” Het was een vaker gestelde vraag. Hij wees naar een PVV-mevrouw aan de overkant van het bruggetje, die rondging met een mand vol paaseitjes. Ik zag mijn dochter erheen sprinten. Ik zei iets in de trant van ‘Het is alsof ze het electoraat van de laatste twintig jaar uitbeeldt’. Er viel een ongemakkelijke stilte. Dat ik zei dat we normaal nooit in identieke huispakken lopen, maakte het alleen maar erger.</p>]]></description>
      <guid>https://www.nrc.nl/nieuws/2022/03/14/in-huispakken-winkelen-in-zaandam-waar-bijna-iedereen-een-huis-of-joggingpak-draagt-a4100810</guid>
      <pubDate>Mon, 14 Mar 2022 00:00:00 +00:00</pubDate>
    </item>
    <item>
      <title><![CDATA[Gastvrijheid]]></title>
      <description><![CDATA[<p>Het turnen ging niet door, de gymles ook niet. De sporthal in Wormer, een prachtig monument uit de jaren zeventig, was gevorderd om er tijdelijk 150 vluchtelingen uit Oekraïne in op te vangen. In het  Noordhollands Dagblad  stond een overzichtsfoto. Stretchers in keurige rijen. Aan ieder voeteneind een douchepakket. De krant hechtte er schijnbaar aan om de reportage af te koppen met een citaat van een ambtenaar van de gemeente Wormerland die benadrukte dat het maar voor vijf dagen is.  Als het geruststellend bedoeld was, dan was het overbodig: de bevolking in Wormer reageert tot dusver buitengewoon gastvrij. Hartelijk zelfs, ze kunnen bijna niet wachten. Op weg naar school passeerden we de sporthal. „Ik kan helaas niet meer naar turnen”, zei Lucie van Roosmalen (6), die ik altijd als een onwillige koe naar turnles moest drijven.  „Helemaal niet erg”, vulde Leah van Roosmalen (4) aan. „Wij helpen liever andere mensen.” De oorlog in Oekraïne was besproken op school, het idee dat groepen mensen elkaar expres pijn kunnen doen had diepe indruk op de kleuters gemaakt.  Op het schoolplein stond een in allerijl in elkaar getimmerde kubus, waarin de scholieren met plechtige gezichten van huis meegenomen plastic flessen doneerden. De opbrengst ging naar de ellende. Een hulpmoeder had het vierkant met blauw-gele linten versierd. Op de weg terug naar huis stopte ik bij de sporthal. Er werden blauwe schermen geplaatst, uit een vrachtwagen van groothandel Sligro kwamen pallets met grootverpakkingen toiletartikelen en voedingsmiddelen. Een bewaker met een rode puntvormige baard deed zijn best om buurtbewoners op afstand te houden. Hij stond er alleen voor en functioneerde ongewild als vraagbaak.  Een vrouw met een hond wilde weten of er voor de vluchtelingen binnen of buiten gekookt ging worden. „Ik wil helpen, iets doen, ik kan best in zo’n grote pan roeren. Of opscheppen.” Een ander wilde weten wanneer de touringcars met vluchtelingen dan eindelijk zouden arriveren.  „Ik kijk de hele dag uit het raam, maar ik zie niets.” De bewaker had geen idee.  „Dat moment ligt vooralsnog in de toekomst.” Hij liep klapwiekend met zijn armen op ons af, hij wilde de straat „voor de zekerheid schoonvegen”.  „Zodra ik akkoord krijg, ga ik een rood-wit lint spannen”, zei hij. „Het liefst zou ik de hele straat afzetten.” Daarna, met een zucht: „Maar ja, ik heb nog geen mandaat.” We dropen af, maar ze waren nog lang niet van onze gastvrijheid af. </p>]]></description>
      <guid>https://www.nrc.nl/nieuws/2022/03/11/gastvrijheid-a4100076</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[Idioten]]></title>
      <description><![CDATA[<p>In de schaduw van alles in Oekraïne zijn er straks ook nog gemeenteraadsverkiezingen. Bij  De Nieuws BV  op Radio 1 namen twee wethouders wonen en bouwen uit verschillende steden het tegen elkaar op in een vreemd debat. Fleur Spijkers tegen Bas Kurvers was niet alleen D66 tegen VVD, maar ook Leiden tegen Rotterdam.  Je zou bij voorbaat kunnen concluderen dat er geen touw aan vast te knopen was, maar toen zei Bas Kurvers uit Rotterdam een zin waarmee hij zichzelf in één klap diskwalificeerde. In mijn ogen dan, want er zijn ongetwijfeld hele volksstammen die dit wel normaal taalgebruik en duidelijke politiek vinden. „Mensen willen wonen-wonen-wonen, en natuurlijk willen wij zoveel mogelijk bouwen-bouwen-bouwen.” Honkballer slaat zichzelf met knuppel in het gezicht, voetballer trapt de bal in eigen doel, acrobaat valt virtuoos van de trapeze, wereldleider gooit bom op eigen hoofdkwartier, wielrenner rijdt tegen muur.  De onzinnen druppelen bij de VVD van boven naar beneden, ze vinden hun weg in het ondraaglijke amateurisme van de gemeentepolitiek, waar politici elkaar bestoken met kretologie. Volgende week mogen we drie dagen (!) nadenken welke idioot onze levens het minst slecht bedient.  Ik ben dankbaar dat ik niet in Den Haag woon waar een groot deel van de bevolking op Hart voor Den Haag dreigt te gaan stemmen. Ik zag een videoclip voorbijkomen met Richard de Mos en Rita Verdonk die het nummer ‘Bon gepakt’ van René Froger en Donnie verkrachten en wist genoeg.  In mijn woonplaats Wormer, gemeente Wormerland, willen alle partijen zo’n beetje hetzelfde. Ik ken de meeste politici van gezicht. Allemaal goedwillende amateurs, ze brengen Tupperware bakjes met zelfgemaakte soep naar hun moeders, hebben allemaal zonnepanelen en maken zich hard voor meer woningen en behoud van de natuur. De raadsvergaderingen zijn een zompig construct van eensgezindheid. Op een partij na, de Partij voor Ouderen en Veiligheid, die alleen in verkiezingstijd moeite doet om de kiezers naar de mond te praten en waarvan de vertegenwoordigers bij bijna alle vergaderingen verstek laten gaan. Ze pakken de hele onderbuik met nationalisme (anti-vreemdeling), veiligheid en ‘ouderen’. Lijsttrekker Gianni Hoovenstat (23) haalde een keer de landelijke pers toen hij als scheidrechter werd belaagd bij een amateur-voetbalwedstrijd.  Kortom: de keuze is reuze.  Gek genoeg is deze partij voor mij de enige reden om te gaan stemmen omdat ik grijze middelmaat prefereer boven een idioot. </p>]]></description>
      <guid>https://www.nrc.nl/nieuws/2022/03/08/idioten-a4098498</guid>
      <pubDate>Tue, 8 Mar 2022 00:00:00 +00:00</pubDate>
    </item>
    <item>
      <title><![CDATA[Domheid]]></title>
      <description><![CDATA[<p>Nu de verschrikkingen van de slagvelden steeds frontaler de huiskamer binnen knallen wordt de domheid van sommige Nederlanders steeds zichtbaarder en irritanter. Ik weet niet hoe groot die groep is, maar ik vrees dat de stap van koffiedrinker op het Museumplein naar Putin- versteher  minder groot is dan ik hoopte. Een aantal is niet voor rede vatbaar. Omdat ik me had uitgelaten over de Russische oligarch van Vitesse en ze bij die voetbalclub steeds dommer doen met hun ‘V voor vrede’ en hun gecommuniceer over ‘de situatie in Oekraïne’ kreeg ik mails en berichten van medesupporters. De afzenders hadden nieuwsberichten gefotografeerd over een Russische dirigent die niet meer mag dirigeren, Russen die niet meer mee mogen lopen met de Vierdaagse en een Russische wier huurcontract niet wordt verlengd. Strekking van het bijgeleverde commentaar: ‘En dan ben jij het zeker hier ook mee eens’, gevolg door een scheldwoord. Alsof een oligarch niet iets heel anders is dan een huurder, wandelaar, dirigent, boek of schilderij. Was het voor dit soort mensen dat het  NOS Journaal  tussen het oorlogsgeweld en de humanitaire ramp door ook een item wijdde aan de dierenredders die zich aan de Pools-Oekraïense grens ontfermden over achtergelaten huisdieren die vrijwilligers gingen halen uit verlaten huizen? Interviewtje met een van de vrijwilligers die onderwijl een geredde hond aaide. Hij vond ‘kleine levens’ net zo belangrijk. Dierenleed is misschien wel de enige ingang die we nog hebben om de wappies die zich zondagmiddag op Malieveld verzamelden te bereiken. Misschien dat een magere hond nog door het kattenluikje naar hun hart naar binnen kan glippen, nu de menselijke ellende in Oekraïne niet groot genoeg is om ze te weerhouden om achter een Russische vlag aan te lopen in een mars tegen coronamaatregelen die niet meer van kracht zijn. Tegen mensen die het nieuws bewust niet meer volgen en zich voeden met zelfgekozen fake-nieuws zijn we machteloos. Ik heb er soms boze gedachten over, maar die houd ik liever voor mezelf. Misschien dat gerenommeerde media in oorlogstijd hun paywalls even kunnen laten zakken zodat er in ieder geval geen belemmering meer is om echte informatie met ze te delen. Weten ze meteen dat ik ze heb opgegeven.</p>]]></description>
      <guid>https://www.nrc.nl/nieuws/2022/03/07/domheid-a4097030</guid>
      <pubDate>Mon, 7 Mar 2022 00:00:00 +00:00</pubDate>
    </item>
    <item>
      <title><![CDATA[Eerste goede daad]]></title>
      <description><![CDATA[<p>De oorlog had de kinderen bereikt, ik denk dat ze de Russische inval op school summier hadden behandeld.  „Ze hebben ruzie”, vatte Lucie van Roosmalen (6) het conflict samen, terwijl ze zich zonder voortanden door een witte boterham met hagelslag probeerde te eten. „De gemene man maakt alles stuk, en nu moet de rest het weer opruimen. Oneerlijk.” „Zielig”, vulde Leah van Roosmalen (4) aan. Een dag later begon Lucie van Roosmalen over een van haar beste vriendinnen, van wie de ouders sinds kort gescheiden zijn. Ze zegt er altijd bij dat dat de schuld van de papa is. „Omdat hij altijd weg is.” Nu zei ze: „De papa is er heel erg met de oorlog bezig, maar de moeder gelukkig niet.” „Komt haar vader uit Oekraïne?”, hoorde ik mezelf vragen.  „Weet ik niet”, zei Lucie van Roosmalen. „Hij rijdt in een vrachtauto. We moeten spullen aan hem geven. Onze kleren. En speelgoed. Dat legt hij in de garage en dan gaan ze het brengen.” Ze stond op van tafel en begon aan een inzamelingsactie. Eigenlijk was alles bruikbaar. Mijn gymschoenen, een broek van haar moeder.  Haar zus Leah van Roosmalen stond er huilend bij, want het was vooral ook haar speelgoed dat op een hoop in een hoek van de huiskamer werd gegooid.  Er ontstond uiteindelijk een gevecht, de een trok de ander aan een vlecht door de kamer, potentiële hulpgoederen vlogen door de lucht. „Pak dan wat anders..”, probeerde ik de boel te sussen. „Ja, geef kleren”, schreeuwde Leah van Roosmalen. „Kleren en snoep!”  Nadat ik zei dat ‘snoep’ onzin was en dat er waarschijnlijk ‘soep’ bedoeld was, richtte de woede zich tegen mij. Ik stond tegenover twee hevig geëmotioneerde meisjes die er, net als ik, niet tegen kunnen als ze verkeerd worden begrepen.  Er werd ‘allerdomste papa ooit’ naar me geroepen. Het eindigde met een tocht naar de Kruidvat, waar we drie rollen Fruittella kochten. Thuis maakten ze tekeningen voor de mensen in Oekraïne. Lucie van Roosmalen tekende een prinses onder een regenboog en Leah van Roosmalen een felrealistische schets van een afgebrand huis.  Het werd met een ernstig gezicht naar het huis van de vader van de vriendin gebracht.  „Hij was echt blij”, zei Lucie van Roosmalen. „Het snoep gaan ze onderweg opeten en van de tekeningen maken ze vuur zodat ze geen koude handen krijgen.” Het was, concludeerden we samen ‘haar eerste goede daad’. </p>]]></description>
      <guid>https://www.nrc.nl/nieuws/2022/03/03/eerste-goede-daad-a4096700</guid>
      <pubDate>Thu, 3 Mar 2022 00:00:00 +00:00</pubDate>
    </item>
    <item>
      <title><![CDATA[Valeri Ojf]]></title>
      <description><![CDATA[<p>Supporter zijn van een voetbalclub is soms moeilijk. Het raakt aan je afkomst, je zit levenslang aan je eigen rotclub vast. Je maakt ongewild deel uit van een groter geheel, mensen met wie je hoogte- en dieptepunten hebt gedeeld. Het is net als met familie, je kunt ze niet uitkiezen, er zitten er ook een paar tussen die je er liever niet tussen had gezien. Bij de ene club wat meer dan bij de andere. Ik ben voor Vitesse uit Arnhem, vroeger was ik wekelijks aanwezig, nu voor het grootste deel op afstand. Ik geloof dat ik vooral fan ben van mijn eigen herinneringen, van de humor die met name in het oude stadionnetje op straat lag.  De club nam noodgedwongen enkele afslagen. De laatste jaren zijn we ‘van’ de geheimzinnige Russische oligarch Valeri Ojf. De vazallen die hij aanstelde, proberen ons te laten geloven in zijn onverklaarbare clubliefde. Het sprookje is: hij houdt van ons, hij vult met liefde onze tekorten aan. Zo is hij nu eenmaal. Kampioen heeft hij ons niet gemaakt, maar door de succesjes van de laatste jaren lukt het aardig om er niet te vaak over na te denken.  Ik had wel wat anders aan mijn hoofd, maar nu het oorlog is, en Vitesse een van de weinige ‘bedrijven’ met Russische connecties is die weigert om het geweld in Oekraïne en/of Vladimir Poetin te veroordelen, begin ik me af te vragen voor wie of wat je eigenlijk staat te juichen bij een doelpunt.  In Arnhem hebben nogal wat mensen zich gelieerd aan de grote onbekende weldoener. Mensen van naam; groot in Arnhem, klein in de grote wereld. Woordvoerders van de club nemen de telefoon niet op of verschuilen zich al dagen achter een statement dat de financiële gezondheid niet in gevaar is.  Als supporter vind ik daar wat van, maar dat wordt me door het lawaaiigste deel van ‘de familie’ niet in dank afgenomen. Oorlogsmisdaden zijn erg, maar niet zo erg dat je een voetbalclub mag vragen om een doodnormaal statement. Dan ben je ‘een vieze deuger’ en ‘een verrader’, iemand die de voetbalhobby in gevaar brengt. De gewenste houding is: wegkijken, diep zwijgen en daarna wel keihard juichen bij een doelpunt.  Dit gedrag past totaal niet bij de herinneringen die ik heb aan Arnhem en Vitesse. Ik denk met weemoed terug aan al die zondagmiddagen met mijn vader in vak CC. God wat hebben we gelachen, met om ons heen mensen voor wie je je kon schamen, maar die zich door niemand de mond lieten snoeren. Juist dat was Vitesse, ik mag toch hopen dat we dat niet ook verkocht hebben.</p>]]></description>
      <guid>https://www.nrc.nl/nieuws/2022/03/02/valeri-ojf-a4095783</guid>
      <pubDate>Wed, 2 Mar 2022 00:00:00 +00:00</pubDate>
    </item>
    <item>
      <title><![CDATA[Overleven]]></title>
      <description><![CDATA[<p>Van de vorige oorlogen en rampen herinner ik me de gezelligheid van allemaal hetzelfde vinden. Rond 11 september 2001 had ik voor het eerst sinds lange tijd hele telefoongesprekken met mijn vader. Hij zag het einde naderen, zei dat het nooit meer zou worden als het was en ergerde zich aan mijn moeder die tijdens de extra journaals gewoon de was ophing.    De eerste oorlogsdagen vielen dit keer in de februarivakantie, met drie dochters die door de actualiteit schreeuwden.  Leah van Roosmalen (4) smeerde yoghurt op de televisie, ik verwisselde een luier bij de eerste beelden van straatgevechten en Lucie van Roosmalen (6) viel tijdens een monoloog van Jaap de Hoop Scheffer van een boomstronk. Ik beklaagde me bij de vriendin dat het leven nog gewoon doorging, dat we met het onheil op de achtergrond nog steeds onze tijd verdeelden en dat het misschien gewoon toch gezelliger was om zoiets net als de andere mensen met elkaar in een vakantiehuisje in de Algarve of op Terschelling door te maken.  We gingen zaterdag,  een dag te vroeg,  demonstreren op de Dam. Er waren nog geen twintig sympathisanten voor Oekraïne, ze vielen in het niet bij de groep Syriërs die de oorlogsmisdaden van Poetin in hun land onder de aandacht wilden brengen.  Na het eten zette ik muziek van Randy Newman op, dat vond ik op de een of andere manier passend. Er werd gesmeekt of ik een koptelefoon op wilde zetten. Zondag was er opeens de nucleaire dreiging. Hoe overleef je deze tijd? De enige ervaringsdeskundige was mijn dementerende moeder die een wereldoorlog, de koude oorlog, een huwelijk, een pandemie en meerdere verzorgingstehuizen overleefde. Ze nam de telefoon niet op. Logisch, de verzorging heeft de stekker er al maanden geleden uitgetrokken omdat ze panikeert van het geluid.  Het centrale nummer verbond me door, ze werd op een stoel gezet. Ze herkende mijn stem, begon meteen aan een monoloog over hoofdpijn en pijn in de linkerschouder. Het had geen zin om naar de actualiteit te vragen maar ik  deed het toch.  „Heb je nog een tip als het hier ook oorlog wordt?” Antwoord: „Ik worstel en kom boven.” Ik denk dat het waar is, dat ze een van de pechvogels is die alles overleeft omdat ze nou eenmaal niet dood kan. Als ze onverhoopt een bom gooien kruipt ze gewoon onder het puin vandaan. En dan gaat ze de was ophangen. Verward en eenzaam, net als nu. </p>]]></description>
      <guid>https://www.nrc.nl/nieuws/2022/02/27/overleven-a4094975</guid>
      <pubDate>Sun, 27 Feb 2022 00:00:00 +00:00</pubDate>
    </item>
    <item>
      <title><![CDATA[Nieuw geluid]]></title>
      <description><![CDATA[<p>Iemand trok donderdag de parallel tussen Ongehoord Nederland-baas Arnold Karskens en de NSB’er Max Blokzijl, die net als Karskens als journalist graag berichtte vanuit het buitenland en daarmee een zeker aanzien verwierf. Blokzijl katapulteerde zichzelf in de Tweede Wereldoorlog achter de microfoon van ‘de Nederlandse omroep’ en werd door zijn wekelijkse radiopraatjes als de stem van de NSB gezien. Het eindigde voor hem met de doodstraf. Arnold Karskens werd, nadat hij was uitgerangeerd als oorlogscorrespondent – de tijdschriften konden zijn producties niet meer betalen – het gezicht van Ongehoord Nederland, dat de stem van de ongehoorden zegt te vertegenwoordigen. Mensen met een heel duidelijke mening die op televisie het eigen gelijk misten.  De nieuwe omroep heeft sinds twee dagen een eigen journaal, waarin vertegenwoordigers van rechts – PVV en FvD – zonder serieuze tegenspraak hun zegje mogen doen en waarbij omroepbaas Karskens zelf ook aanschuift aan de desk.  Aanschuiven is niet het goede woord, hij staat als een bezopen kapitein als een gek te rukken aan het roer. Alsof hij door keihard te draaien de wereldgeschiedenis eigenhandig een draai kan geven. Gisteren verkondigde hij, de stropdas scheef van opwinding,  dat de mensen in Oekraïne worden geslachtofferd door de NAVO, dat de Russische inval acceptabel is ‘omdat je elkaar wat moet gunnen’ en dat wij ons maar moeten neerleggen bij die realiteit.  Karskens noemt dat ‘geopolitiek denken’. Bijzonder voor iemand die er de laatste jaren een sport van maakte om het  NOS Journaal  te betrappen op feitelijke onjuistheden, waar volgens hem ook gebrek aan neutraliteit onder valt. Hij bundelde alles in zwartboeken die hij, als hij er weer eentje vol had, triomfantelijk omhooghield voor zijn eigen camera’s.  Met dank aan iets meer dan vijftigduizend dwaallichten is hij zelf in zijn eigen onzin gaan geloven zoals ze vroeger bij  Nieuwe Revu  geloofden in al die citaten van niet-traceerbare dorpelingen en anonieme bronnen als decor voor zijn epistels over conflicten in vreemde landen. De feiten waren toen nog niet zo controleerbaar als nu, een foto van Arnold Karskens met een Taliban-muts was voldoende om alles voor zoete koek te slikken. En anders kon je er altijd nog om lachen.  Kijk, die gekke Arnold nou, haha.  De muts is vervangen door een stropdas, wat voor de fijnproever minimaal zo lachwekkend is. Alleen Arie Slob nam hem serieus, prettig dat die in oorlogstijd nergens meer verantwoordelijk voor is. </p>]]></description>
      <guid>https://www.nrc.nl/nieuws/2022/02/25/nieuw-geluid-a4094112</guid>
      <pubDate>Fri, 25 Feb 2022 00:00:00 +00:00</pubDate>
    </item>
    <item>
      <title><![CDATA[Omgewaaid]]></title>
      <description><![CDATA[<p>De dreigende oorlog ging aan het dorp voorbij. De mensen hadden wel wat anders aan het hoofd: kapotte daken, omgevallen bomen, een omvergewaaide bejaarde. Zelf zaten we met een afgewaaide goot. Met beelden van een Russische tank die een van de nieuwe republieken in Oekraïne binnenreed als behang probeerde ik contact te maken met een schadeverzekeraar. Een buurman, zijn schuur was weggewaaid, zei dat het zinloos was om zelf een dakbedekker, loodgieter of timmerbedrijf in te schakelen. „Ze nemen de telefoon niet eens meer op.” Daarna: „Dit is de overwinning van de mensen die met hun handen werken.” Zo had ik er nog niet tegenaan gekeken. Een overwinning? Op wie dan? In het oosten rukt Rusland op, hier zegevieren de harde werkers, bij de eerste uitzending van Ongehoord Nederland mocht FVD-dwaallicht Pepijn van Houwelingen duiden dat de  EU en NAVO Rusland hebben omsingeld en in de kerk in mijn oude woonplaats Velp wordt de komende week weer ouderwets gebeden voor de wereldleiders.  Het leek verdomme wel of de Koude Oorlog er weer was. Ik heb niets dan prettige herinneringen aan die tijd.  De uitzichtloosheid paste me als een warme jas. Tijd van boycotten, angst voor de bom en een geheimzinnige andere wereld. Mijn vader, ambtenaar bij de dienst Water bij de Provincie Gelderland, had eens per kwartaal een uiterst geheime vergadering met de waterschappen. Volwassen mannen speelden dan een fictieve situatie na, hij wist precies bij wie hij vreselijke instructies moest halen als onze regering uit voorzorg tegen een Russische invasie een deel van ons land zou vernietigen. Ik kan het hem niet meer vragen, maar ik denk dus dat hij dan zelf ook wat dijken had moeten doorprikken.  Hij hield het bij een even geheimzinnig als onheilspellend: „Als ze komen, krijgen ze natte voeten, dan zal er geen steen meer op de andere staan.” De voorzorgsmaatregelen waren in ieder geval dusdanig gruwelijk dat een collega-ambtenaar een keer had geopperd of het niet effectiever was om het eigen gebied uit voorzorg te bombarderen.   Het naderend onheil was er altijd, maar tegelijkertijd ging iedereen gewoon door met leven.  Mijn ouders sloten gewoon een hypotheek af en aten er geen slavink minder om, later bleek de strenge winter van 1979 een veel grotere impact op hun leven te hebben gehad. Mijn kinderen huilden zaterdag bittere tranen om de omgewaaide boom in de achtertuin, hun eerste confrontatie met het onheil. Later, als ze het conflict in Oekraïne al lang vergeten zijn, hebben ze het er waarschijnlijk nog over. </p>]]></description>
      <guid>https://www.nrc.nl/nieuws/2022/02/23/omgewaaid-a4093006</guid>
      <pubDate>Wed, 23 Feb 2022 00:00:00 +00:00</pubDate>
    </item>
    <item>
      <title><![CDATA[De meeste mensen haten makelaars]]></title>
      <description><![CDATA[<p>In  Het Parool  stond een interview met Eefje Voogd (54), directeur van een van de grootste makelaarskantoren van Amsterdam. Haar makelaarskantoor ‘Eefje Voogd Makelaardij’ werd vorig jaar overgenomen door CBRE, de grootste vastgoedadviseur van de wereld. Je zou ook kunnen schrijven dat ze een stukje Amsterdam heeft uitgeleverd aan niets ontziende Amerikaanse speculanten, maar dat stond er niet. Het was overigens een goed interview dat journalist Vera Spaans op de mat legde, dat wil zeggen: ik ergerde me bij het zaterdagse ontbijt kapot aan Eefje Voogd. Het gaat haar ondanks de stagnerende woningmarkt goed. Eerste irritatie: „Een makelaar maakt mensen blij.” Dat is een groot misverstand dat alleen onder makelaars bestaat. Makelaars maken alleen zichzelf en soms een enkele koper blij, de meeste mensen haten makelaars.  En terecht!   Dat komt voor een groot deel omdat ze zo heerlijk laconiek over andermans woningnood denken. Eefje Voogd stelde in het interview dat de bereikbaarheid van Amsterdam beter moet. Bredere wegen en een fijnmaziger openbaar vervoernetwerk zouden ervoor kunnen zorgen dat de politieagent en de verpleger op tijd op hun werk, de student op tijd op college en de creatieveling op tijd in zijn hotspot kunnen zijn.  „Wat is Amsterdam?”, vroeg ze zich aan het einde van het gesprek af. „Vroeger was Amsterdam de grachtengordel. Toen werd het binnen de ring. Binnen de ring is buiten de ring geworden. Voor mij is Amsterdam nog veel meer dan dat.” Wij wonen in Wormer op dertig minuten van het epicentrum. De meerderheid van de mensen leeft nog in een andere tijd, ze weten niet dat ze onderdeel uitmaken van een uitdijend makelaarscomplot. Sinds het gebied door makelaars als Eefje Voogd internationaal wordt verkocht als ‘Amsterdam Wetlands’ stijgen ook hier de huizenprijzen, waardoor de kinderen van oorspronkelijke bewoners niet meer in de omgeving kunnen kopen.  Amsterdam heeft er internationaal twaalfduizend hectare cultuur- en natuurlandschap bij gekregen. Binnenkort zal blijken dat al ons gemopper dat we niet meer in Amsterdam kunnen wonen nergens meer op slaat: nog even en we wonen er dankzij mensen als Eefje Voogd zonder verhuizing weer middenin. Geef makelaars hun zin en we eindigen met 17 miljoen inwoners van Amsterdam van wie ze de woningen internationaal goed in de markt kunnen zetten.  Onze toestand is nog steeds dezelfde maar het klinkt wel minder dramatisch: we willen ondertussen nog steeds graag weg. Naar een andere wijk.</p>]]></description>
      <guid>https://www.nrc.nl/nieuws/2022/02/21/amsterdam-wetlands-a4092089</guid>
      <pubDate>Mon, 21 Feb 2022 00:00:00 +00:00</pubDate>
    </item>
  </channel>
</rss>
