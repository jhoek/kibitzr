<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Taxi Castricum]]></title>
      <description><![CDATA[<p>Ik deed mee aan Taxi Castricum, een televisieprogramma waarin Rutger Castricum de taxichauffeur speelt die je naar een bestemming naar keuze brengt. Onderweg hoort hij je dan uit, af en toe onderbroken door regisseur André van der Toorn, jarenlang de stem van Wegmisbruikers. Ik vond ze geen onprettig duo.  Altijd ben ik frisser dan de taxichauffeur, maar dit keer niet want Rutger zat helemaal fris gemaakt naast me in de bedrijfs-Tesla die voor de gelegenheid vol was gehangen met camera’s. Rutger werkt als interviewer graag vanuit de auto. In verkiezingstijd rijdt hij met B-politici door het land en hij bestuurde ook de ‘Klimaatkar’, waarin hij gesprekken voerde over duurzaamheid.  We reden van Wormer naar Arnhem, waar ik aan boekpromotie zou gaan doen, dus de rit kwam goed uit. Ik had diverse boeken bij me, maar het gesprek meanderde niet geheel toevallig de totaal andere kant op.  Vroeger deed ik alles om mijn boeken te promoten, maar was er bijna geen programma dat me uitnodigde. De realiteit nu is dat ik overal mag langskomen met mijn boek, nadeel is wel dat het boek bijzaak is.  De interviewers vinden het er prachtig uitzien, ze pakken het soms ook vast, zoals je een tosti pakt als je geen honger hebt, maar zijn vooral geïnteresseerd in al het andere.  Ik had diverse boeken bij me, maar het gesprek meanderde  de totaal andere kant op De vraag drong zich op of ik iets opgeschoten was met al die belangstelling. Ik dacht de televisiemakers te slim af te zijn door vooraf van André te eisen dat ik maximaal een half uur gefilmd zou worden zodat het onmogelijk zou zijn om het boek eruit te knippen. Het plan was om bij een carpoolstrook bij Amsterdam van auto te wisselen. Het plan werkte tot Zaandam, daar kwamen we in het langzaamrijdend tot stilstaand verkeer terecht. André die beroepshalve heel wat had meegemaakt op snelwegen zei dat het verkeerstechnisch was zoals het was, daarna hadden we nog een heel gesprek over de voor- en nadelen van het rijden in een Tesla. Hij had ook een pak Snelle Jelle’s, crackers en water. Daar begonnen we na een uur van te vreten, toen we vaststonden op de snelweg van de spijt. Ik hapte de nederlaag in stilte weg en besprak met mijn boek op schoot alle onzinnigheden waarin ik door eigen toedoen ben beland. Er is mij beloofd dat het kaft mooi in beeld komt. In een directe confrontatie wint televisie altijd van het boek.</p>]]></description>
      <guid>https://nrc.nl/nieuws/2023/05/25/taxi-castricum-a4165630</guid>
      <pubDate>Thu, 25 May 2023 05:56:45 +00:00</pubDate>
    </item>
    <item>
      <title><![CDATA[Minister Dennis]]></title>
      <description><![CDATA[<p>VVD, heerlijke club.  Van de VVD mag driftkikker minister Wiersma (primair en voortgezet onderwijs) niet meer ontploffen. Fractievoorzitter Sophie Hermans vond de opnieuw oplaaiende discussie over zijn sociale handicaps  maar een vervelende toestand. Dat was tenminste de conclusie na een uitgelopen fractieberaad. Ze wurmde zich weer eens in een rare knoop, want er was binnen haar partij ook begrip voor Wiersma, die zich, gekweld door spanningen die er nu eenmaal bij horen in een eerste jaar als minister, zeker als het je zo jong toevalt, regelmatig liet gaan. Hij vertoonde horkerig gedrag, was opvliegend en was weleens wat te direct. Het beeld is meer dan duidelijk: het was niet zo leuk om voor de nieuwe minister te werken, zo versleet hij in korte tijd een batterij communicatiemedewerkers.  Minister Wiersma, ik denk dat we inmiddels wel minister Dennis mogen zeggen, werkt intussen al enige tijd  aan zijn transitie om een aardiger mens te zijn, iets wat als ik de geluiden bij de VVD goed interpreteer ontzettend goed lijkt te gaan.  Jammer dat in NRC uitlekte dat hij eigenlijk altijd al geen prettige collega was, maar binnen afzienbare tijd zullen we ongetwijfeld door Sophie Hermans bij worden gepraat over zijn vorderingen. Hoe hij lachend omgaat met tegenvallers, medewerkers regelmatig een aai over de bol geeft en hoofdschuddend terugkijkt naar zijn boze verleden. Binnen de VVD zullen ze er met veel plezier naar kijken. Knap van Dennis, dapper van Dennis en fijn voor Dennis.  VVD’ers zijn nu eenmaal een stuk pragmatischer dan linkse mensen, want bij BNNVARA, om maar eens een dwarsstraat te noemen, was een halve Dennis al voldoende om levenslang gecanceld te worden. Ook door directe collega’s. Nee, dan de VVD, een partij waar iedereen een vlekje lijkt te hebben. Belastingontduiking, huisjesmelken, liegen: het hoort er allemaal bij. Ze hebben bijna allemaal weleens met het bijltje gehakt. De favoriete VVD-strategie is: schouders ophalen – verdoezelen – liegen – toegeven – spijt betuigen – veranderen.  Het mooist is het taalgebruik.  ‘Ik ben soms te scherp en te fel geweest’, ‘ik sta meer open voor advies’ en ‘ik heb beter oog hoe ik mijn energie en enthousiasme op een goede manier kan overbrengen’ zijn Dennis-favorieten. En dan moet de mooiste – ‘Ik was een enorme lul’ – nog komen.  Ik denk na de zomer, maar misschien is in de dubbeldikke kerstkrant nog veel slimmer.</p>]]></description>
      <guid>https://nrc.nl/nieuws/2023/05/23/minister-dennis-a4165411</guid>
      <pubDate>Tue, 23 May 2023 05:56:45 +00:00</pubDate>
    </item>
    <item>
      <title><![CDATA[Alex Roeka, held]]></title>
      <description><![CDATA[<p>Op Hemelvaartsdag bevond ik me heel even op de top van de Olympus, bij de boekpresentatie van mijn columnbundel in de Amsterdamse poptempel Paradiso. Het was een lange klim geweest, maar het voelde als een warm bad. Ik probeerde ervan te genieten in de wetenschap dat er binnen afzienbare tijd nog genoeg koude douches zouden volgen. Niets zo vergankelijk als ‘succes’. Persoonlijk hoogtepunt: de komst van Alex Roeka, een zanger over wie Huub van der Lubbe ooit in DWDD zei dat hij zijn hoed voor hem afnam. Hij voelde zichzelf de mindere artiest die desondanks meer succes had en weet dat aan het onbuigzame karakter van Roeka die daardoor minder geschikt zou zijn voor een talkshowformat. Ik had Alex Roeka uitgenodigd, omdat ik hem de beste zanger van Nederland vind. Er was budget voor vier liederen. Een paar minuten voor aanvang, we hadden net een bord Thais eten op, kwam hij naar me toe met ‘zorgen’. Hij had het programma van de avond bestudeerd en voorzichtig om de hoek van het gordijn in de zaal gekeken en was geschrokken. Hij had dit vaker aan de hand gehad, de ervaring had geleerd dat als er lezingen of voordrachten op het programma stonden de mensen de muziek dan gebruikten om te ontspannen, even van zich af te praten, te reflecteren, of nog erger: om naar de bar te lopen om bier te halen. Voor een artiest die liederen met een boodschap brengt een belediging. Aan mij de taak om de mensen tot bedaren te brengen zodat hij in alle rust kon zingen „Dan spugen ze je in het gezicht”, zei hij. Hij was om die reden weleens met band en al van het podium gestapt, omdat hij de neiging voelde opkomen om ‘ze’ te lijf te gaan. Aan mij – en presentatrice Emma Wortelboer – de taak om de mensen tot bedaren te brengen, zodat hij in alle rust kon zingen. Hij had voor de zekerheid al een paar strofes uit mijn lievelingslied ‘De gouden rattenval’ gesloopt. „Maar het gedeelte van de hypocriete schrijver die alles doet voor de verkoop van zijn boek zit er nog in.” Ik had het nog niet eerder meegemaakt dat tijdens een literaire avond het publiek werd gemaand om vooral rustig te blijven, maar een half uur later stond ik het, samen met Emma Wortelboer, dan toch te doen. „Blijf vooral rustig”, hoorde ik mezelf zeggen. „Ook geen bier kopen!”, zei Emma Wortelboer. Bijna riep ik om ook geen boeken te kopen, maar dat slikte ik in. Alex Roeka bleef op het podium, wat een held.</p>]]></description>
      <guid>https://nrc.nl/nieuws/2023/05/21/alex-roeka-held-a4165197</guid>
      <pubDate>Sun, 21 May 2023 05:56:45 +00:00</pubDate>
    </item>
    <item>
      <title><![CDATA[Piet Adema is  een sleutelhanger]]></title>
      <description><![CDATA[<p>Het gaat te ver om te zeggen dat ik in Piet Adema – minister  van Landbouw, Natuur en Voedselkwaliteit namens de ChristenUnie – mezelf herken, maar ik denk wel dat hij nu aan een klus bezig is die hij onmogelijk tot een goed einde kan brengen. Tegelijkertijd wil hij wel heel graag uitstralen dat het hem gaat lukken om een landbouwakkoord te sluiten, de lieverd. Stond hij dan, na een dag en een nacht vruchteloos onderhandelen met boeren, voor een batterij camera’s. En dan na zoveel ellende tot deze zin komen: „Er komt ongelooflijk veel af op het boerenerf.” De voorlichter die deze zin heeft verzonnen verdient opslag. Piet Adema, die toch echt aan de andere kant van de onderhandelingstafel zit, liep over van begrip voor de boeren. Het kwijl liep hem uit de mond toen hij na afloop opsomde hoe prettig hij het contact met de boeren ervaart. Wat hij heel duidelijk wilde laten merken was dat hij oor had voor hun klachten en bezwaren en ook voor hun gezeur. Er komt nooit een landbouwakkoord, en als er wel een akkoord komt gaat Piet Adema het niet meemaken. Hij is de sleutelhanger van Rutte, de klungelsmurf, de soldaat die zonder rugdekking en met beperkte middelen richting vijand wordt gestuurd. Met de handen op de rug gebonden heeft hij uren naar eisen van boeren geluisterd. Tot het uiterste gegaan, liters water in de wijn geschonken, maar de Nederlandse boer lengt de melk niet aan met water en zeilt lekker mee op de publieke opinie. De rugwind voelt bij iedere flater van de overheden sterker.  Romeins afval verbranden in Amsterdam?  Het heeft niets met de boeren te maken, maar de doorsnee nieuwsvolger gooit alles wat niet uit te leggen is graag op een hoop en gaat nog meer achter de boeren staan. Niet eerder vielen slachtoffer en dader zo mooi in een persoon als bij ‘de boer’. En daar zit dan Piet Adema tegenover. Koning Kluts die doet alsof hij nog wat schijnbewegingen in huis heeft om de tegenstander mee te imponeren. Piet Adema zit voor de vorm in vergaderzalen, liefst zo lang mogelijk. Hij wil heel graag uitstralen dat hij er alles aan doet, maar hij weet zelf ook wel dat hij pas geaaid wordt als hij bij alles wat de boeren zeggen begint te kwispelen en juist dat mag hij niet van zijn baas. We kunnen Piet Adema nog jaren opsluiten met boeren, het zal tot niets leiden, de inzichten zullen niet veranderen. Hij houdt heel veel van boeren. Maar de boeren niet van hem, die houden alleen van zichzelf.</p>]]></description>
      <guid>https://nrc.nl/nieuws/2023/05/18/piet-adema-is-een-sleutelhanger-a4165004</guid>
      <pubDate>Thu, 18 May 2023 05:56:45 +00:00</pubDate>
    </item>
    <item>
      <title><![CDATA[Beestenweer]]></title>
      <description><![CDATA[<p>Op dinsdagen spreek ik een column in bij het radioprogramma De Nieuws BV op Radio1, daarna trek ik me terug in een werkhok in het Radiohuis. Het werkhok van gisteren had een raam met zicht op een werkhok. Daarin zat Gio Lippens, in 2016 bekroond tot ‘beste radioverslaggever’. In coronatijd leerden we elkaar kennen. Hij was toen vaak ter plekke om commentaar te geven bij (wieler)wedstrijden waar hij in een eerder leven naar toe had gemoeten. Het druiste totaal tegen het verslaggevershart in maar ik geloof dat het noodgedwongen verslag doen vanuit Hilversum hem en de NOS goed bevielen. De rit van gisteren ging van Scandiano naar Viareggio, twee plaatsen die me niets zeggen.  Italië, Giro d’Italia, tiende etappe. Het was alsof ik in een aquarium met maar één vis mocht kijken. De vis begon braaf rondjes te zwemmen. Gio Lippens ontdeed zich van zijn jas, een sportief exemplaar met een rits, een peer hangend uit zijn mond. Hij ging zitten, sorteerde al pratend brood en fruit en haalde een koptelefoon uit zijn tas. Aantekeningenblok naast zich. Daarna zag ik hem twee uur praten. Niet te veel, niet te weinig. Weinig emoties, een op het oog rustige rit, maar misschien is Gio Lippens ook wel een verslaggever die onder alle omstandigheden rustig blijft. Alles gezien, alles meegemaakt. Af en toe een hap van een boterham, een slok koffie, van de peer bleef ook niets over.Toen het klaar was rolde hij het draad om zijn koptelefoon en deed die in zijn tas, hij sloeg de kartonnen beker met koffie, die inmiddels toch koud moest zijn, achterover. Daarna ritste hij zijn jas dicht. Belangrijk: hij liet het bureau schoon achter zodat de volgende NOS-verslaggever of correspondent ook weer prettig aan de slag kan. Op weg naar de lift leek hij op een ambtenaar belast met de herindeling van een polder. Zo zagen de collega’s van mijn vader, en mijn vader, er ook uit. Op de site van de NOS las ik later wat hij had meegemaakt. De etappe was voor de renners een absolute hel geweest. Regen, wind en natte sneeuw hadden het peloton gegeseld. De NOS had het over ‘beestenweer’, ik ga ervan uit dat Gio Lippens het woord ‘beestenweer’ zelf op de site heeft gezet. En dat hij daarna zijn jas dichtritste.</p>]]></description>
      <guid>https://nrc.nl/nieuws/2023/05/16/beestenweer-a4164874</guid>
      <pubDate>Tue, 16 May 2023 05:56:46 +00:00</pubDate>
    </item>
    <item>
      <title><![CDATA[Gekke Dien]]></title>
      <description><![CDATA[<p>De gemeente Rheden bestaat dit jaar 450 jaar. Dat getal wordt onder andere gevierd met de reizende tentoonstelling ‘De kracht van Velp-Zuid’, het deel van het dorp waar ik opgroeide. Velp is een gespleten dorp, boven de spoorlijn staan de villa’s van de welgestelden, eronder, in Velp-Zuid, woonden van oudsher de werkers, fabrieksarbeiders en in het  iets betere gedeelte rondom ‘De Oude Jan’ ambtenaren als mijn vader.  Velp-Zuid stond bekend om zijn cafés vol koppelbazen voor werk in Duitsland, de straten waar op zomerse dagen in de tuinen werd gegeten (en gedronken) en het bijna overdreven verenigingsleven. ‘De zangvogeltjes’, ‘VHVO’, ‘Raskonijn’, ‘het Nuthoen’ en in mijn herinnering marcheerde ieder weekeinde de Mr. H.M. van der Zandt drumband en fanfare in hun blauwwitte uniformen door de straten omdat er weer een Europacup voor beste showband was binnengehaald. En verder: Tour de Oude Jan, Bouwdorp Kluiskamp, Wandelverening ‘Steeds Voorwaarts’ en sporthal ‘De Dumpel’. Een paar jaar geleden interviewde ik ex-voetballer Jhonnie van Beukering die er ook vandaan komt. Een buurvrouw had hem op jonge leeftijd uit het raam laten vallen, hij hield er behalve een bijnaam niets aan over. Sindsdien werd hij Scooby-Doo genoemd, naar een tekenfilmfiguur – een niet al te snuggere hond – die ook een ‘deuk in de kop’ had.  De vuurwerkverkoop bij supermarkt Ebbers, de vele oud-ijzerhandelaren en lompenboeren waar je gestolen fietsen kon terugkopen en de eigen oranjevereniging die altijd overhoop lag met de officiële, elitaire Oranjevereniging uit Noord. Een andere herinnering: ‘Gekke Dien’, over wie Velpenaar Renie Hesseling een boek aan het schrijven is. Gekke Dien werd met haar vier zonen op last van de gemeente ‘verplaatst’ naar een loods naast de brandweerkazerne. Het was een vrouw in de war die scheldend en tierend door het dorp trok. Ze passeerde een paar keer per week het schoolplein van de Fredericusschool en werd dan uitgescholden door hele schoolklassen, die ze dan soms met een stok achterna zat. Tegelijkertijd staat ze samen met een van haar zoons die altijd wijdbeens achter zijn moeder aan op de stoep fietste in het collectieve geheugen van iedereen die het meemaakte gegrift. Ik heb geen heimwee naar Velp-Zuid, maar heb nu al  zin in de dag dat die tentoonstelling wordt geopend in buurtcentrum ‘De paperclip’. Veel verenigingen bestaan niet meer, maar in de buurthuizen komen ze rond etenstijd nog graag bij elkaar  om het samen ongezellig te hebben.</p>]]></description>
      <guid>https://nrc.nl/nieuws/2023/05/14/gekke-dien-a4164674</guid>
      <pubDate>Sun, 14 May 2023 05:56:46 +00:00</pubDate>
    </item>
    <item>
      <title><![CDATA[Grootste blunder ooit]]></title>
      <description><![CDATA[<p>De podcast van de koning is los, hij is inmiddels gewend aan het medium en Edwin Evers, en voelt zich steeds vrijer om de zielenroerselen te laten lopen. In de laatste aflevering van ‘Door de ogen van de koning’ besprak hij zijn ‘grootste inschattingsfout ooit’. Dat was natuurlijk zijn gezinsvakantie naar Griekenland in coronatijd. De gewone Nederlanders zaten noodgedwongen thuis, ‘de familie’ vloog naar de zon. Achteraf, zo zei de koning, heeft hij daar ‘intern’ met veel mensen een pittig gesprek over gevoerd. Intern was iedereen op de hoogte van zijn vakantieplannen en er was daar niemand die hem erop attendeerde dat dit in het land wel eens verkeerd zou kunnen vallen. Wat de koning maar wilde zeggen: niet alleen hij had een inschattingsfout gemaakt, maar iedereen om hem heen ook. De vraag die opkomt is: wie is intern? Als dat zijn moeder, zijn vrouw en kinderen en Pieter van Vollenhoven zijn valt het nog mee, maar als onder intern ook pakhuizen vol ambtenaren en voorlichters vallen, zitten we met een koning die niet wordt tegengesproken. Het doet denken aan De nieuwe kleren van de keizer van Hans Christian Andersen, over een keizer die kleermakers naar het hof liet komen om hem een kostuum aan te meten van ‘een stof die niet bestaat’. Hij liep uiteindelijk naakt door zijn land nagekeken door inwoners die in eerste instantie allemaal deden alsof hij wél kleren droeg. Het doet denken aan ‘De nieuwe kleren van de keizer’ van Hans Christian Andersen Onze koning kwam tot het inzicht dat hij iets doms had gedaan toen het land zich tegen hem keerde. Het leidde tot prachtige televisie toen hij samen met vrouw boete deed. Ik heb me lang afgevraagd wie er verantwoordelijk was voor die vertoning die de zaak alleen maar erger maakte, maar dankzij zijn podcast weten we het nu. Hij is na thuiskomst eerst  intern op zoek gegaan naar iedereen die hem ten onrechte niet had afgeraden om op vakantie te gaan, die heeft hij één voor één te grazen genomen, net zo lang tot er niemand meer over was om hem af te raden om zo kluchtig spijt te betuigen. En nu is er dan weer de podcast, waarin hij toegeeft dat hij is omringd door wereldvreemde klunzen die hij ‘intern’ noemt. Er was weer eens niemand voorhanden om hem te vertellen dat het achteraf opnieuw beginnen over je grootste blunder nooit slim is, zeker niet als je daarbij ook om je heen gaat wijzen. Ik mag hopen dat Edwin Evers hiervan de schuld gaat krijgen.</p>]]></description>
      <guid>https://nrc.nl/nieuws/2023/05/11/grootste-blunder-ooit-a4164510</guid>
      <pubDate>Thu, 11 May 2023 05:56:46 +00:00</pubDate>
    </item>
    <item>
      <title><![CDATA[Dapper]]></title>
      <description><![CDATA[<p>Sinds ik per dag tienduizend stappen probeer te zetten, banjer ik nog vaker door ons dorpshart zonder attracties. Ik beleef nog de meeste lol aan de elementen. Harde wind, altijd goed. „Wat waait het”, zeg ik dan tegen iedereen die ik passeer. Hier wordt vaak positief op gereageerd. „Nou”, zeggen ze dan.  Of: „Nou, nou.” Een vrouw zei, terwijl ze bij het Kruidvat op de elektrische fiets stapte, dat ze op de heenweg wind mee had.  „En nu dan wind tegen.” Soms denk ik dat het een grote grap is, dat ze met elkaar in het geheim afspreken hoe ze mij kunnen tarten door de gesprekken nog inhoudslozer te houden. Het hoeft voor mij echt niet altijd de diepte in, de oorlog tussen Oekraïne en Rusland hoeft niet besproken, maar met het uitwisselen van oppervlakkigheden is de bodem onderhand bereikt.  Zondag liep ik met drie dochters door het dorp. Rechtdoor en dan weer terug. Hoogtepunt is dan als we op de heen- en terugweg ‘De Huiskamer’ passeren. Het is de enige horecagelegenheid, ze consumeren er op zondagen vooral ijs. Daar tref je dan het halve dorp. Braaf, zwijgend en likkend. Op de terugweg deden we het lokaal aan, ik had geen keus, al hun klasgenootjes stonden er te likken. Ik trof een likkende moeder die ik kende van het schoolplein. Er vielen regendruppels uit de lucht. Ze stopte even met likken, keek naar de wolken en zei: „Ik dacht eerst, het gaat niet regenen, maar nu begint het toch.” Daarna: „Als we hier blijven staan worden we allemaal nat.” Ik vond het een eyeopener. „Binnen is het droog”, zei ze. Wij naar binnen. De kinderen jengelden, ze wilden nu eindelijk weleens ijs. De wereld van het ijs is veranderd. Ik kom zelf nog uit de tijd van logische smaken als aardbeien, vanille en chocola.  Mijn kinderen houden van ‘smurf’, ‘spikkel’ en ‘snicker’. „Weet je wat lekker is?”, zei de moeder.  „Cakebeslag”, ze had het zelf ook. „Twee bolletjes.” „En?”, vroeg ik. „Waar smaakt het naar?” „Cakebeslag”, zei ze. „Het is net alsof ik thuis de kom sta uit te likken.” De twee jongsten wilden hierop een hoorntje met cakebeslag-ijs, maar Lucie van Roosmalen (7) bestelde net als altijd ‘smurf’. Na een paar likjes constateerde ze dat ‘smurf” ook naar ‘cakebeslag’ smaakte. Ze werd hiervoor verbaal op de vingers getikt door de vrouw die ik weleens met een grote hond voor ons huis zie wandelen. Ze vond het „grote onzin”, ik vond het dapper.</p>]]></description>
      <guid>https://nrc.nl/nieuws/2023/05/10/dapper-a4164239</guid>
      <pubDate>Wed, 10 May 2023 05:56:46 +00:00</pubDate>
    </item>
    <item>
      <title><![CDATA[Het grote niets als statement]]></title>
      <description><![CDATA[<p>We waren weer eens een week in mijn geboorteplaats Arnhem, sinds ik geen reden meer heb om er naartoe te moeten, vind ik de stad steeds mooier. Zo mooi dat ik ons er niet definitief durf te vestigen. Het water in de oase is vooral lekker vanwege de droogte in de woestijn.  Op 4 mei stonden we tussen de Arnhemmers bij de Dodenherdenking bij de Eusebiuskerk die in de oorlog zo zwaar is beschadigd dat hij nooit meer normaal is opgebouwd, wat er nu staat is het maximaal haalbare, de mislukking is inmiddels omarmd. De stilte duurt in Arnhem langer dan twee minuten. De mensen beginnen een minuut of vijf eerder hun mond al te houden. Voor de zekerheid, want burgemeester Ahmed Marcouch heeft de wind eronder. Van alle burgemeesters waarmee het Rijk ons heeft opgezadeld is hij de beste. Hij heeft het respect teruggebracht in de stad en instinctief het sleuteltje naar de harten van zijn inwoners gevonden. De Arnhemmer houdt ervan om kort gehouden te worden. Dat en duidelijkheid, en voor de rest moet je ’m met rust laten.  Een dag later in café de Amstelhoek aan de Hommelstraat, een lokaal waar het nog 1977 is, er mag heel nadrukkelijk niet gepind worden, de overheid kijkt altijd mee, en er hangt een ingelijste foto van een zaalvoetbalteam met  en Simon Tahamata en Willem van Hanegem en local hero Charly Bosveld onder een stoffige Vitesse-shawl. De omgangsvormen zijn meezingen met Nederlandstalig,  ook als je de tekst niet kent. Ik gaf het bij binnenkomst, net als eerdere keren, twee bier. Zelfdestructie kan ook feestelijk, mits je er maar treurig bij kijkt. Iedereen heeft er een verhaal, vaak al jarenlang hetzelfde. Nadrukkelijk aanwezig: Michella Kox, te zien in Echte Meisjes in de jungle, een televisieconcept waarin ze schreeuwend tot haar recht komt. Als ze zich aangevallen voelt, lees altijd, trekt ze ten strijde. Meteen op iemand af stormen als die bijvoorbeeld zegt dat ze een bekend gezicht heeft.  „Ja, nou en?! Wat heb jij?” Wij durfden niet eens te kijken, het was een van haar ooms, die op zijn beurt weer verwant is met de eigenaar van het café die haar erop attent maakte dat er met mij nog iemand het café was binnengestapt die weleens op televisie was geweest.  Ze ging voor ons staan en prikte zichzelf met een van die lange nagels in het borstvel.  Een zin als: „Ja, hier ben ik, nou en?” Ze ging naar de stad, vijftien meter verderop.  Met een taxi.  „Ik ga echt niet lopen.” Het grote niets verheven tot statement.</p>]]></description>
      <guid>https://nrc.nl/nieuws/2023/05/08/het-grote-niets-als-statement-a4164032</guid>
      <pubDate>Mon, 8 May 2023 05:56:47 +00:00</pubDate>
    </item>
    <item>
      <title><![CDATA[Cake op een kleed]]></title>
      <description><![CDATA[<p>Het was mijn idee geweest. „Waarom bakken jullie geen cake?” Het werden twee cakes, het deeg handgekleid, we zaten allemaal onder. Ik had het resultaat geproefd: een beetje boterig. Maar wat kon dat schelen? We gingen het zelf niet eten. Het was voor het eerst dat ik met Lucie van Roosmalen (8) en Leah van Roosmalen (6) op Koningsdag op een kleed ging zitten. De wei rond ‘Het Zwet’, een zwembad van een schoonheid die hier helemaal niet past, is in Wormer het epicentrum van de opgelegde Oranjeverering. We zaten slecht, niet in de loop. „Papa, waarom komen wij altijd als laatste?”, vroeg Lucie van Roosmalen. Leah van Roosmalen hakte ondertussen met het van huis meegenomen broodmes in een van de cakes. „Lekker dan, die kunnen we niet meer verkopen!”, schreeuwde haar zus. Eerste ruzie. Ik besloot zelf twee plakken cake te kopen. Het uitserveren moesten we nog oefenen. Ik had niet kleiner dan tien euro, ze gingen het wisselen. Ondertussen ging ik tussen de cake op het kleed liggen. Kees-Jan Kindt, fractievoorzitter van de PvdA-Wormerland, hing onverwacht boven me en nam foto’s. Ik ga daar heel slecht op. „Wat doe je?”, vroeg ik. Het antwoord „fotograferen voor de website is mijn hobby” verpulverde me, „laat maar” dacht ik, „publiceer het maar als je denkt dat dit clickbait is”. Lucie en Leah van Roosmalen kwamen terug, ik telde drie knuffels, een glitterportemonnee, een zak drop, twee brownies. Weer op het kleed. Ik kende de meeste dorpelingen, leuk om ze allemaal oranje te zien, alsof we als enigen niet besmet waren met een geheimzinnige ziekte. Een vrouw bestelde een plak cake. Een conflict over wie met het mes mocht snijden. Met de handen werd een prop cake uit het beslagblik gekrabd. „Hier”, zei Leah van Roosmalen. „Hier mevrouw”, verbeterde ik. De vrouw riep dat ze doof was. Ze kregen lol in het verkopen, durfden mensen te attenderen op hun waar. Er werd amper gereageerd, soms een korte verklaring. „Ik ben veel te dik”, werd er gezegd. En: „Ik zit al vol!” „Van tegenvallers leer je ook”, zei ik tegen de vriendin toen die met Frida van Roosmalen (1) op het kleed kwam zitten. „Ga het dan maar lekker zelf doen”, zei Lucie van Roosmalen en ze verdween met Leah van Roosmalen naar de springkussens. De cake is uiteindelijk vertrapt door Frida van Roosmalen die er met een voetje in ging staan. Toen dat gebeurd was, meldde zich een Wormerse met een knaloranje hoofd. Ze keek keurend in het bakblik en zei dat ze honger had. Ze heeft het restant er voor vijftig cent uitgepulkt. Ze waren woedend toen ze ervan hoorden. Veel te goedkoop, ik leek wel niet goed.</p>]]></description>
      <guid>https://nrc.nl/nieuws/2023/04/27/cake-op-een-kleed-a4163221</guid>
      <pubDate>Thu, 27 Apr 2023 05:56:47 +00:00</pubDate>
    </item>
  </channel>
</rss>
