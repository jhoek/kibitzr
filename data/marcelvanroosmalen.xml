<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[We zijn koeien]]></title>
      <description><![CDATA[<p>Het ene Kamerlid (Pieter Omtzigt) ligt naar eigen zeggen bijna op apegapen, anderen trekken vanwege de Kerst een gekke trui aan. Daniel Koerhuis (VVD) poseerde in een kersttrui van KLM. Begeleidende tekst op Twitter: „De luchtvaart brengt weer veel mensen naar familie en vrienden komende Kerst.” Het probleem zien als oplossing en daar dan opgestoken duimpjes voor krijgen. Het gezicht stond opgetogen, hij had een nog dommere manier gevonden om zijn boodschap – schijt aan het milieu – uit te venten en zijn vorige uitingen – ‘rijden-rijden-rijden’ en ‘bouwen-bouwen-bouwen’ waren al zo onverteerbaar dom. Nog erger was Caroline van der Plas (BBB), die gisteren opdook in een koeientrui. Een zwarte trui met een geel vierkant met daarin een vrolijke koeienkop met een grote rode snuit. Ze zong er in een filmpje ook nog ‘Clara the red-nosed rein-koe’ bij. Dat haar doelgroep de koe gebruikt om uit te melken, op te sluiten en/of te vermoorden deed er voor haar ‘fans’ niet toe, ze vonden het sowieso een iconisch beeld. Wat Caroline van der Plas ons met deze trui wilde zeggen wil ik niet eens weten, ze heeft er ongetwijfeld al meerdere korte statements over gegeven. Dat ze van koeien houdt, dat ze graag koeien eet, dat ze op een koe lijkt… Ik vind dat Caroline van der Plas helemaal niet op een koe lijkt. Ik stel koeien ver boven deze politica. Koeien zijn eerlijk, koeien draaien niet om de hete brij heen, ik denk zelfs dat koeien zich beter voorbereiden op een debat, ze vreten dossiers desnoods op en er is geen koe die zo graag door het beeld loopt als Caroline van der Plas. Ik denk zelfs dat koeien zich beter voorbereiden op een debat Het ergerlijke is dat met dit soort domheid haar populariteit alleen maar groeit. Koeienbeul trekt koeientrui aan en wie daar niet om kan lachen is een zeikerd, de kinderhand van de grote meute is qua humor snel gevuld.  Armzalig het kind wiens ouders lachen om de gekke kersttruien van onze als politici verklede populisten, die ons willen doen geloven dat de stallen van vleesvarkenshouders er staan omdat ze zoveel van biggetjes houden.  De vraag waarover we ons aan het eind van het jaar  moeten buigen is: hoe dom zijn we eigenlijk met z’n allen?  Als de boven ons gestelden het stemvee zo makkelijk om de tuin kunnen leiden, hoe zijn we dan zo welvarend geworden?</p>]]></description>
      <guid>https://nrc.nl/nieuws/2022/12/22/we-zijn-koeien-a4152399</guid>
      <pubDate>Thu, 22 Dec 2022 05:57:07 +00:00</pubDate>
    </item>
    <item>
      <title><![CDATA[Bestreden eenzaamheid]]></title>
      <description><![CDATA[<p>Mijn kinderen zitten op een openbare basisschool, maar dat drukt de kerstbeleving niet. Iedere dag wordt er door een andere klas gezongen bij de vuurkorf. De ouders staan dan zwijgend naast elkaar bij het vuur. Gisteren was het de beurt aan de groep van Leah van Roosmalen (5), ze had thuis hardop gewerkt aan het repertoire. Mijn favoriet was het nummer ‘Ik ben een kerstboom’, waarbij ze al zingend een kerstboom, slingers en kerstballen uitbeeldt. De dooi was ingevallen, het vuur wilde vanwege de miezer niet branden, zelfs spiritus hielp niet. Twee leraressen stuurden iedereen naar de aula, waar kerstbomen en opgezette kerstdieren stonden. Ik herkende twee elanden en een hert. Ik heb niets met de andere ouders, en zij ook niet met mij, maar daar vonden we elkaar. We onderbraken onze levens even voor gezang. Het nummer ‘Ik ben een kerstboom’ werd twee keer ingestart. Leah van Roosmalen schalde over alles en iedereen uit.  Na het applaus brachten de ouders hun  kinderen naar de klassen. Op de deur van het lokaal van Lucie van Roosmalen (7) hing een intekenlijst voor het kerstdiner, achter haar naam stonden 25 pannenkoeken.  Thuis ontdekte ik dat ik die moest gaan bakken. „Jij bakt”, instrueerde Lucie van Roosmalen ’s avonds. „En dan snijd ik er harten van.” Daarna: „Met een hart laat je zien dat je van iemand houdt. En ik houd van iedereen.” Tegen zoveel goedheid ben ik niet bestand, dus ik zal bakken, maar ik vroeg me wel af sinds wanneer er kerstdiners zijn voor kinderen van zeven. Op het schoolplein reageerden de dag erop andere ouders vooral verbaasd op die vraag. „Ik maak ieder jaar vleespastei”, zei de moeder van een klasgenootje. „Al sinds jaar en dag.” Een vader: „Maar het mooiste vind ik het nog altijd als ze de overvloedigheid naar de oudjes brengen. Zo van ‘hier, eet smakelijk, lekker tegen de eenzaamheid’. En dan met zingen erbij natuurlijk.”</p>]]></description>
      <guid>https://nrc.nl/nieuws/2022/12/21/bestreden-eenzaamheid-a4152089</guid>
      <pubDate>Wed, 21 Dec 2022 05:57:08 +00:00</pubDate>
    </item>
    <item>
      <title><![CDATA[Nul stress]]></title>
      <description><![CDATA[<p>Ik keek de WK-finale op de redactie van ‘De oranjewinter’, zoals Vandaag Inside tijdens het WK heette. Ik schreef zo nu en dan een column voor ze tijdens dit WK. Vandaag Inside is, je zou het misschien niet verwachten, uitgerust met een van de betere redacties in talkshowland. Het niveau is HBO-plus, iets waar de redacteuren niet altijd wat mee kunnen, want de kijkers willen ook lachen. Een van de redacteuren, hij had een week eerder de mensenrechtensituatie in Saoedi-Arabië nog onderzocht, was belast met de kijkersvragen. Hij somde ze op. Er zaten twee ‘leuke’ vragen tussen. „Compilatie-waardig”, vond iedereen. Terwijl Argentinië het ene na het andere doelpunt scoorde, moest hij op zoek naar alle keren dat er aan tafel gezegd was dat Lionel Messi ‘over the hill’ of uitgerangeerd is. Dat was leuk omdat Messi inmiddels had gescoord. Maar vooral naar de meest ordinaire opmerking die de afgelopen weken aan de talkshowtafel was gemaakt. Het was als het plukken van laaghangend fruit.  „Toch wel de harige kut”, werd gezegd. Instemmend geknik. „Hoe vaak heeft Johan nu al gezegd dat hij een harige kut heeft opgevreten?”, vroeg de eindredacteur. „Zoek dat even uit.” De redacteur ging aan het werk, hij moest door alle uitzendingen scrollen. Gezien het aantal uitzendingen viel het reuze mee. „Hebben we die laatste harige kut nou al?”, vroeg iemand na tien minuten. „Ik kan ’m nog even niet vinden, door al die kut-commercials.” “Vrijdag toch?” De redacteur ging de laatste uitzending terugluisteren, de uitzendingen van Vandaag Inside verschijnen ook als podcast. „Heb je ‘m al?” „Nog niet, maar ik luister wel op dubbele snelheid. Dan is het best een raar programma.” „Vrijdag ging het over favoriete beelden tijdens dit WK”, zei hij even later, „en toen zei Johan dat hij zijn favoriete krullenbol wel weer eens wilde zien.” Hij liet het fragment zien. Johan Derksen duidde zijn generatie: „Jullie lachen, maar dat komt omdat jullie geen ervaring met schaamhaar hebben. In mijn tijd zat je ’s ochtends op je werk met allemaal zwarte haren tussen je tanden.” Iedereen moest weer lachen. „Uniek voor een 74-jarige. Dit en dat stukje over Toon Gerbrands, dat ze zeggen dat die een bef-bekje heeft vanwege dat tongetje dat er altijd uithangt en dat Johan dat relativeert met ‘ik heb wel eens een kut helemaal kaalgevroten.’” Actualiteit, WK-finale, humor om te lachen, de uitzending stond. Nul stress in een prettige werksfeer.</p>]]></description>
      <guid>https://nrc.nl/nieuws/2022/12/19/nul-stress-a4151870</guid>
      <pubDate>Mon, 19 Dec 2022 05:57:08 +00:00</pubDate>
    </item>
    <item>
      <title><![CDATA[Wat een ambtenaar!]]></title>
      <description><![CDATA[<p>Mijn vader besteedde het grootste deel van zijn werkende leven aan het behoud van de rivierkreeft in Gelderland, de mooiste provincie van Nederland. Hij adviseerde fietspaden om te leggen, probeerde dijkverzwaringen te stoppen en maakte regelmatig wanhopige inspectietochten met een broodtrommel onder de snelbinders. Ik ben wel eens met hem mee geweest op zaterdagen. Naar de Berkel of de Linge, de langste rivier van Nederland. Lieslaarzen aan en in de blubber staan. „Daar denk ik”, zei hij dan als hij dacht een rivierkreeft te zien wegschieten. Zeker wist hij het nooit, mijn vader wist niets van biologie, hij was niet voor niets ambtenaar geworden. „Wat als het hier straks krioelt van de rivierkreeften?”, vroeg ik op een dag. Mijn vader vond het een moeilijke vraag. „Ja, dan is het volbracht”, zei hij dan. „Waarschijnlijk zetten ze me dan een paar jaar later in voor de bestrijding, dan ga ik al die fietspaden weer verleggen.” Meer dan tien jaar na zijn dood lees ik een brandbrief van vijftien overheden en organisaties aan minister Adema van Landbouw, Natuur en Voedselkwaliteit. Er is een rivierkreeftenplaag van tientallen miljoenen rivierkreeften. De informatie staat haaks op wat ik in mijn jeugd meekreeg. De rivierkreeft is opeens geen verrijking, maar juist een ondergraver van de biodiversiteit. Rivierkreeften graven gangen en holen waardoor de grond langs het water instabiel wordt en kan verzakken, planten zich razendsnel voort en vreten in korte tijd oevers kaal.  De rivierkreeft is kortom een monster. Het levenswerk van mijn vader is geslaagd, maar ook mislukt. Achteraf bezien best fijn dat veel van zijn direct leidinggevenden zijn rapporten met aanbevelingen om het aantal rivierkreeften te laten toenemen ongelezen in de prullenbak kieperden. Een van de aanbevelingen die hij er voor de lol in schreef – ‘misschien is het een idee als de inwoners hun aquaria in het rivierwater leegkiepen’ – is de grootste oorzaak van de explosie van het aantal rivierkreeften. Gelukkig hield hij zich aan het eind van zijn carrière ook bezig met andere zaken zoals het onteigenen van boerengrond (voor dijkverzwaring) en het verwijderen van paaltjes naast fietspaden. Ook op die dossiers wordt opeens grote progressie geboekt.</p>]]></description>
      <guid>https://nrc.nl/nieuws/2022/12/16/wat-een-ambtenaar-a4151660</guid>
      <pubDate>Fri, 16 Dec 2022 05:57:09 +00:00</pubDate>
    </item>
    <item>
      <title><![CDATA[Trots op cacaoluchten ]]></title>
      <description><![CDATA[<p>Als ik dan al ergens trots op zou moeten zijn als inwoner van de gemeente Wormerland, dan was het de cacaolucht die zo nu en dan overwaaide. De dorpelingen zeiden het tegen mij als het in de lucht hing, soms gingen ze er speciaal voor staan om het op te snuiven, het hoofd een beetje scheef. Als connaisseurs wanneer er een goede fles wijn wordt geopend. Op den duur ging ik zelf ook zo doen tegen mensen van buiten.  Schuin staan, even stoppen. „Ruik dit even… Hebben jullie niet, hè?” Om daarna af te sluiten met: „Cacaolucht, heerlijk.” Afkomstig van de Olam-fabriek in Oostzaan, waar ze ook die vieze Oreo-koekjes maken – die zwarte rondjes met witte vulling.  Sla ik dinsdag het Noordhollands Dagblad open, hebben ze opeens nieuws gemaakt. De Oreo-koekjes zijn zo zwart omdat ze bij het productieproces grote hoeveelheden giftig ammoniak met cacaobonen vermengen. Het was geheim, maar de overheid wist er wel van. De gezondheid heeft er niet onder geleden, weet ik inmiddels, het milieu wel. De gezondheid heeft er niet onder geleden, weet ik inmiddels, het milieu wel In het dorp gingen ze er niet gebukt onder. ‘Zit je weer te zeiken”, zei d’r een die ik trof bij de Turkse kleermaker toen ik mijn colbert kwam halen. Ik antwoordde dat ik het helaas allemaal ook niet verzon. Kon ik al die ellende maar zo goed verzinnen, dan was ik rijk geweest. Ik somde gewoon feiten op, zoals ik had gedaan toen ze de ruiten van de dierenwinkel hadden ingeslagen en ook toen uit een verhaal van de gevreesde onderzoeksredactie van NRC bleek dat Wormer zo’n beetje de spil was van het ‘dark web’. Daar had ik ook niet om gevraagd. „De duivel schijt gewoon op de grote hoop”, gooide ik er een spreekwoord in. Ik wist eerlijk gezegd niet of ik het goed gebruikte, maar de man begreep in ieder geval wat ik bedoelde. „Ja, een grote hoop ja”, zei hij. „En niemand die er last van heb, en jij gaat ernaast staan snuffelen. En lekker dat-ie het vindt.” Daar had hij natuurlijk wel een punt, want zo leuk is het niet om mij tegen te komen als je net in het Noordhollands Dagblad hebt gelezen dat je niet meer trots mag zijn op je cacaolucht uit je cacaofabriek.</p>]]></description>
      <guid>https://nrc.nl/nieuws/2022/12/13/trots-op-cacaoluchten-a4151357</guid>
      <pubDate>Tue, 13 Dec 2022 05:57:09 +00:00</pubDate>
    </item>
    <item>
      <title><![CDATA[Argentinië]]></title>
      <description><![CDATA[<p>Ik ging uit eten met vier vrienden, we werkten ooit voor hetzelfde tijdschrift en zien elkaar sindsdien twee tot drie keer per jaar om dan elke keer hardop te constateren dat de glans er wel af is. Het eigen verval wordt juist door de rest zichtbaar. De laatste keer dat ik erbij was overleed ik bijna omdat ik stikte van het lachen, ik ga hard op andermans ellende mits het goed wordt verteld. De timing was deze keer niet perfect, de afspraak viel samen met Nederland-Argentinië. We zaten aan een tafel voor een speciaal voor ons uitgerukt diascherm, waar in eerste instantie weinig animo van de andere gasten voor was. Het niveau van de wedstrijd stond de gesprekken niet in de weg. Ik vond het eigenlijk best ideaal en nam me voor vaker zo naar voetbal te kijken. We vonden elkaar in het prettige idee dat België al was uitgeschakeld en dat we totaal geen binding voelden met deze generatie internationals. We waren allemaal nog ouder geworden, en nog sneller moe. Een van ons vertelde hoe hij in een vakantiehuisje een dag ruzie had gemaakt omdat hij van zijn vrouw en dochter het verwijt kreeg dat hij bij het ontbijt te veel blauwe besjes uit de gemeenschappelijke plastic bak had gegeten. De oudste raakte zijn bril kwijt, die bleek later in een bergje puree te zijn gevallen, de ober bracht hem schoon gewassen terug. Een kleine meerderheid was totaal niet onder de indruk van het grenzeloze gedrag van de presentator achter de schermen bij DWDD. „Zo word ik thuis al jaren behandeld”, zei een van mijn vrienden. „Ieder idee wordt genadeloos afgeschoten. Ik word al uitgescholden als ik een geel doekje op het aanrecht laat liggen, of heb geknoeid met de tandpasta. Waarom gaat het daar nooit over?” Iemand werd sinds kort getagd, zodat ze thuis konden traceren in welke van de zeven sloten hij nu weer was gefietst. Hij liet drie AirTags zien. Een ander was beledigd dat ze hem tegenwoordig juist zonder problemen liet gaan. „Als ik ergens ben passeert de jongere generatie me zonder op of om te kijken. Alsof ik een zoutpilaar ben.” Twee doelpunten van Wout Weghorst tegen Argentinië, waarvan een in de laatste minuut. Naast me zei iemand hoe rijk hij had kunnen zijn als hij daar een weddenschap op had afgesloten.</p>]]></description>
      <guid>https://nrc.nl/nieuws/2022/12/12/argentinie-a4151149</guid>
      <pubDate>Mon, 12 Dec 2022 05:57:10 +00:00</pubDate>
    </item>
    <item>
      <title><![CDATA[Koek-ie]]></title>
      <description><![CDATA[<p>In het Noordhollands Dagblad stond een interview met Kim Muller (48), vertrekkend programmeur van het Zaantheater. Het zal niet haar bedoeling zijn geweest, in tegendeel, maar in het ‘afscheidsinterview’  stipte ze terloops wel aan wat er mis is met de bewoners van de Zaanstreek.  De Zaanse theaterganger, voor zover de Zaankanter al naar het theater gaat want het Zaantheater is vooral een geheimtip voor Amsterdammers die in hun eigen stad bij bepaalde voorstellingen achter het net vissen, houdt volgens Kim van ‘feestjes’. Feestjes zijn Wolter Kroes (uit Wormerveer) en disco-avonden.  En ze houden van regionaal: voorstellingen over Zaanse onderwerpen of van Zaanse of Noord-Hollandse theatermakers.  Met andere woorden: wat de boer niet kent dat vreet hij niet. Kim Muller: „Een Zaanse zaal moet je eerst voor je zien te winnen, hoe groot je ook bent. Maar dat vinden artiesten juist leuk; je moet niet arrogant gaan doen op het toneel. Stel je niet aan, denkt de Zaankanter dan.” Juist dat is typisch Zaans: je boerse gedrag verkopen als een overwinning. Alsof de artiest van buiten voor een commissie van deskundigen dient te verschijnen. Het tegendeel is waar: ze gaan onderuitgezakt wachten op wat onvermijdelijk komt. Alles met een houding van: ‘je moet niet denken dat je leuk bent’.  Zelf qua cultuur niet verder komen dan Wolter Kroes en aanverwanten, maar al het andere hoofdschuddend ondergaan. Alles wat afwijkt wordt gezien als een persoonlijke aanval die wordt gepareerd met openlijk beleden desinteresse. Zaankanters bouwen graag een muur om zichzelf en zien iedere vreemdeling die door de stadspoort komt als een potentiële bedreiging of oplichter. Kim Muller roemde Golden Earring. „Die hebben hier met z’n allen andijvie staan koken. Hoe het smaakte? Dat weet ik niet. Ik heb niet meegegeten.”</p>]]></description>
      <guid>https://nrc.nl/nieuws/2022/12/08/koek-ie-a4150920</guid>
      <pubDate>Thu, 8 Dec 2022 05:57:10 +00:00</pubDate>
    </item>
    <item>
      <title><![CDATA[Rommel? Daar houden kopers niet van, zo was ons voorgehouden]]></title>
      <description><![CDATA[<p>Is het een goed idee je huis te verkopen in een drukke periode?  Nee. Met drie kleine kinderen? Nee. Gisteren was de eerste kijkdag.  Ik was tot drie uur ’s nachts op zolder bezig, kruipend over vierkante meters die volgens de NEN-meting niet meetellen, maar waar ik toch al een jaar of vijf kantoor houd.  De zolder was de enige ruimte waar ik mijn gang mocht gaan. Het werd vaak als bewijs opgevoerd, zo zou het hele huis eruitzien als ik vrij spel had. Ik weet niet of dat waar is. Ik weet wel dat ik mezelf vervloekte toen ik over de vloer kroop met mijn administratie.  Zij deed de andere verdiepingen. De makelaar die ons begeleidt, had ons tot gekte gedreven met lijsten, contracten, restyling en het kopiëren van huissleutels. Lucie van Roosmalen (7), Leah van Roosmalen (5) en Frida van Roosmalen (1) dreven mee op de golven. Het was ook onbegrijpelijk. De ene dag zaten ze nog rondom een cadeauberg, een paar dagen later was een groot gedeelte van hun inboedel verdwenen in dozen in de schuur. Want ‘rommel’, zo werd ons voorgehouden, daar houden kopers niet van. Zelf kijk ik in een eventueel nieuw huis naar de muren, de gevel, de plafonds en de omgeving, maar in de Zaanstreek maken ze zich vooral druk over rondslingerend speelgoed en of er wel of niet een bloemetje op tafel staat. Ik had de vriendin ’s morgens achtergelaten, tegen lunchtijd belde ze drie keer achter elkaar. Nooit een goed teken. De stofzuigerslang zat verstopt. Het huilen stond ons nader dan het lachen, ik zag de scène voor me. De vriendin in die huiskamer met een huilende Frida van Roosmalen en een verstopte stofzuigerslang.  „Sla hem tegen een muur”, hoorde ik mezelf roepen. „Sla het eruit!” Een halfuur later belde ze weer. Ze had het oorlogsgebied verlaten, de makelaar zat op onze bank te wachten op kopers. Ze had ons een ruime voldoende gegeven. De laatste keer dat ik me zo voelde, moet in havo 4 geweest zijn, een ruime voldoende… „Zei ze nog iets over de zolder?” „Ja, netjes”, anwoordde de vriendin. Op het moment van schrijven zit zij met de kinderen bij haar moeder te wachten tot ‘de mensen’ weg zijn en ik typ dit stukje in een café met uitzicht op de Zaan.</p>]]></description>
      <guid>https://nrc.nl/nieuws/2022/12/06/stofzuigerslang-a4150620</guid>
      <pubDate>Tue, 6 Dec 2022 05:57:10 +00:00</pubDate>
    </item>
    <item>
      <title><![CDATA[Blender]]></title>
      <description><![CDATA[<p>Tijdens het laatste kwartier van Nederland-USA werd er op de ramen geklopt. Een van de helpers van Sinterklaas, slechte timing vond ik, maar ik was de enige. Even later bevonden we ons, oma Wormer was er ook bij, rondom een berg cadeaus. Lang verhaal kort: ik kreeg een blender. Een blender, het zal het lot van de vaderfiguur zijn. Mijn eigen vader kreeg naarmate hij ouder werd ook steeds dommere cadeaus en niet alleen met Sinterklaas. Ik herinner me een afwaskwast, en op zijn verjaardag ooit een stofzuiger. Een Miele, hij staat nu bij mij op zolder. Ik denk dat hij er twee keer mee gezogen heeft. „Wat fijn, een blender, dankuwel Sinterklaas”, zei ik voor de vorm, maar toen stortte een volgend kind zich alweer op de berg. De dag erop probeerde ik het geschonken speelgoed aan de praat te krijgen. Veel gepiel met een mesje vanwege de plastic klepjes op de vakjes van de batterijen. (Kan dat echt niet anders, China?) Te kleine skates. Klei in haar. Een opmaakhoofd waarvan je de haren bij nader inzien toch niet kunt wassen. Meeste spijt hebben we van de K3-microfoon die Sint aan Leah van Roomalen (5) had geschonken. Ze is zeer muzikaal, dat wil zeggen, ze houdt van muziek, maar haar stemmetje is nog niet toe aan versterking. Haar ‘I’m still standing’ horen zingen is drie keer ontroerend, maar vanaf de vierde keer sterf je, achter je computer. In je werkkamer. Met je blender. Lucie van Roosmalen (7), ze had zelf heel veel gekregen, kwam telkens informeren wanneer ik mijn blender voor het eerst ging gebruiken. Uiteindelijk besloot ik een banaan in de blender te stoppen. Dat ging goed. Ik voerde de drab aan Frida van Roosmalen (1) en liet de blender op het aanrecht staan. Later die dag is er heel veel in die blender gestopt. Frida van Roosmalen bliefde de mix van nat kattenvoer, klei en yoghurt gelukkig niet. Ook wel verbazingwekkend hoeveel troep je met één blender kunt maken. Eigenlijk kun je, als je het goed aanpakt, met een blender in gezinsverband een hele zondagmiddag bezig zijn. De vriendin werd bij thuiskomst begroet door een kind dat door een K3-microfoon schreeuwde dat ze met de blender heel veel troep hadden gemaakt en dat we lekker bezig waren geweest.</p>]]></description>
      <guid>https://nrc.nl/nieuws/2022/12/05/blender-a4150397</guid>
      <pubDate>Mon, 5 Dec 2022 05:57:11 +00:00</pubDate>
    </item>
    <item>
      <title><![CDATA[Terugval]]></title>
      <description><![CDATA[<p>Ik was de afgelopen decennia vaak jaloers op de jaren zestig en zeventig toen we de wedstrijden van het Nederlands elftal nog ‘normaal’ ondergingen. We deelden onze blijdschap, maar we vielen er anderen niet mee lastig. We waren nog geen oranje lemmingen. Die gekte begon tijdens het EK van 1988, of eigenlijk erna. De daaropvolgende toernooien was iedereen opeens oranje. Eerst vonden we die gelijkschakeling nog indrukwekkend, maar toen kwam de gekte. Oranje indiaan, oranje generaal, oranje tietenman, oranje buren, oranje straten, oranje auto’s… je kunt als volk ook overdrijven. Het is met de grijsheid van nu bijna niet meer voor te stellen, maar een paar toernooien geleden ging ik nog op bezoek bij een stel dat bedreigd werd omdat ze als enige in een buurt niet meededen aan de oranjegekte. Dit WK is alles anders. De wereld is net zo grijs als altijd in de eerste koude maanden. Geen versierde straten. In Wormer zijn nul huizen versierd. De bak met oranjeprullaria in de Vomar puilt nog steeds uit. Het is de prettige bijwerking van dit kampioenschap in dat verdoemde olielandje, hoewel het ook te maken heeft met de tijd van het jaar en vooral het spel en de spelers van oranje. Ik keek op ESPN naar de laatste massale bijeenkomst in de tot ‘Oranjehuis’ vertimmerde Arena. Verslaggever Wouter Bouwman moest idioten interviewen en deed dat adequaat. Ik zag ook beelden voorbijkomen van die met boxen uitgeruste domme dubbeldekker waarachter ‘het legioen’ sinds het EK van 2008 aanhobbelt naar het stadion. Er was weinig meer om trots op te zijn, het legioen was een legioentje geworden. Het ‘van links-naar rechts’ heeft iets intens treurigs als het met weinigen wordt uitgevoerd.  Kan het dat we als volk gegroeid zijn? Dat we wellicht door corona, inflatie en oorlog wat serieuzer zijn geworden, zorgelijker misschien. Met echte passie had de oranjegekte nooit te maken, het was vooral de wens om hetzelfde te willen zijn als iedereen. De  diepverankerde wens om met elkaar te doen alsof je uniek bent is verdwenen. De wedstrijd tegen de Verenigde Staten wordt de lakmoesproef. Als we onverhoopt winnen en we slagen erin om de vreugde die we wellicht voelen normaal te kanaliseren zijn we gegroeid. Het kan ook dat we daarna terugvallen naar het niveau van de mannen met een midlifecrisis in hun oranje attributen die nu in plukjes door Doha ploegen en van zichzelf denken dat ze bijzonder zijn.</p>]]></description>
      <guid>https://nrc.nl/nieuws/2022/12/01/terugval-a4150185</guid>
      <pubDate>Thu, 1 Dec 2022 05:57:11 +00:00</pubDate>
    </item>
  </channel>
</rss>
