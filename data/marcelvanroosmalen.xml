<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Windmolens]]></title>
      <description><![CDATA[<p>Woensdagmiddag naar de speech van president Trump gekeken. Jongste dochter op schoot, het ging ook, of vooral eigenlijk, over haar toekomst. Hoe slecht hij eigenlijk praat, hij lijkt maar wat te zeggen, de feiten maar half op orde, in alles een man die is opgegroeid zonder tegenspraak. Hij haalde Groenland en IJsland door elkaar en we leerden dat de Tweede Wereldoorlog een periode was waarin vooral het Deense leger opzichtig faalde door zich al na zes uur over te geven aan nazi-Duitsland. Het ging over van alles en nog wat, over onderhandelen met Macron, Mark Rutte werd nog een keer toegezwaaid, pluspunt was dat hij Groenland niet langer met geweld wilde innemen. Wat ik verder onthield: hoe meer windmolens een land heeft, hoe slechter het er gaat. En: windmolens worden gemaakt in China, ze lachen zich daar een kriek over de domme landen die er hun windmolens kopen want zelf zetten Chinezen nergens windmolens neer. En dat is natuurlijk niet voor niets. Vervang windmolens door zonnepanelen en ik ben het zowaar met hem over iets eens, maar dit ging niet over zonnepanelen maar over windmolens. En eigenlijk ook over ons. Want als er ergens veel windmolens staan is het bij ons. Ook bijzonder: Trump maakte zich druk om de vele vogels die door windmolens worden vermoord. Terug naar ons, want zoals Trump op Amerika focust kijken wij het liefst naar onszelf. De president van de Verenigde Staten vindt ons een achterlijk land vanwege onze windmolencultuur. In gedachten zie ik Trump en Mark Rutte rondom een haardvuur in Mar-a-Lago om ons lachen. Natuurlijk ging die hele speech in Davos helemaal nergens over. Trump zei maar wat, hij sprong van de hak op de tak, maar dat deed er voor de aanwezige wereldleiders niet toe. De hele wereld keek naar een man die een uur lang onderwerpen als kralen aan elkaar reeg en daarna werd er voor hem geklapt alsof hij een mooie ketting had gemaakt. Als dit het eindproduct van een democratisch proces is begin ik te twijfelen aan het systeem. Dachten we eindelijk verlost te zijn van minkukels die door geboorte een land krijgen toebedeeld, blijken we na de middeleeuwen toch nog verder achteruit gekacheld. Nu kiezen we ze zelf! Er rest ons niets anders dan in de geschiedenisboekjes te duiken om te leren hoe onze voorouders omgingen met onbenullen met te veel macht en zelfvertrouwen. Op de Fredericusschool in Velp kregen we een extra uur geschiedenis van mevrouw Van Duin, ze had zich via de ouderraad omhoog geklauwd. Ze leerde ons dat Velp in vroeger tijden ‘Pheleppe’ heette maar ook dat de raadsheren van een graaf van Gelre hun despotische leider pakten op zijn zwakke plek: hij hield van lekker eten. Ze boden hem bij bijeenkomsten zoveel voedsel aan dat hij uiteindelijk vanzelf door zijn hoeven zakte. Ik zou de windmolens gewoon laten staan.</p>]]></description>
      <guid>https://nrc.nl/nieuws/2026/01/21/windmolens-a4918304</guid>
      <pubDate>Wed, 21 Jan 2026 05:57:52 +0000</pubDate>
    </item>
    <item>
      <title><![CDATA[Van Weel is een Muppet]]></title>
      <description><![CDATA[<p>Is het een idee dat we, omdat we zo op onszelf zijn, maar helemaal stoppen met het hebben van een minister van Buitenlandse Zaken? Het is toch meer ceremonieel dan effectief. Geen land ter wereld neemt ons serieus. Met David van Weel (VVD) dient zich een nieuw dieptepunt aan. Een Muppet, een alltime low. Hij zat nog niet op mijn radar, waarschijnlijk omdat hij toch maar tijdelijk is, maar sinds hij vorige week in een overmoedige bui aanschoof bij Sven Kockelmann op Radio1, bestaan er gerede twijfels. Is hij wel helemaal goed? Waarom knoop je je stropdas dusdanig dicht dat je eruitziet als een giraffe die te weinig lucht krijgt? Ik kreeg zin om eraan te trekken, zo veel lafheid spoot er uit deze man. Hij vond dat we vooral goed moeten luisteren naar Donald Trump en ook dat hij zich kon voorstellen dat de Verenigde Staten Groenland kopen, een oplossing die hij, hoe langer hij zichzelf daar over hoorde koeterwalen, steeds minder gek vond. Op zijn cv las ik een verleden bij Defensie en de NAVO en een paar jaar ‘raadsheer’ van Mark Rutte, nou toen viel het kwartje. David van Weel zit er niet in om Donald Trump te ontrieven en dus helemaal niet voor het landsbelang. Hij is net als Rutte een voorstander van pappen en nathouden. Als het aan David van Weel ligt, mag Trump ons land en de rest van Europa tot in den treure zonder consequenties blijven vernederen. Zondagochtend, we hadden inmiddels een sanctie van Trump aan onze broek, schoof hij aan bij WNL waar hij al in de eerste minuut wegzakte in boterzachte, procedurele algemeenheden waar hij de Amerikanen – na overleg met anderen! – mee wilde confronteren. Hij werd pas flink nadat presentator Rick Nieman hem confronteerde met de fellere reacties uit alle andere landen. Van Weel: „Ik ben wat genuanceerd van huis uit, ik kan deze kwalificaties volgen.” Dit is vrees ik het maximale. Van Weel durft pas zijn vinger op te steken als de grotere jongens ook naar de nog veel grotere pestkop durven te wijzen. Er gaan nu stemmen op voor een boycot van het WK voetbal, maar we treffen Trump harder door Van Weel te vervangen. En als dat niet kan of niet meer hoeft omdat er toch een kabinet-Jetten komt: haal Van Weel op en breng hem naar het buiten van hoogleraar internationale betrekkingen Rob de Wijk, die we dan maar een dagdeel de vrije hand moeten geven om deze onbenul bij te spijkeren. Ik weet zeker dat Van Weel zonder baardje en kapseltje en hopelijk bont en blauw weer tevoorschijn komt. En dan maar bidden dat hij bij een volgende gelegenheid die ingebakken nederigheid voor alles wat hoger in de pikorde staat even kan inslikken.</p>]]></description>
      <guid>https://nrc.nl/nieuws/2026/01/18/van-weel-is-een-muppet-a4918016</guid>
      <pubDate>Sun, 18 Jan 2026 05:57:53 +0000</pubDate>
    </item>
    <item>
      <title><![CDATA[Jaren dertig]]></title>
      <description><![CDATA[<p>‘Ik denk steeds vaker dat we weer in de jaren dertig zitten”, hoorde ik een twintiger zeggen bij de visspecialist in de straat, waar ik alleen maar kom voor verse haring en waar ik dan af en toe iets inbreng over FC Volendam of Vitesse, maar nooit om de grotere gebeurtenissen op deze planeet te bespreken. Er werd door niemand inhoudelijk op gereageerd, ook niet door mij. Het was tegelijkertijd niet voor het eerst dat ik het hoorde. Ik hoor het steeds vaker, maar het was niet zo dat ze in jaren dertig bezig waren met noodpakketten. Volgens mijn moeder Paula van Roosmalen-Breekelmans, ze hoeft het allemaal niet meer mee te maken maar ze was wel van 1931, waren de mensen in de jaren dertig helemaal nergens mee bezig. „Daar hadden ze het veel te druk voor.” Het eerste wat haar vader deed toen de oorlog dan eindelijk begon was geen kranten meer kopen. Ik heb een tegenovergestelde reactie. Ik wil juist wel weten wat ze in alle kampen denken. Daarom kijk ik ook af en toe op X, waar het niveau zakt tot onder bedenkelijk peil wat niet altijd ten koste gaat van de amusementswaarde. Publiciste, laten we haar zo maar noemen, Ebru Umar fotografeerde woensdag vier voorpagina’s van NRC en schreef eronder: ‘Hoe kan het op de voorpagina al dagen niet over Iran gaan?’ Ze vergat erbij te vertellen dat ze kranten dusdanig op haar keukentafel had geschikt dat ze het deel van de berichtgeving dat wel over Iran ging had afgedekt. Het meest verbazingwekkende was dat ze schijnbaar een (proef)abonnementje heeft, dat ze waarschijnlijk iedere dag woedend controleert op onvolledige of falende berichtgeving, prima brandstof om haar eenpersoonshaatfabriekje draaiend mee te houden. Het doet een beetje denken aan Caroline van der Plas die als een Zwitserse koe met een enorme bel om de nek noodklokkenluidend over de belabberde berichtgeving en de geringe aandacht van de andere politici voor Iran door de virtuele polder stampt, maar zelf vergeet aan te schuiven als het er in de Tweede Kamer dan eindelijk wel over gaat en blijft klingelen als blijkt dat politieke tegenstanders er eigenlijk dezelfde mening op na houden. Kan gebeuren, geen reden om de keutel in te trekken. ‘Wel poepen, niet vegen’, redeneert ze waarschijnlijk, had het domme volk haar maar meer zetels moeten geven. Je kunt niet overal tegelijkertijd zijn, in een kleine fractie moet nou eenmaal gekozen worden en het stikstofdossier is er ook nog. Wat fijn voor de jaren dertig dat er toen nog geen sociale media waren.</p>]]></description>
      <guid>https://nrc.nl/nieuws/2026/01/14/jaren-dertig-a4917743</guid>
      <pubDate>Wed, 14 Jan 2026 05:57:53 +0000</pubDate>
    </item>
    <item>
      <title><![CDATA[Extra journaals]]></title>
      <description><![CDATA[<p>Een moment van zelfreflectie: afgelopen week werd ik door twee verschillende talkshows gebeld of ik wellicht genegen was om iets te komen vertellen over het weer. Wat vond ik trouwens van het weer? Het antwoord ‘koud’ was al grappig. Ik weet verder niets van weer, niet hoe het ontstaat, ik weet niet waarom sneeuw koud is, ik weet helemaal niets, maar ik erger me wel aan de overvloedige berichtgeving over het weer. Je kunt me niet erger pesten dan met nieuws dat twee vrachtauto’s op een industrieterrein op elkaar zijn gebotst, dat er gelanglauft kan worden op de Veluwe of dat het strooizout in sommige Brabantse gemeenten bijna op is. Dat wisten ze aan de andere kant van de lijn ook wel en juist dat zou een haakje kunnen zijn waaraan het item zou kunnen worden opgehangen, want het nieuws is soms net een jas. Ik zag mezelf al zitten tussen Mart de Kruif, Iran, ICE en het minderheidskabinet in de maak. In mijn hoofd hoorde ik mijn dochters later vragen waar ik me eigenlijk druk over maakte bij het begin van de kladderadatsch. En dat ik dan de herinnering aan die woeste week met nachtvorst en wat sneeuw weer uit het collectieve geheugen moest trekken en dat ik me daarom met een taxi naar de televisie had laten rijden met de intentie om fel van leer te trekken tegen nieuws over sneeuwpoppen. Of liet ik hier een kans lopen om echt iets aan te kaarten? Had ik met mijn ergernis wel degelijk een punt? Er zijn wereldwijd nu zoveel conflicten, mogelijke conflicten en brandhaarden dat het de nieuwsorganisaties over de schoenen loopt. De berichtgeving van de NOS lag wegens vermeend verkeerde invalshoeken nog nooit onder zo’n vergrootglas, maar tegelijkertijd wordt er door de grootste criticasters geschreeuwd om extra journaals. Zelfs als die extra journaals er wel zijn. In een tijd van zoveel kritiek op de berichtgeving is zelfs het uitblijven van berichtgeving verdacht. Waarom komt de NOS niet in een extra uitzending met het nieuws dat alle correspondenten overbelast zijn? Logisch, ze hebben allemaal minimaal twaalf landen in hun portefeuille, de correspondenten in de VS en Israël/Gaza daargelaten. Reken er maar op dat er op redacties in stilte is gejuicht over het hogedrukgebied uit Scandinavië dat winter bracht. Ik durf het haast niet te zeggen, maar ik vermoed dat er zelfs is nagedacht over extra journaals.</p>]]></description>
      <guid>https://nrc.nl/nieuws/2026/01/11/extra-journaals-a4917391</guid>
      <pubDate>Sun, 11 Jan 2026 05:57:53 +0000</pubDate>
    </item>
    <item>
      <title><![CDATA[De geweldige Laurentien/Petra]]></title>
      <description><![CDATA[<p>Ik liep boos door de sneeuw. Gisteren was een dag van een stap vooruit en twee stappen terug, want werkelijk alles liep uit de rails. Of het was vertraagd of het ging niet door en dat begon al met de dwingende apps om je kroost vooral later naar school te brengen omdat leerkrachten die van veel verder moesten komen zich in de grootste sneeuwbergen vastliepen. ‘Waarom overkomt mij dat toch allemaal?’, schoot het door mijn hoofd, ‘En waarom raakt het me zo?’ Misschien moet ik mijn stamboom ook een keer laten napluizen door de experts van Omroep Max. Of door mijn lievelingsprogramma Verborgen Verleden. In ‘Sporen van de slavernij’ van Omroep Max ontdekte prinses Laurentien, de dochter van oud-minister Laurens Jan Brinkhorst die eigenlijk Petra heet, veel over het verdrietige verleden van haar voorouders. Geweldige televisie. We wisten allemaal al lang dat de bedrading ergens niet klopte, maar hier werd de deksel van de pan gelicht. Nou de stoom kwam ons tegemoet! Wie het naadje van de kous wil weten moet het terugkijken, maar ze heeft dus Aziatische voormoeders en daar zitten tot slaafgemaakten (en ook slavenhouders) tussen. Voor Laurentien/Petra vielen er heel veel kwartjes. Dus daarom vielen de pek en veren die ze over zich heen kreeg toen ze zo aan het redderen was voor de toeslagenouders haar zo hard… Het kwam omdat ze ongemerkt altijd al het leed van een deel van haar voormoeders meetorste. Een stil verdriet dat nooit de ruimte had gekregen. Haar dochter Eloise kunnen we nu ook veel beter diagnosticeren. Dat hele influencergedrag is één grote afleidingsmanoeuvre, ze organiseerde een ‘watchparty’ voor haar besties om samen naar mama te kijken, iets waar heel Nederland overheen viel. Een driedubbel onbenoembaar onrecht: eerst buiten ze je voormoeders uit, daarna gunnen ze je niet dat je daar aandacht voor vraagt en tenslotte moet jij sorry zeggen… Gekke, omgekeerde wereld. Ondankbaar rot volk, zelf niets meegemaakt, maar er als de kippen bij om anderen de maat te nemen. Mijn oudste dochter zit in een plus-klas, ze is wat sneller dan de rest. Is dat genetisch? Jammer genoeg niet. Laat ik het bij mezelf houden: mijn voorouders waren vooral keuterboertjes. Dus daar heeft ze het niet van. Nee, wij danken Laurentien/Petra die ons maar ongevraagd bleef attenderen op het belang van voorlezen. We wisten amper wat een boek was, en dan zag en hoorde je haar weer ergens met die fijne stem voorlezen. Zo goed articulerend kunnen we het natuurlijk niet, maar ze heeft ons wel op een idee gebracht. Dat ze dat kon opbrengen, ondanks alles. Dankjewel, lieve, gewone prinses!</p>]]></description>
      <guid>https://nrc.nl/nieuws/2026/01/07/de-geweldige-laurentien-petra-a4917106</guid>
      <pubDate>Wed, 7 Jan 2026 05:57:54 +0000</pubDate>
    </item>
    <item>
      <title><![CDATA[Eindelijk oorlog]]></title>
      <description><![CDATA[<p>Bij een nieuwjaarsvisite begon de gastvrouw over nut en noodzaak van de noodpakketten. De overheid schreef ons toch niet voor niets aan? En van de woorden van Rutte had ze helemaal coronavibes gekregen. Wat vond ik als actieveling in de media- en amusementsindustrie? Hadden de BN’ers die ik kende voorzorgsmaatregelen genomen? Ik, schijnbaar blij om in dit groepsgesprek ook een duit in dit zakje te mogen doen, begon over het epische winkelbezoek met de oudste dochter waarbij we in de Vomar meerdere winkelkarren vulden met water en blikken. En hoe we de buit daarna schikten in de kruipruimte. „Ook soep?”, vroeg ze. „Juist soep”, antwoordde ik op een toon alsof het een Geheimtipp betrof. „In soep zit alles, je moet alleen niet te vaak dezelfde eten.” De oudste dochter: „We hebben erwtensoep, champignonsoep en kattenvoer. En een zaklamp en papa wilde ook een groot mes om andere mensen weg te houden.” Ik haastte me om te zeggen dat dat mijn beroemde gevoel voor humor was. Ze richtte zich tot haar partner, mijn vriend. „Zie je nou wel, iedereen heeft een noodpakket. Zelfs hij.” „Zij”, verbeterde ik, want ik had het toch vooral voor vrouw en kinderen gedaan. Ik zag hem verwijtend naar mij kijken, altijd verdraaide ik de waarheid, waarom kon er nu geen leugentje voor bestwil af? „Ach”, zei mijn vriend even later, „er komt toch nooit oorlog!” Nog geen dag later vielen de VS Venezuela binnen. Ik houd van gelijk krijgen, maar de ontvoering van president Maduro kwam te snel om er een bericht over te sturen. Gelukkig maar. Een paar uur later was de toestand ver weg al gewend. Het was niet de eerste keer in mijn leven dat een grootmacht om dubieuze redenen ergens een oorlog begon. In de polder sudderden de bekende opiniemakers nog wat na, maar de gevolgen lijken mee te vallen. We hoeven nog lang niet aan de soep. Als de regime change in Teheran, de inlijving van Taiwan door China, die van Groenland door de VS en de Donbas door Poetin en de opgelegde vrede in Gaza ook zo rustig verlopen blijft straks alleen de binnenlandse problematiek over. Als onze voorraad vanwege de houdbaarheidsdatum moet worden vervangen schakelen we mijn zus in. Die woont in Groesbeek en kan vlak over de grens boodschappen doen, scheelt de helft.</p>]]></description>
      <guid>https://nrc.nl/nieuws/2026/01/04/eindelijk-oorlog-a4916788</guid>
      <pubDate>Sun, 4 Jan 2026 05:57:54 +0000</pubDate>
    </item>
    <item>
      <title><![CDATA[Dit is er dan over van alle gedeelde herinneringen]]></title>
      <description><![CDATA[<p>Ik zie mijn broer en zus misschien net iets vaker dan één keer per jaar, we treffen elkaar deze week in een wegrestaurant in Brabant. Ik geloof dat we alle drie erg tevreden waren over dit onverwachte compromis over de locatie. De weerberichten zijn alvast ouderwets: er zal die dag een koude lucht uit Rusland over het land blazen, een beetje zoals vroeger toen we in de winter de deur niet uit konden zonder muts. Mijn moeder maakte van het ouderlijk huis een terrarium, elk jaar een paar graden warmer, als ze de voordeur opende kwam er stoom naar buiten. Toen had behalve mijn ouders niemand zin, nu heeft niemand tegenzin. Dit is er dan over van alle gedeelde herinneringen: een paar uur op een plek waar we allemaal nog nooit geweest zijn, hoewel ik denk dat ik in hetzelfde restaurant ooit als verslaggever een uit de hand gelopen vergadering van varkenshouders heb meegemaakt. Ik heb een relatiegeschenk gekregen waar ik niets mee kan: een steenoven voor pizza’s die tot vierhonderd graden kan verwarmen. Ik informeerde bij mijn broer of hij er iets aan heeft, maar die ziet zo slecht dat het hem niet ideaal leek. Bovendien: hij eet wel pizza’s, maar die komen warm in een doos. Mijn zus wilde het ding ook niet, maar haar jongste dochter misschien wel. Leefde mijn moeder nog maar, ze was blij met elk elektrisch apparaat. Ze had een elektrische deken en op haar nachtkastje stond een waterkoker voor de kruik. Ze zei: „Als de stroom uitvalt krijgen ze me pas echt op de knieën.” Haar kon je zo’n cadeau geven zonder voorzichtig van tevoren te informeren. Ze had de verpakking geopend en geroepen dat ze altijd al een pizza-oven had willen hebben en had het ding ongetwijfeld gebruikt voor iets waar het niet voor bedoeld is: het bakken van eieren, het maken van tosti’s of het verbranden van oud papier. Ik zal aan haar denken als ik straks dat wegrestaurant binnenloop met die enorme doos. Verder zal het gaan zoals het altijd gaat: met het uitspreken dat we elkaar vaker moeten zien, daarna bellen we nog een paar keer dat het erg koud was, maar dat het weer is meegevallen en mijn dochters laven zich aan het idee dat ze toch familie hebben. Ergens ver weg van de dagelijkse sleur stikt het van de Van Roosmalens.</p>]]></description>
      <guid>https://nrc.nl/nieuws/2025/12/21/dit-is-er-dan-over-van-alle-gedeelde-herinneringen-a4915976</guid>
      <pubDate>Sun, 21 Dec 2025 05:57:55 +0000</pubDate>
    </item>
    <item>
      <title><![CDATA[Warme natte lap]]></title>
      <description><![CDATA[<p>Ik zat in de schmink bij de afdeling voetbal van de NOS, bij uitstek een moment om je geen illusies te maken. In de plaats van een kam gebruikte ze haar nagels, ik werd er volgens haar nog nonchalanter van. Ik wist niet of ik dat wel wilde. Een paar meter verderop nam demissionair minister David van Weel (VVD) plaats, hij is acht jaar jonger en bestiert twee ministeries. Buitenlandse Zaken en Asiel en Migratie. Hij zei niets en onderging alles zwijgend. Hij had het haar op zo’n manier kort dat het altijd hetzelfde zat. Er kwam geen kam doorheen en nagels hoefden ook niet. „Het wordt weer winter, ik smeer er een crème op”, werd er tegen hem gezegd. Daarna: „En voor de zekerheid nog een klodder.” „En nog een.” De huid van de een heeft meer last van de seizoenen dan de ander. Ik hoefde geen klodder. De voorlichter van Van Weel kroop achter me op een bankje, ze keek op haar telefoon en zweeg daarna professioneel. „ Hoelang nog tot Nieuwsuur”, vroeg Van Weel onverwachts, we schrokken allemaal op. Zij: „Achttieneneenhalve minuut ongeveer.” Hij keek nu ook op zijn telefoon. „ Ja ja”, zei hij kort daarop, er werd niet op gereageerd. Hij stond op, trok zijn colbert strak en liep naar de gang, zijn voorlichter stond ook op. Zij aan zij liepen ze naar de gang, waar ze gezelschap kregen van een beveiliger die achter hen aan liep. Ze zeggen dat dit een rommel-kabinet is, toch oogde het professioneel, maar het kan ook zijn dat Van Weel geboren is als minister. Omdat ik tijd over had liep ik een half uur later de regieruimte van Nieuwsuur binnen. Ze waren live. We zagen Van Weel op acht of negen schermen tegelijkertijd, hij was goed geschminkt en totaal niet zenuwachtig. Jeroen Wollaars ondervroeg hem over de vredesonderhandelingen over Oekraïne, het bezoek van de Oekraïense president Zelensky aan Nederland en de Amerikaanse president Trump. Van Weel zei wel zorgelijke, maar geen gekke dingen. Even later zag ik hem weer passeren. Onbewogen, alsof hij even naar de supermarkt was geweest. Ik hoorde twee medewerkers met elkaar praten. „Wil Van Weel een warme natte lap?” Ze ging informeren bij de schmink. „Er zit niet overdreven veel op.” Ze lieten het er verder bij.</p>]]></description>
      <guid>https://nrc.nl/nieuws/2025/12/17/warme-natte-lap-a4915662</guid>
      <pubDate>Wed, 17 Dec 2025 05:57:55 +0000</pubDate>
    </item>
    <item>
      <title><![CDATA[Een eer: geïnterviewd worden voor het kerstnummer van De Gelderlander]]></title>
      <description><![CDATA[<p>Ik werd geïnterviewd voor het kerstnummer van de Gelderlander, ondanks alles een hele eer, mijn vader spelde die krant. De Gelderlander was zijn venster op de wereld. Misschien kwam het daardoor dat de grote nieuwsgebeurtenissen aan ons voorbij leken te gaan. Mijn moeder vond het vergeleken met andere kranten goed papier, ze gebruikte het om in de wintermaanden in onze natte schoenen te proppen. De journalist heette Rob, we kenden elkaar van de gebeurtenissen rondom Vitesse en hij had me een keer eerder samen met Theo Janssen geïnterviewd, een gesprek dat volgens hem compleet uit de bocht vloog. Fotograaf en journalist zaten samen achter een dampende kop koffie aan een tafeltje in een café, wachtend op hun prooi. Ik werd er nostalgisch van; ach ja, zo ging dat vroeger. De fotograaf mocht eerst, hij kreeg van Rob de vrije hand. „Doe je ding, dan hebben we dat gehad.” De fotograaf zag een kale muur, een plant en een schemerlamp. Hij stelde voor dat ik verveeld achter een tafeltje ging liggen, iets wat ik normaal nooit doe in een vol café, maar wat volgens hem wel heel erg mij was. Ik vond het vooral heel erg De Gelderlander, wat bij Rob de vraag deed opkomen waarom ik het dan toch deed. Ik vond dat vervelend voor de fotograaf, hij mocht zich nooit met interviews bemoeien en nu bemoeide de interviewer zich ineens met een van zijn foto’s, niet eens de hoofdfoto, de fotograaf had een heel scenario op straat uitgedacht, achter vuilnisbakken voor een muur met graffiti. Journalist Rob zei dat ik ondanks dat ik niet in Gelderland woon toch een bekende Gelderlander ben en dat ik daarom met elf anderen in de kerstkrant kom, net als Michel Schaay, de redder van Vitesse, en Alexandra van Huffelen die hem in een feestelijke tutu had ontvangen in haar kamer op de Radboud Universiteit. Ik vond het eervol en tegelijkertijd zorgelijk dat de redactie van de Gelderlander binnen Gelderland geen grotere Gelderlander had kunnen vinden dan ik ben. Tegelijkertijd begreep ik dat ook wel: de succesvolste Gelderlanders komen pas als ze vertrokken zijn uit Gelderland tot bloei, of ze komen van buiten, krijgen een hoge post in Gelderland en hangen dan een tijdje de bekende Gelderlander uit. De beste vraag was wat De Gelderlander nog beter zou kunnen doen om kritische lezers aan zich te binden, ik hoop dat Rob het antwoord uittikt van de band en het niet zelf gaat samenvatten, maar daar heb ik alle vertrouwen in. Voor het reportage-element liep hij nog even mee naar boekhandel Hijman Ongerijmd waar ik in grote haast een toespraak ging schrijven voor een bijeenkomst later die avond waarbij alle Arnhemse vrijwilligers in het zonnetje werden gezet. Rob nam zwaaiend afscheid. Jammer voor hem, gelukkig voor mij, want ik had de sfeer van de avond waarop burgemeester en vrijwilligers elkaar heerlijk invetten totaal verkeerd ingeschat.</p>]]></description>
      <guid>https://nrc.nl/nieuws/2025/12/14/column-marcel-van-roosmalen-a4915345</guid>
      <pubDate>Sun, 14 Dec 2025 05:57:55 +0000</pubDate>
    </item>
    <item>
      <title><![CDATA[Zuiltje]]></title>
      <description><![CDATA[<p>Of het als officiële aankondiging bedoeld was weet ik niet, maar er was een interview in het AD en daaruit werd geperst: Wierd Duk begint een beweging. Een ‘denktank’. Een ‘eigen zuil’ waar conservatief en christelijk Nederland hand in hand op de eerste rij zitten. Ik had gehoopt op meer: een religie, een politieke partij, een schaduwregering, een eigen leger, een televisiezender of een pretpark. De vernieuwing zit erin dat Wierd er niet meer op uit gaat. Eerst interviewde hij mensen met dezelfde mening als hij heeft, interviews die hij om raadselachtige redenen reportages noemde, daarna kwam het grote aanzitten en nu komen er dus clubavonden voor mensen voor wie de wereld niet groter is dan de atlas van vader. Ik zie Wierd Duk weleens lopen, op weg naar een podcaststudio. De tred van iemand die zelf ook wel weet dat hij steeds belangrijker wordt, ook binnen met een Ray-Ban op het hoofd. Voor iemand die de wereld hardnekkig indeelt in vriend- en vijandschappen is hij niet onaardig in de omgang. En nu is hij een eigen zuil, een zuil die hoogstwaarschijnlijk niet eens meer welkom is bij Vandaag Inside, de talkshow die ook steeds meer op een zuil begint te lijken. Wat hij in feite communiceert: steun mij, ik wil er ook nog van leven. Een zzp’er met iets te veel zelfvertrouwen maakt zijn merk te gelde, alleen noemt hij het vrijheid van meningsuiting. De zuil Duk staat alleen in het veld, het nodigt uit om er tegenaan te pissen, wat aan de lopende band gebeurt omdat iedereen weet dat hij reageert. Er komt altijd een gepikeerde reactie, waarin hij de feiten net zo lang uit de context haalt tot hij gelijk heeft, maar niet reageren is geen optie. Als hij al zelfinzicht heeft dan is het dat hij heeft gezegd dat hij niet gedijt in een omgeving met humor. Hij wil ‘in de opbouw van een verhaal niet gestoord worden’. Dat is niet bedoeld om te lachen, maar leuk is het wel. Binnen de zuil komt een eigen talkshow en er komen lezingen, Wierd Duk wordt de Nederlandse Charlie Kirk. De zuil komt niet meer naar de mensen toe, daar wordt de zuil knetterend gek van, laat de mensen maar eens naar de zuil toekomen. De kraters die hij achterlaat bij Nieuws van de Dag en Vandaag Inside zullen onpeilbaar diep zijn. En nu ben ik bang voor weer een nieuwe die denkt dat hij in die kuilen moet springen.</p>]]></description>
      <guid>https://nrc.nl/nieuws/2025/12/10/zuiltje-a4915018</guid>
      <pubDate>Wed, 10 Dec 2025 05:57:56 +0000</pubDate>
    </item>
  </channel>
</rss>
