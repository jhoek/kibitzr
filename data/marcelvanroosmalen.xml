<?xml version="1.0" encoding="utf-16"?>
<rss version="2.0">
  <channel>
    <title><![CDATA[Youp]]></title>
    <link>https://www.nrc.nl/rubriek/youp/</link>
    <description><![CDATA[Youp]]></description>
    <item>
      <title><![CDATA[Blond & blauw]]></title>
      <description><![CDATA[Vorige week kreeg Wopke van de Russische ambassadeur op zijn falie omdat hij Poetin heel oneerbiedig Poetin had genoemd. Hij had vergeten om er ‘meneer de president’ bij te zeggen. En daar is Vladje gevoelig voor. Jongen van de etiketten. Tart de dictator niet. Voor je het weet jaagt hij een raket met atoomkop onze kant op. Eindbestemming Binnenhof.  Als Thierry ons maar op tijd waarschuwt.  Ik las gisteren in deze krant dat er een beetje lacherig wordt gedaan over het Russische leger. Ze scharrelen volkomen ongemotiveerd met rammelende rommel door het land van hun buren en zitten vooral muurvast in de modder. Veel verder dan een laffe aanval op een kinderziekenhuis zijn ze tot nu toe niet gekomen. Hoe reageer je daar trouwens als Russische generaal op als je zo’n kinderkliniek in een klap aan flarden hebt geschoten? Met trots? Wijs je je vrouw op de foto’s op de rondslingerende couveuses en brom je dan stoer dat jij dat hebt gedaan? Dat het jouw briljante idee was? Noem je het type raket erbij? En de verwoestende eigenschappen van dit meedogenloze wapen? Poch je tegen je vrienden over deze topprestatie? Bel je daarna de Amerikaanse wapenfabrikant om nog een dozijn te bestellen? Kenners weten: een oorlog kent alleen maar verliezers. Neem nou Abramovitsj, de eigenaar van de Engelse voetbalclub Chelsea die zich gedwongen voelt zijn Londense speeltje te verkopen en die er waarschijnlijk geen bitcoin voor vangt. Zo triest.  Of hebben ze op de Amsterdamse Zuidas al een geitenpaadje gevonden? Een route die ervoor zorgt dat de oligarch toch nog wat roestige roebels vangt? En hij kan ook al niet vrijelijk over zijn bootje beschikken. Nee, het valt niet mee om rijk te zijn. Maar wel goed dat hij voor Vladimir kiest. Dat is vriendschap met een grote V! Ons eigen Ajax heeft het ook niet gemakkelijk en is al met al ook een behoorlijke verliezer in dit Oost-Europese conflict dat we van Poetin geen oorlog mogen noemen. Sorry, president Poetin. Zijne koninklijke hoogheid! Marc Overmars had wat afgedankte vedetten die kant op gestuurd, maar het geld was nog niet binnen. Groot leed dus. We duimen en bidden. De kans dat Promes naar Nederland terugkeert is voorlopig vrij klein. Waarom? Het bevalt hem daar prima.  Over verliezers gesproken. Wat goed dat er wat mensen in ons land zich deze week serieus druk gemaakt hebben over de vrouwelijke presentatoren van de landelijke Giro 555-actie voor de Oekraïense oorlogsslachtoffers. De dames waren te blond en blauw. Haren te blond, ogen te blauw. Inderdaad een schande. Daarbij viel het mij sowieso op dat de dames veel te goed gekleed waren. De mooiste mode sierde hun ranke lijven. Dat had toch anders gekund? Veel hobbezakkeriger. En iets met steunkousen, blokhakken en een flitsend rugzakje. En waarom waren de dames allemaal zo mooi rank en slank? Zat geen gezellige moddervette obees tussen.  We kunnen toch wel iets meer een doorsnee van ons volk kiezen? Daarbij ook nog eens allemaal hopeloos ouderwets heteroseksueel. En niet omgebouwd. Dan kan de organisatie wel gaan miepen dat het een haastklus was, maar voortaan even iets verder kijken dan je oude witte neus lang is kan geen kwaad. De gebitten van de dames waren me ook te netjes. Zat geen fietsenstalling tussen. Echt een gemiste kans van de organisatie. Verder vond ik de vluchtelingen te wit. Waarom alleen maar verdrietig ogende stumperds? Somber kijkend wit grut. Daar had toch ook wel iemand met een kleurtje tussen gekund? En zo armoedig gekleed. Zoveel haveloze kinderen, terwijl er in Oekraïne redelijk veel westerse modeketens zijn. Zoals H&M bijvoorbeeld.  Bij een volgende ronde zou ik graag wat frisser geklede kinderen willen zien.  Stil scharrel ik door het oorlogsnieuws. Zie de woeste wanhoop en lach zacht om de westerse blik. Loerend vanuit ons perspectief: het brood wordt duurder en autorijden pure luxe. En als de voetbalindustrie het maar overleeft. Als ze in Oekraïne maar weten: wij hebben het ook niet makkelijk.   		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde  	]]></description>
      <guid>https://www.nrc.nl/nieuws/2022/03/11/blond-blauw-a4100654</guid>
      <pubDate>Fri, 11 Mar 2022 00:00:00 +00:00</pubDate>
    </item>
    <item>
      <title><![CDATA[Alleen Baudet houdt zijn rechtse rug recht]]></title>
      <description><![CDATA[Gisteren werden de Paralympics geopend en Oekraïne weet nu al dat het over vier jaar in Milaan een twee keer zo grote delegatie heeft. Of de Russen dan weer meedoen? En de Belarussen? Meedoen is belangrijker dan winnen.  Bittere tijden. Zeker als je leest dat er een kerncentrale in de fik staat. In de hens geschoten door de Russen.  Oorlog op hoog niveau.  Was het nieuws nog maar onbekommerd. Een paar weken geleden hadden we het hier nog over gezellige dickpics en  seksueel grensoverschrijdende hobbyisten. Bij RTL waar ze normaal onschuldige quizjes met lieve BN’ers uitzenden. Dan roept zo’n presentator naar de kandidaten: „Handen aan de knop!” Inmiddels denken we hierbij aan iets heel anders.  Is er dan alleen maar slecht nieuws? Nee hoor. Max Verstappen gaat om en nabij de 45 miljoen per jaar verdienen. Hij krijgt hopelijk ook een auto van de zaak. Anders is het wel erg karig allemaal. Daar moeten zeer veel blikjes Red Bull voor worden gedronken. Wat is dat trouwens een intens smerig spul. Misschien moet Zelensky dat inzetten. Waterkanonnen met dat roze goedje. Heeft-ie die enge Russen zo op de vlucht gejaagd. Misschien kan Max van zijn riante uitkering een van de inmiddels ingepikte bootjes van die Russische oligarchen opkopen. Of de voetbalclubs Chelsea en Vitesse.  Staan allemaal in de uitverkoop. Op de Amsterdamse Zuidas regelen ze dat graag voor hem. En als Max nog een leuk tweedehands sportautootje voor mevrouw Verstappen zoekt: de cabrio van Sywert komt ook te koop. Want het OM is een onderzoek tegen hem gestart en ik vrees dat de zogenaamde plukze-wet op hem wordt toegepast. Dus dat alle gestolen goederen worden ingevorderd. Net als de boerderette van zijn kompaan Bernd Damme en het historische optrekje van Camille van Gestel. Leuke pandjes voor Max. Gezellig voor erbij. Dat Monaco gaat op den duur ook vervelen. Ondertussen lees ik overal dat Poetin de grote verliezer van deze Derde Wereldoorlog wordt. De wereld keert zich namelijk massaal tegen hem. Erdogan zelfs. Dan moet je het wel heel bont gemaakt hebben.  Thierry is de enige die nog in hem gelooft. Al zijn Europese collega-populisten stoppen hun foto’s waar ze met die engerd opstaan in de papierversnipperaar, maar Baudet houdt zijn rechtse rug recht. Ik ben zo benieuwd of het geknapte uiltje van Minerva bij de komende gemeenteraadsverkiezingen nog ergens een stem krijgt. Drie jaar geleden was hij heel even de grootste partij. Goed dat dat niet doorgezet is. Anders waren we nu een Russische provincie geweest.  Ik ga er trouwens van uit dat onze Thierry verkiezingen volstrekte onzin vindt. Waarom zou je een volk laten stemmen als je dat ook in kleine kring kan regelen? In Rusland gaat dat al jaren goed. Net als dat je daar geen last hebt van protesten en oppositie. Die druk je gewoon de kop in door ze gevangen te zetten in een Siberische vrieskist of om te leggen met een klein spuitje zenuwgas. Tegen deze laatste methode zal Thierry trouwens ageren omdat hij principieel tegen vaccineren is.  Inmiddels begrijp ik dat Rusland van een gecontroleerd autoritair land is omgetoverd tot een meedogenloze dictatuur zonder nog maar een millimeter denkruimte voor wie dan ook. Niemand komt er meer in en niemand mag er nog uit. Dus als Thierry nog naar zijn grote vriend Vladimir wil dan moet hij opschieten. Een beetje gezellig vakantiechartertje van TUI gaat die kant niet meer op. Via sluiproutes heeft onze Forumleider misschien nog een kansje.  Ik zwaai hem graag uit.  De sancties van het Westen zijn meedogenloos, maar soms ook aandoenlijk. Zo las ik dat een Haarlems zaaltje een concert met muziek van Stravinsky en Tsjaikovski gecanceld heeft. Toen ik dat las kreeg ik hoop. Vraag me niet waarom, maar het komt gewoon goed! Gister liep ik langs het huis van Thierry en hoorde loeihard Rachmaninov. Hij speelde het zelf. Later zal de held in zijn zoveelste boek ongetwijfeld schrijven: in de Derde Wereldoorlog heb ik in het verzet gezeten!  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde  	]]></description>
      <guid>https://www.nrc.nl/nieuws/2022/03/05/rechtse-rug-a4096862</guid>
      <pubDate>Sat, 5 Mar 2022 00:00:00 +00:00</pubDate>
    </item>
    <item>
      <title><![CDATA[Gecellig]]></title>
      <description><![CDATA[Deze week vond er in een Amsterdamse telefoonwinkel een stevige gijzeling plaats en je kon er je Apple Watch op gelijk zetten dat niet alleen die ene meneer op dat moment gegijzeld werd, maar dat er nog tientallen andere mensen in dat ruime pand zaten. Werknemers en klanten, die weliswaar niet onder schot werden gehouden, maar zich waarschijnlijk doodsbang schuilhielden in toiletten, bezemkasten en vage kruipruimtes. Het was niet meteen duidelijk om hoeveel gijzelnemers en gijzelaars het nou precies ging.  Alle mensen die in de buurt van de winkel waren, filmden daar alles wat los en vast zat. Ze loosden die beelden schaamteloos op het internetriool zodat iedereen goed kon zien hoeveel politie er aanwezig was en waar de agenten zich precies bevonden. De razend populaire  roddeltante Yvonne Coldeweijer , die zich normaal verdiept in het seksleven van de kanarie van Gordon, had gehoord dat er bovenin de telefoonwinkel een grote groep mensen verstopt zat. Zij gaf dat alleen maar even door aan haar meer dan honderdduizend volgers. Die deelden dat weer met de rest van de wereld zodat uiteindelijk iedereen op de hoogte was. Mocht de gijzelnemer willen zoeken naar meer gijzelaars dan wist ie waar hij moest zijn. Kortom, Yvonne, hoe blond ben je? Dat wordt nog wat als die enge Poetin klaar is met Oekraïne en onze kant op komt. Of denkt u dat de bloeddorst van de Russische dictator na Kiev gelest is? Moldavië, Polen, Hongarije en Roemenië denken van niet. Net als Estland, Letland en Litouwen. Ik vermoed dat hun angst gegrond is en dat onze Vladimir lekker door-riskt. Als hij die goeie ouwe Sovjet-Unie eenmaal hersteld heeft ziet hij ongetwijfeld Duitsland als dreiging en als hij dat geconfisqueerd heeft zijn wij aan de beurt.  Of hij bij ons op tegenstand kan rekenen? Ons leger is er nog niet helemaal klaar voor. Wij zijn nog bezig met een serieuze transitie. Zowel op het gebied van gender als klimaat. Zo hebben diverse kazernes nog gescheiden dames- en herentoiletten en is een aantal tanks nog niet elektrisch. De stikstofcoaches van de Koninklijke Landmacht werken er hard aan, maar tegen de tijd dat de Russen aan de grens staan, hoopt Kajsa dat we er klaar voor zijn. Mochten ze over ons heen walsen, dan is het de vraag hoe ons land verder moet. Poetin heeft al laten weten dat Thierry door hem wordt aangesteld als democratisch gekozen gouverneur. De keuze is op Baudet gevallen omdat hij Rusland afgelopen donderdag een vrij land noemde. Hoe hij daar zo op kwam? Omdat er geen vaccinatieplicht is geweest en geen verschrikkelijke lockdowns. Thierry benoemt zo goed als zeker Sywert als minister van Financiën omdat het hem lukt om als een land in paniek is toch nog grof geld te verdienen. Camille van Gestel komt op Sociale Zaken en Bernd Damme op Volksgezondheid. Mondkapje wordt weer verplicht. Of ik mij dan zorgen moet maken? Ik denk het wel. Ik heb Poetin namelijk wel eens een krankzinnige maniak genoemd. Een nieuwe Hitler zelfs. Ik vind dat we die agent, die afgelopen week op het Leidseplein die gevaarlijke gozer op zijn bumper nam, richting Moskou moeten sturen met een geheime missie. Kort en krachtig gas geven als hij hem ziet lopen. Ik vrees dat de gouverneur dat dan niet vergeten is en mij voor een tribunaal sleept. Als daar ook nog eens blijkt dat ik vind dat we inderdaad iets aan ons klimaat moeten doen, dat ik mij hard heb gemaakt voor Oekraïense vluchtelingen en dat ik een diep respect heb voor artsen en verpleegkundigen die in de coronastorm hun rug recht hebben gehouden en ons bleven wijzen op het nut van vaccinaties, dan vrees ik een enkeltje Siberië. Dat ik een cel mag delen met Aleksej Navalny. Gecellig. Of zal ik onderduiken? Maar dan gaat die enge Yvonne ongetwijfeld op Instagram vertellen waar ik ben. Daarom kan ik dat beter nu vast zeggen. Dat is voor iedereen gemakkelijker zoeken. Waar ik dan zit?  In het achterhuis!]]></description>
      <guid>https://www.nrc.nl/nieuws/2022/02/26/gecellig-a4094757</guid>
      <pubDate>Sat, 26 Feb 2022 00:00:00 +00:00</pubDate>
    </item>
    <item>
      <title><![CDATA[Repeteergeweer]]></title>
      <description><![CDATA[Natuurlijk was het afgelopen donderdagavond zielig dat de bejaarde kunstschaatsster bij  Op1  binnen twee minuten twee keer precies hetzelfde verhaaltje vertelde, maar als je de tachtig gepasseerd bent dan mag dat. Daarbij zijn de kijkers van dat programma ook op leeftijd, dus de meesten is het waarschijnlijk niet eens opgevallen. Zo’n zacht verward oudje is een mooie afspiegeling van onze maatschappij. Honderdduizenden Nederlanders boven de zeventig zijn een levend repeteergeweer, dus is het best leuk als er ook een keer eentje openlijk op de televisie is. Ik denk dat de familie van de dame in kwestie nu ingrijpt en ervoor zorgt dat moeder voortaan thuisblijft. Jammer, want ik ben gek op dit soort televisiemomenten.  Of ik keek? Nee, ik werd getipt en moest vooral lachen. Er gebeuren namelijk wel ergere dingen op de Nederlandse televisie. Knikkerende BN’ers bijvoorbeeld. Of dat er uren aandacht wordt besteed aan een kleine rapper die zijn vrouw aan haar haren uit de auto heeft geholpen. Of over een zangeres die het personeel van een Jordanese buurtsuper het ziekenhuis in mept.  Dit gebeurde allemaal bij mij om de hoek. Ik loop voorlopig met een helm door mijn buurt. Een integraalhelm zelfs. Waarom deze twee topartiesten zo agressief waren? Geen idee. Ik denk dat ze te lang werkloos binnen hebben gezeten. Dan ga je raar doen. En zij niet alleen. Alle Nederlandse Blijf-van-mijn-lijfhuizen zitten op dit moment overvol. Meer beuken dan neuken. Over dat laatste gesproken. Genoot u ook zo van die zielige prins Andrew die twaalf miljoen pond voor drie wipjes met een bakvis moet afrekenen? Wipjes van twintig jaar terug. En dat zijn kraakheldere moeder van 95 daaraan moet meebetalen omdat de sukkel het bedrag zelf niet in huis had. Hoe zal dat moeder-zoongesprek gegaan zijn? Die stijve koningin en die lobbige sukkel, die zijn leven lang al op de zak van het Britse volk teert. Als dit  The Crown  niet haalt… Het zieligste is het dat de prins zich de ontmoetingen met het kind niet meer kan herinneren. Hij dacht dat hij die avond een pizza met zijn dochter at. Zegt dit iets over de koninklijke bedprestaties van de prins? Ze moeten die verwarde Andrew ook maar eens een keertje bij  Op1  uitnodigen. Aan die messcherpe tafel. Liefst als de EO de avond verzorgt. Die geloven nog fanatiek in de monarchie.  Over televisie, kinderen en kunstschaatsen gesproken: ik zag die 15-jarige Kamila Valieva over het ijs struikelen. Zij is dat Russische meisje dat per ongeluk doping had gebruikt omdat ze uit de hartpillenpot van haar opa had gesnoept. Hier thuis noemen wij dat soort farmaceutische vergissingen een ‘Onanaatje’.  Zij werd na haar mislukte Olympische kür meedogenloos uitgekafferd door haar coach omdat ze vierde was geworden. Een prachtige prestatie als je vijftien bent.  De IOC-voorzitter Thomas Bach sprak schande van het gedrag van de scheldende coach, die tekeerging tegen het snikkende meisje.  Thomas kan namelijk absoluut niet tegen onrecht. Daarom ageerde hij ook zo openlijk tegen het schenden van de mensenrechten in China. Vooral tegen het onderdrukken van die arme Oeigoeren. Dus deze reactie van de IOC-baas was volkomen logisch. Zullen we trouwen sowieso eens wat vraagtekens bij dat kunstschaatsen zetten? Kinderen die vanaf hun vierde zes uur per dag in steenkoude ijshallen gemarteld worden door geflipte volwassenen, die hun eigen mislukte sportcarrière zo nodig moeten rechtbreien.  Kinderen wier hele jeugd op die manier naar de gallemiezen wordt geholpen. Kinderen die misbruikt zijn om hun gefrustreerde ouders gelukkig te maken. Zoals dat ook bij het gezellige turnen gaat. Wordt het niet tijd dat je pas wedstrijden mag rijden als je zeventien bent? Volgens deskundigen ben je dan echt te oud. Op je negentiende ben je zelfs een kunstschaatsdementerende. Dan mag je zo een avondje wollig komen wauwelen bij  Op1 .   Of bij een van de andere zeven praatprogramma’s die om de dag wisselen van altijd dezelfde gasten. Die schuiven ze gewoon aan elkaar door. Wedden dat ze het vrijdagavond allemaal over de storm hadden?]]></description>
      <guid>https://www.nrc.nl/nieuws/2022/02/19/repeteergeweer-a4091001</guid>
      <pubDate>Sat, 19 Feb 2022 00:00:00 +00:00</pubDate>
    </item>
    <item>
      <title><![CDATA[Piemelpandemie]]></title>
      <description><![CDATA[Hebben we eigenlijk wel door dat we op het randje van de derde wereldoorlog staan? Iets met Oekraïne. En na de Olympische Spelen waarschijnlijk met Taiwan. Ik zei dit gisteren tegen mijn buurman, die meteen vroeg of Poetin een dickpic naar Biden had gestuurd. Of andersom.  Ik snapte de buurman. We zitten nou eenmaal midden in een nationale piemelpandemie en kunnen even nergens anders over praten dan over potloodventers. Vroeger waren dat vieze losers in een regenjas vol vlekken die bij het zwembad opeens astmatisch uit de struiken sprongen. Maar nu zijn het juist kranige jongens in de kracht van hun succesvolle levens. Zoals de Zeeuwse verloofde van onze Linda, die onlangs openlijk moest toegeven dat hij foto’s van zijn woeste wezel ongevraagd met onschuldige meisjes deelde. Hij had daar zelfs een speciaal mobieltje voor. Dat lag in zijn Porsche. Je verwacht bij dat soort rommelige rukkers een derdehands Fiat Uno of een roestige Hyundai. Geen patserige pooierbak.  Of juist wel? Zijn het inderdaad de mannen die met de zeven vinkjes van Joris aan de goede kant van de kloof van Sander geboren zijn?  Die een creditcard hebben die nooit weigert en die daarom op zoek gaan naar meer, meer en nog eens meer?  Nu is ook de beste directeur die Ajax ooit gehad heeft wereldnieuws omdat hij meerdere vrouwen gedurende lange tijd lastigviel met praatjes en plaatjes waar ze niet echt op zaten te wachten. Dus je werkt op de afdeling parkeerkaarten van de Johan Cruijff Arena en opeens heb je de sneue snikkel van je baas in je telefoon. Tussen de babyfoto’s van je kinderen en het aandoenlijke kiekje van je nichtje op de speeltuinschommel. Zijn Veluwse fallus geschoten op de wc, die je herkent aan de treurige tegeltjes. En waarom stuurde hij zijn joelende jodocus? Omdat hij net Frenkie voor meer dan 75 miljoen aan het failliete Barcelona had verkocht? De transfer van Matthijs aan Juve was op dat moment nog in de maak. Dus zijn telefoon lag waarschijnlijk al krols te grommen op zijn bureau.  Toevallig zag ik deze week de bijna overleden Willibrord Frequin nog wat murmelen bij  Beau  en dat lijkt me een zegen voor de vunzige voetbaldirecteur. Dat deze journalistieke pitbull ziek is en hem dus niet meer kan opwachten voor zijn huis om hem te onderwerpen aan een stevig kruisverhoor. Leuk woord in dit geval. Net als pikorde.  Volgens mij moet Marc met spoed zijn ex-collega Dirk Kuijt bellen om hem het nummer van diens plastisch chirurg te vragen. Die dokter heeft de Katwijker namelijk zo knap onherkenbaar gemaakt dat dat bij de kleine voetbaldirecteur ook moet lukken. En dan? Dan mag hij proberen gelukkig te worden in Dubai, het toevluchtsoord voor alle rijke radelozen. Hoe ik dat weet? Gordon vindt het er fantastisch. Zijn twee hondjes ook. Inmiddels is ook een journalist van  De   Telegraaf , die in zijn krant uitgebreid en vooral verontwaardigd verslag deed van de seksuele strapatsen van Marco Borsato, op staande voet geschorst omdat hij vrouwelijke collega’s lastigviel met zijn lallende laadpaal. Dat noemen we een gotspe. Deze man mocht ook in talkshows graag een woordje mee kakelen. Ook daar gaan we hem voorlopig niet meer zien. Hij laat zich behandelen. Lijkt me in zijn geval een klusje. Mocht hij een advocaat zoeken dan raad ik hem aan om de Haagse witwasserij Pels Rijcken te bellen. Waarom? Daar snappen ze hem wel. Dit gerenommeerde kantoor liet onlangs een boekhoudkundig oneffenheidje van 11 miljoen onderzoeken door een voormalig partner, die er niks van kon en de meest essentiële zaken vergat. Grappig om te weten dat Pels Rijcken onze landsadvocaat is.  Diep in mijn ziel rommelt een zeer unheimisch gevoel. De stand van ons land. Samengevat in het beeld dat burgemeester Bruls van Nijmegen aan zijn vrouw vraagt wanneer ook alweer het weegmoment is. Symbolisch? Ja! Daarom vroeg ik gisteren aan mijn buurman: „Hebben we eigenlijk wel door dat we op het randje van de derde wereldoorlog staan?”]]></description>
      <guid>https://www.nrc.nl/nieuws/2022/02/11/piemelpandemie-a4088396</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title><![CDATA[Kennisjespolitiek]]></title>
      <description><![CDATA[Heerlijk dat gedoe rond Femke Halsema. Een redacteurtje van het gerenommeerde studentenblad  Propria Cures  heeft even uitgezocht dat de Amsterdamse burgemeester een vriendje tot gemeentelijke feestneus had benoemd. Voor 120.000 euro per jaar. Maar daar moest Lennart Booij wel twintig uur per week voor werken. Donderdag beet Femke in de gemeenteraad wanhopig fel van zich af. Lennart was geen feestneus en ook geen vriendje. Gewoon een kennis. Ik dacht: maar dan wel een goede kennis.  Uit dat debat in die gemeenteraad kwam een penetrante linkse spruitjesgeur. De twee verdachten Femke & Lennart kenden elkaar namelijk veel te door en door. En wat krijg je dan? Vergeten papieren, slordige afspraken, foute procedures, domme dingen en natuurlijk een schaamrood sorry, sorry, sorry. Zal niet meer gebeuren. Gewoon betrapt dus. En een vriend opeens een kennis noemen heeft iets ranzigs.  Wie dat veel beter doet is de Britse premier Johnson, die zogenaamd heel naïef dacht dat feestjes vergaderingen waren. Heerlijke details trouwens. Vooral de rolkoffertjes met drank die naar binnen werden gereden en de ratten die het zinkende schip inmiddels hebben verlaten. Nu moet alleen Boris zelf nog weg. Ik hoop wel dat hij bij zijn vertrek een knetterend afscheidsfeest geeft en dat hij uiteindelijk starnakel bezopen op Downing Street 10 naar buiten wankelt. Het lekkerste moment was ongetwijfeld Theresa May die nog even haar gram kwam halen en hem kil en meedogenloos toesprak in het Lagerhuis. Wraak dient koud gegeten.  Bevestigde vooroordelen, aangeboren wantrouwen, het zelden iemand geloven. Dat zijn de boeien waar ik mijn leven lang al op drijf. En van geniet. Wat dat betreft werd ik deze week op mijn wenken bediend door de vierdelige documentaireserie  Het porseleinen huwelijk  over Máxima en Willem-Alexander. En die eigenlijk vooral over de niet al te frisse vader van Máxima ging. De man die naast de meedogenloze Argentijnse dictator Videla stond en die al die jaren zogenaamd van niks wist over de verdwenen tegenstanders die boven zee uit vliegtuigen geflikkerd werden. Hij deed de landbouw. Het graan en de sperziebonen.  De avocado’s en de pijnboompitten.  De documentaire maakte meer dan duidelijk welk hoog spel er toen gespeeld werd en hoe graag die Oranjes op dat pluche blijven zitten. Plus dat je ziet welke smerige, ondemocratische spelletjes ze speelden en volgens mij nog steeds spelen. En hoe ze er steeds mee wegkomen. Dat laatste verbaast me misschien nog het meest. Schijt aan alles. Alleen waren Wim Kok en consorten geduchte tegenstanders waardoor ze uiteindelijk behoorlijk moesten inbinden. Máx’ besmette papa kwam niet naar het huwelijk. Maar het blijft toch bijzonder hoe bijvoorbeeld een aangifte van de opstandige diplomaat Maarten Mourik tegen Jorge Zorreguieta zomaar opeens van tafel werd geveegd door een of andere bange vazal die nu niet meer voor de camera durfde. En niemand die daar toen iets aan deed.  Nu willen enkele Kamerleden opheldering over die zaak. Een D66’er gaat aan Rutte vragen of  hij kan garanderen dat dit in de toekomst niet meer kan gebeuren. Ik weet het antwoord van Mark al. U weet het ook. Dat antwoord zal kraakhelder zijn. Transparant ook. En duidelijk uitgesproken. Overduidelijk zelfs. In het parlement. Het komt ook in de notulen. Wat dat antwoord is? Dit zal zeker niet meer gebeuren.  Daar steekt onze premier zijn hand persoonlijk voor in het vuur.  Ik moet er vooral keihard om lachen. En wacht op het moment dat de koning een jacht laat bouwen en er daarna zeven bruggen in zeven verschillende gemeenten gedemonteerd moeten worden zodat hij met zijn schip naar zijn Griekse buiten kan afreizen. Ik durf te wedden dat er zeven burgemeesters staan te trillen van de zenuwen om te regelen dat die bruggen, hoe iconisch en monumentaal ook, worden afgebroken zodat de vorst een vrije doorgang heeft. En ik vrees dat wij de kosten nog betalen ook. Die Bezos betaalt het tenminste nog zelf. Zelfs de Amsterdamse Magere Brug moet er dan aan geloven. Wie die mag slopen? Een vriendje van Femke. O sorry, een kennis. ]]></description>
      <guid>https://www.nrc.nl/nieuws/2022/02/05/kennisjespolitiek-a4084405</guid>
      <pubDate>Sat, 5 Feb 2022 00:00:00 +00:00</pubDate>
    </item>
    <item>
      <title><![CDATA[Fansoverschrijdend]]></title>
      <description><![CDATA[In de Ikea werd ik aangesproken door een aardige mevrouw. Of ik daar werkte. „Nog niet, maar nog één golfje corona en ik sta hier stapelbedden in elkaar te schroeven!”  Een kwartier later stonden we samen een kleine anderhalf uur in de rij voor de kassa van de Zweedse meubelgigant.  Ze had een overvolle kar.  „Gescheiden?”, vroeg ik haar. Ik had het in een keer goed. Ze was blij dat ze van die oetlul af was. Ze had hem betrapt op het appen van viezigheid naar de receptioniste op zijn kantoor. Ja, hij had dat meisje ook een keer een dickpic gestuurd. Hoewel ze dat woord in zijn geval iets te overdreven vond. Zijn garnaaltje was meer een ‘snikpic’. De receptioniste had hem dan ook gevraagd wat het precies was. Ze kon het namelijk niet goed zien op haar mobieltje. Of hij het anders nog een keer wilde sturen? Beter belicht en vanuit een andere hoek.  De sukkel had het nog gedaan ook. Daarna was zijn snikkeltje door het hele bedrijf gegaan. Ook naar de directie. Die hadden haar gebeld. Het was te gênant voor woorden. Vooral voor de kinderen. Hij moest eigenlijk naar die kliniek waar de man van Linda nu ook zat.  Ik had geen idee waar ze het over had.  Ze legde mij uit dat de zwager van John de Mol in een kliniek zat in verband met zijn fansoverschrijdend gedrag. Dat had ze op  Shownieuws  gehoord. En die wisten het weer van de KLM omdat daar een of andere jojo op Schiphol gelekt had dat Vieze Jeroentje door zijn schoonfamilie naar een afkickkliniek in de VS was gestuurd. Dat was trouwens schande dat de KLM dat had verteld. Dat zei  Shownieuws . Dat dat schande was. Want nu wisten zij  het ook en moesten ze het wereldkundig maken. Dat was nou eenmaal hun werk. Opdracht van John de Mol. Het was tenslotte zijn zender.  In datzelfde programma had roddelicoon Albert Verlinde openlijk zijn excuus gemaakt omdat hij iets verteld had dat niet waar was. En dat vond Albert zo erg. Dat had hij namelijk nog nooit gedaan. En die lieverd had daar zo’n spijt van. Ik zei tegen de vrouw dat ik me dat wel kon voorstellen en dat ik het doodzielig voor hem vond. Het was volgens haar een hartverscheurende uitzending geworden. Snikkend had Albert over de tafel gehangen. Hij had ook bodemloos veel spijt over andere dingen die hij vroeger geflikt had. Iets met een zoenende zeepster en een voetballer. En een iets te innige scene tussen een actrice en een meneer, die niet haar man was. Huigje tikken met een vreemde! Albert was in die uitzending voor de camera op de knieën gegaan en had theatraal as op zijn hoofd gestrooid. Daarna begon hij over zijn eigen man die ook een rukkende rakker was en met allerlei… Ik zei dat ik het allemaal niet wilde weten en vroeg haar hoe de andere presentatoren van dit literaire programma reageerden. Die waren volgens haar diep geschokt. Verbijsterd zelfs. Omdat zij ook niet beter wisten dan dat Albert altijd de waarheid sprak. Of zoals zijn collega Evert Santegoeds later verklaarde: „Liegen komt in ons woordenboek niet voor!”  Volgens de vrouw moesten ze dit allemaal van John de Mol zeggen. Die had pas ’s middags gehoord dat er in dat programma nog wel eens een loopje met de waarheid werd genomen. Dat niet altijd alles klopte wat er daar verteld werd. John was zich rot geschrokken. En zijn zus Linda wist ook van niks. De redactie van haar blaadje ook niet.  Gelukkig was John inmiddels bij de staatssecretaris geweest. Daar had hij glasheldere afspraken gemaakt. In de wandelgangen liep hij onze premier nog tegen het lijf. Hij vroeg Mark of het waar was dat die lobbytroela Cora van Nieuwenhuizen van hem gewoon mocht aanblijven terwijl ze al een discutabele schnabbel voor de energiesector had aangenomen. Mark vroeg wanneer dat was. Afgelopen juli. Dat was te lang geleden. Hij was geen olifant.  		 Nieuwsbrief  		NRC Kijktips 	  		Wat moet je deze week kijken? Tips voor boeiende programma’s, series en films 	]]></description>
      <guid>https://www.nrc.nl/nieuws/2022/01/28/fansoverschrijdend-a4083632</guid>
      <pubDate>Fri, 28 Jan 2022 00:00:00 +00:00</pubDate>
    </item>
    <item>
      <title><![CDATA[Dit interview betekent het einde van John de Mol]]></title>
      <description><![CDATA[Vorige week zaterdag was er een vulkaanuitbarsting in Tonga, de Polynesische eilandengroep waar veel iets te rijke mensen graag ongestoord vakantie vieren. Ik dacht: John de Mol ligt daar op een strandbedje en ontving waarschijnlijk een bericht van zijn zusje. Of een foto van de opgewonden dirigeerstok van zijn zwager Jeroen-zaad-aan-je-schoen.  Per ongeluk verkeerd geadresseerd. Of ik gekeken heb naar de nationale ontmaskering van de kuttenknijpersclub van John de Mol? Ja, maar wel met mijn rug naar de buis. Ik dacht: ik draai mijn stoel pas als ik een duidelijke winnaar hoor. Zo werkt dat toch officieel bij  The Voice ? Ik hou me graag aan de regels. Uiteindelijk draaide ik pas toen ik John zelf hoorde. Niet omdat ik hem als winnaar zag, maar als grootste loser van het zootje. Wat een vals gekraai. Lang geleden dat ik iemand openlijk zoveel brokken hoorde jokken. In 2019 had John één klacht gehoord over zijn zwager en hij heeft de smeerlap toen onmiddellijk alle hoeken van zijn kamer laten zien. Toen ik hem dit hoorde vertellen vroeg ik me af of ik de Alzheimerstichting moest bellen. Om advies. Wanneer is een patiënt rijp voor opname? Dit is geheugenverlies waar zelfs onze premier een puntje aan kan zuigen. Moeten de commissarissen bij Talpa niet onmiddellijk ingrijpen? Zo’n directeur is een regelrecht gevaar voor het bedrijf. Normaal bel je in zo’n geval een familielid om eens rustig te overleggen wat er met de patiënt in kwestie moet gebeuren. Maar dat is hier ingewikkeld. De hele familie is doodziek en ze zitten allemaal tot over hun wenkbrauwen in dezelfde shit. Mocht John gezien zijn deplorabele psychische toestand naar een ziekenhuis moeten dan zou ik hem niet naar het Amsterdamse VUmc sturen. Dat is namelijk van de universiteit die 250.000 euro van de Chinese overheid ontving om te vertellen dat de Oeigoeren in China niet onderdrukt worden. Inmiddels is die subsidie stopgezet. Of er hierdoor universiteitstypes ontslagen moeten worden? Geen zorg: die kunnen zo bij Talpa aan de slag. Wel grappig dat hetzelfde ziekenhuis nog geen tien jaar geleden stiekem vol hing met camera’s van een andere inferieure televisieboer. De patiënten werden toen zonder dat ze het wisten gefilmd door ene Reinout Oerlemans, een van de beste leerlingen van John de Mol. De leiding van het ziekenhuis werkte hier in eerste instantie aan mee. Kortom: ik zou mijn kinderen niet aan die vieze  Voice  laten meedoen, maar ook niet laten studeren aan de vunzige VU.  Was dat interview met John handig? Als ik Tim Hofman was had ik het nooit gedaan. Ik had dit kijkcijfergajes na al deze meurende details even lekker aan hun lot overgelaten en radeloos laten rondrazen in hun Porsches. Veel succes John met je Marco, Ali en vieze Jeroentje. Plus al die andere medeplichtigen die overal van op de hoogte waren. Aan de andere kant was het netjes van Hofman. Hoor en wederhoor. Misschien wist Tim ook wel dat door dit gesprek de vlek alleen maar groter zou worden.  Want die John is geen vlugge leerling. Of heeft hij dat befaamde BBC-interview met de Britse pedoprins Andrew nooit gezien? Dat betekende uiteindelijk het einde van deze koninklijke kinderverkrachter, die onlangs nog bloeddorstig op kleine zwijntjes liep te knallen. Nee, niet in ons Kroondomein, maar in zijn eigen volkstuintje.  Dat interview betekent het einde van onze John. De vrouwen zwijgen na deze leugens niet meer.  Vrijdag nog via een anonieme advertentie, maar nog even en iedereen durft te praten. De zus van John Ewbank is vast begonnen. Zij werd als  Voice -kandidaat op de studiovloer tot tweemaal toe ongewenst bepoteld en iedereen zag het. Maar er was een herecode dus de mannen keken zwijgend toe. En John was daar toevallig niet bij. Terwijl hij er verder altijd was.  We kijken naar het einde van een tijdperk. En nu? Ali en Marco moeten maar gauw op tournee. Samen met ‘vieze Jeroentje’. Bijvoorbeeld naar Dubai of Tonga. Daar smachten de rijke mensen naar amusement. En mochten ze nog een manager zoeken: Sywert heeft tijd!  		 Nieuwsbrief  		NRC Kijktips 	  		Wat moet je deze week kijken? Tips voor boeiende programma’s, series en films 	]]></description>
      <guid>https://www.nrc.nl/nieuws/2022/01/22/herecode-a4081348</guid>
      <pubDate>Sat, 22 Jan 2022 00:00:00 +00:00</pubDate>
    </item>
    <item>
      <title><![CDATA[Massaal muiten]]></title>
      <description><![CDATA[Is die Stef Blok nou een handige politieke Harrie of gewoon een doortrapte achterbakse lafbek? Hoe ranzig is het om bij je afscheid als minister van Economische Zaken bij de uitgang naar je opvolger te roepen dat er nog wel een verse, dampende drol op de salontafel ligt. Eentje die je daar zelf gedraaid hebt. Met opzet! En je glimlacht daarna tegen je opvolger dat zij maar moet zien wat zij er mee doet. Maar de Groningse gaskraan gaat dus wijd open. Met alle gevolgen van dien. Afspraak met de Duitsers. En we weten: die afspraken zijn voor onze regering belangrijker dan die met de Groningers. Inmiddels zit Stef in de WW en is Rutte gezellig bij die Duitsers op de koffie geweest. Daar heeft hij gewoon vol gas gegeven. Normaal gaat de minister van Buitenlandse Zaken mee op dit soort tripjes, maar Wopke had zich lekker veilig ziekgemeld. Dat is de mazzel als je vrouw huisarts is. Dan is een positief testje zo klaar. Lang leve Liselot. En hoe het nu verder moet met Groningen? Ik hoop dat de Groningers spoedig richting Den Haag komen en niet vertrekken voor er daadwerkelijk afgerekend is. Zeker na die mensonterende aalmoesrij van afgelopen week. Wat een vernederend schouwspel was dat.  Die rij die al gauw zinloos bleek omdat het geld gewoon op was.  Op? Ja op! Ze konden allemaal een schamel fooitje krijgen. Wie iets te laat was had vette pech. Maar die provincie is toch totaal verwoest omdat we er met zijn allen voor meer dan 400 miljard aan gas uit hebben gepompt? Klopt. Als er een of andere gek met een brandende fakkel bij de woning van een politicus staat dan is het land terecht te klein, maar als een bedrijf als de NAM het huis van een gewone burger tot een ruïne heeft geschud dan mag de bewoner jaren wachten op een eventuele schadevergoeding. Dan moet je bewijzen dat die scheuren niet zijn veroorzaakt door een langsvliegende zwerm wespen. Mark moet samen met Sigrid met gezwinde spoed in de Gouden Koets richting de stad Groningen. Daar moeten ze geen geld beloven, maar de poen contant bij zich hebben. Handje contantje. En geen lullige 250 miljoen! Maar gewoon de volledige schade! Paar miljard dus. Storten op de Grote Markt! Doe maar net of het de KLM is. Boter bij de vis!  Waarschijnlijk zal het verse kabinet nu beschaafd murmelen dat ze allemaal erg druk zijn met die lockdown, maar dat is ook niet waar. Die lockdown is namelijk sinds gisteren helemaal voorbij. Wat ze bij de laatste persconferentie ook bekend hebben gemaakt, het maakt het volk niks meer uit. Er wordt massaal gemuit. De kroegen dansen en drinken, in de theaters wordt gelachen en gehuild en op de sportvelden gewonnen en verloren. Illegaal. Dus heerlijk. De ziekenhuizen zouden overvol raken, maar dat doen ze niet. Nou, dan heb je je vergist en dat is helemaal niet erg, maar dan stel je de regels gewoon even bij. Nieuw elan. Elasticiteit. Niet te lang hangen in het chagrijn. Afgelopen donderdag was het al helder. De regering had alles weer braaf laten lekken, maar het volk was klaar. Ik zag ’s middags al drommen studenten met overvolle winkelwagentjes over de grachten zigzaggen. Winkelwagentjes waarin tientallen bierkratten gestapeld stonden. Ik vroeg nog of Boris Johnson misschien bij ze langskwam voor een feestje, maar ze vertelden dat ze gingen zuipen met prins Andrew. Die moest wel eerst een meisjesdispuut naar bed brengen.  Oh ja, er is ook nog oversterfte! Klopt. Alle crematoria staan tot diep in de nacht af te bakken. Maar dat is goed voor de uitvaartboeren. De een zijn brood is de ander zijn Tesla. En het is een mooie oplossing voor de nijpende woningnood, die hoger is dan ooit. Da’s goed voor de veelgeplaagde Hugo. Daar ga ik voorlopig op drinken. Waar? In een kroeg in Almere. Waarom Almere? Daar is Ank Bijleveld sinds gister burgemeester en Ank heeft geoefend in Afghanistan. Dus ik denk dat het daar met de handhaving voorlopig wel meevalt.  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde  	]]></description>
      <guid>https://www.nrc.nl/nieuws/2022/01/14/massaal-muiten-a4079368</guid>
      <pubDate>Fri, 14 Jan 2022 00:00:00 +00:00</pubDate>
    </item>
    <item>
      <title><![CDATA[Kabinet-Kaag I]]></title>
      <description><![CDATA[Zal een tennisreporter binnenkort nog een grapje over Novak Djokovic durven maken? Dat de Serviër de bal subtiel over het net prikt. Voor je het weet staat Novak met een brandend racket aan je deur.  Of zijn boze vader. Die vergeleek zijn zoon deze week met Jezus Christus.  Maar Jezus kon toch niet tennissen?  Ik begrijp dat de fakkelman van Kaag fanatiek in Jezus gelooft. Op een foto met Thierry stond hij met een petje waarop de tekst stond dat Jezus hem gered heeft. Op diezelfde foto droeg Thierry trouwens ook een petje. Daar stond heel verrassend op waar Thierry in gelooft. Thierry gelooft in Thierry. Hoewel? Doet hij dat nog? Of klampt de rattenvanger zich wanhopig vast aan een meute ongevaccineerde strohalmen? Als tribunalenfantast Gideon van Meijeren je voorman is dan weet je dat je carrière totaal voorbij is. De uil van Minerva is al een tijdje hopeloos in de rui. Maar nog even over die fakkelman. Binnen een minuut was dat de bijnaam voor deze verwarde Kaagbelager. Ik zag op een internetfilmpje dat hij fel tegen Duvel Bier is. Die brouwerij moet weg. Dat duivelse gerstenat moet de wereld uit. Of in elk geval een andere naam nemen. De fakkelman stelde Engel Bier voor.  Waarop ik weer aan die Rotterdamse dansleraar moest denken. En aan de Belgische viroloog Marc van Ranst, die binnenkort met zijn autootje in Moortgat langs de brouwerij van Engel Bier rijdt. Maar er komen betere tijden. Maandag verschijnt het kabinet-Kaag I op het bordes. Mark mag het voorlopig leiden van Sigrid. Als hij zich verder gedeisd houdt. Zo hebben ze het afgesproken. Mark heeft nog steeds een beetje straf omdat hij iets te pathologisch gejokkebrokt heeft. Maar hij moet en zal de langstzittende premier worden. Langer dan Lubbers. Dat is nog zijn enige doel en streven in zijn politieke bestaan. En Sigrid gunt hem dat. Las over het vorige kabinet iets grappigs. Ze hebben bij de aanvang van Rutte III allemaal keurig aan de landsadvocaat hun functies en bezittingen moeten opgeven. Om precies te zijn aan de toenmalige baas van die club. Een zekere Frank Oranje. Dat is die oplichter die voor elf miljoen… Dit weekend horen Grapperhaus en consorten hoeveel er nog over is van hun welverdiende spaarcentjes. Ik word daar zo vrolijk van.  Net als van het gezellige schudden en  delen van de ministersposten in het nieuwe kabinet. Want wat een alleskunners zijn onze politici. Inzetbaar op alle posities. Kon dat overal maar. Bondscoach Louis van Gaal die tegen de keeper zegt dat hij voorlopig in de spits speelt, terwijl de perschef van de KNVB moet gaan keepen. Dirigent Daniël Barenboim die de paukenist vertelt dat hij de cello’s aan gaat voeren en dat de triangelmevrouw de tuba maar eens vier jaar moet proberen. Als de theaters weer opengaan doet mijn manager de conference en ikzelf de catering. Mijn vrouw krast gezellig mee op een viool.  In Den Haag is dit soort wissels geen enkel probleem. Hugo gaat van Spuiten & Slikken naar Wikken & Wonen en Hoekstra verhuist van de poen naar Buitenlandse Zaken. Wopke weet in elk geval waar de Maagdeneilanden liggen.  Welke minister gaat er trouwens aan de Groningers uitleggen dat de gaskraan toch weer opengaat? Omdat de Duitsers het gas nodig hebben. Roep je dat door de scheuren en kieren van hun nooit gerepareerde huizen? Misschien een leuk klusje voor die Alexandra van Huffelen. Die heeft ervaring met zaken te beloven die ze absoluut niet waar kan maken.  Maandag gaan de verse ministers met de koning op de foto en ik benijd ze niet. Als je weet wat ze de komende jaren allemaal naar hun hoofd geslingerd krijgen. Of thuis door hun brievenbus geroepen.  En dat laatste is het ergste. Bij een politicus zijn of haar privédomein blijf je weg. Gewoon omdat dat eng is. Vraag maar aan de familie van Els Borst of aan Yoko Ono. Wie dat is? De weduwe van John Lennon!  		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde  	]]></description>
      <guid>https://www.nrc.nl/nieuws/2022/01/08/kabinet-kaag-i-a4076049</guid>
      <pubDate>Sat, 8 Jan 2022 00:00:00 +00:00</pubDate>
    </item>
  </channel>
</rss>
