<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Naar de slacht]]></title>
      <description><![CDATA[<p>De BoerBurgerBeweging (BBB) is als een stapel hooibalen: trek er een paar onderuit en alles valt om. De boer of boerin kan dan een paar dagen de hooizolder niet op vanwege de stofwolken. Maandag was het weer zo’n dag. Het Kamerlid Lilian Helder, die eerder van de PVV naar de BBB was overgestapt, stapte nu helemaal op. Ze had het regeerakkoord ook nooit ondertekend, zei ze. Ze had eigenlijk helemaal niets want er werd toch niet naar haar geluisterd. En ook in de provincie Overijssel brak de halve fractie met de provinciale fractie van BBB uit de stal van Carla Evers wier man Edwin een pluimvee- en akkerbedrijf runt, maar dat doet verder eigenlijk niet terzake. Partijleider Caroline van der Plas heeft haar partij naar grote hoogte gestuwd, maar weet zich inmiddels omringd door zoveel stoethaspels – eigenlijk blijft alleen haar hartsvriendin Mona Keijzer als vicepremier overeind – dat ze van gekkigheid niet meer kan kiezen welke kant ze nu weer op moet blazen. Dinsdag legde ze aan verslaggevers uit dat ze intern geen tiran en/of dictator is en gisteren deelde ze op haar favoriete podium X hoe ze deze partijcrisis te lijf gaat. „Gisteren was een rotdag voor BBB, vandaag weer een nieuwe dag. Rug recht, kop omhoog, zoals ik mijn hele leven al heb gedaan. Stormen zijn er om getrotseerd te worden.” Het kwam me bekend voor. Vlak voor de grote kladderadatsch lanceerde mijn favoriete voetbalclub Vitesse een bijna identieke publiekscampagne. We waren trots en voor niemand bang, een paar maanden later moesten we op de knieën voor geld. Uiteraard werd Caroline op X vanwege haar ongehoorde eerlijkheid overstelpt met bijval. Het regende begrip van mensen die van het eigen leven ook een puinhoop hebben gemaakt. Stug doortrappen bij wind tegen vinden ze stoer, ook als je van niks naar nergens fietst. Het zal wel weer een ingeving van haar trouwe maat Henk Vermeer zijn, die had vroeger een reclamebureautje en broedde ook de partijleus ‘Iedere dag BBBeter!’ uit, een zin waarmee alles en tegelijkertijd ook niets wordt gezegd. Als Kamerlid is Henk de hele dag aan het redderen. Op de jampotjes uit Tiel staat Flipje, Berend Botje vertrok met een scheepje uit Zuidlaren en Henk plukt lukraak wat moties uit de ochtendkranten die hij dan op verkeerde momenten indient. Henk Vermeer denkt dat de Tweede Kamer een koeienstal is waar je mag loeien wat je wilt, maar dat is alleen zo bij de fractievergaderingen van de BBB, waar hij en Caroline onderonsjes hebben over alles, behalve over de zaken waarvoor de BBB is opgericht, want voor de boeren kunnen ze helaas niets betekenen. De BBB houdt van de boer op dezelfde manier als de boer van zijn beesten houdt: het is bijvoederen en aaien zolang de camera’s draaien en daarna hup naar de slacht.</p>]]></description>
      <guid>https://nrc.nl/nieuws/2025/02/06/naar-de-slacht-a4882134</guid>
      <pubDate>Thu, 6 Feb 2025 05:56:47 +0000</pubDate>
    </item>
    <item>
      <title><![CDATA[Handelsoorlog]]></title>
      <description><![CDATA[<p>Zaterdag begon dan de al door Donald Trump aangekondigde handelsoorlog: vanaf dinsdag heffen de VS 25 procent belasting op alle producten uit de buurlanden Mexico en Canada. Wat ik uit de commentaren begreep slaan die terug met eenzelfde maatregel. De jaren dertig van de vorige eeuw komen terug. Het inflatiespook komt ook hier steeds vaker dreigend tevoorschijn. Ik heb laatst 3 euro 49 betaald voor een bakje mini-komkommers, een product dat ik niet eens lekker vind. Leefde Paula van Roosmalen-Breekelmans nog maar. Ze knipte haar hele leven aanbiedingen uit folders en besloot na lang wikken en wegen of ze op vrijdag naar de Edah of de Coop bij het Velperbroekcircuit zou gaan. Ik moest aan haar denken toen ik bij de kassa bij de Vomar in Amsterdam-Oost achter een vrouw stond die een kwartier van iedereen nam omdat ze 30 cent te veel zou hebben betaald. Het is alsof ik mijn hele jeugd heb getraind voor deze tijd. Mijn moeder die thuiskwam en, onderwijl de boodschappentas tussen haar voeten op de deurmat parkerend, hardop riep: „Driemaal raden wat ik voor een stuk kaas heb betaald?” Mijn vader die volautomatisch begon te zuchten dat het geld hem niet op de rug groeide. „Ik heb het niet. Ik heb het niet”, zei hij dan. Achteraf denk ik dat hij met dat zinnetje niet eens het saldo op zijn bankrekening bedoelde, maar dat hij het had over zijn perspectief op het werk. Chef zou hij nooit worden, hij leefde van zomervakantie naar kerstpakket en acteerde dat hij daar tevreden mee was. Hij prees Polen, een land waar ze toen dolblij waren met onze tweedehandskleding. We nemen officieel nog niet deel aan het handelsconflict, maar de oorlogsverklaring ligt al klaar. Ga er maar van uit dat wij die dan gaan verliezen. Met ‘wij’ bedoel ik in eerste instantie Europa, maar omdat alles, en dus ook het egoïsme, na een tijdje overwaait naar onze polder sluit ik een alleingang van Nederland ook niet uit. Je hoeft weinig moeite te doen om het idee, dat we het hardst genaaid worden door onze trouwste bondgenoten, ook hier populair te maken. „Wij zijn een diensten- en doorvoerland”, doceerde zuster Virgini al in de zesde klas van de Fredericusschool te Velp. Er werd ons geleerd dat dit heel slim was. En zo zag ik het toen ook, we reisden de hele wereld over op zoek naar koopjes die we dan doorverkochten aan vooral de Duitsers en daarna de rest van de Europeanen. Die hele Europese Unie was vooral geschikt voor landen als het onze. Maar dat moet je wel willen zien. Je kunt er ook voor kiezen om de eigen exportproducten te beschermen. Wat maken we hier eigenlijk nog in dit dienstenland? Alleen maar boerenproducten! We gaan eraan.</p>]]></description>
      <guid>https://nrc.nl/nieuws/2025/02/02/handelsoorlog-a4881764</guid>
      <pubDate>Sun, 2 Feb 2025 05:56:47 +0000</pubDate>
    </item>
    <item>
      <title><![CDATA[De Vijf Redders]]></title>
      <description><![CDATA[<p>Gistermiddag nam ik me dan toch echt voor nooit meer over Vitesse te schrijven. Had ik net een niet ongeestig stukje af over de raadsels rondom de identiteit van de vijf nieuwe eigenaren (aandeelhouders) die scheidend crisismanager Edwin Reijntjes bij wijze van afscheid op ons afvuurt (‘Onder anderen twee ex-profs uit de lagere regionen van het Duitse voetbal die hun sporen op bestuurlijk vlak verdiend hebben.’), kwam Omroep Gelderland met de namen van de aandeelhouders. – DMW Vista, „eigendom en beheerd door Dane Murphy”, een Amerikaan die bij New York Cosmos, VFL Osnabrück en D.C. United voetbalde. – Flint Reilly, „een echte professional in de sport”. – Timo Braasch, „een Duitse ondernemer gespecialiseerd in complexe probleemoplossing en strategische groei-investeringen”. – Leon Mueller, medepresentator van een voetbalpodcast met nauwe banden binnen de voetballerij. – Bryan Mornaghi, een Italiaan die grote kapitaalcontracten heeft uitonderhandeld en ondertekend (!) met Nederlandse bedrijven in de offshore windsector. Zo, en nu jullie weer. De tijd van het grote uitlachen is voorbij, dit zijn vijf echte toppers die in Vitesse uit Arnhem wel een groeibriljant zien. Ik geloof ze zonder ze in de ogen gekeken te hebben dat ze geen banden met de vorige eigenaar hebben. Alle twijfel is weg, dit riekt naar kwaliteit. De club is voorlopig gered, bedankt Edwin Reijntjes. Veel plezier in Zweden. Bedankt Arnhemse ondernemers voor het overbruggingsjaar. Bedankt KNVB voor de tientallen minpunten. We kunnen weer door, het circus trekt verder met als hoofdact dit kwintet experts. Wat ook prettig is: ze komen er niet vandaan, de meesten zijn er ook nog nooit geweest, maar allemaal voelen ze iets warms voor de regio Arnhem. Ik hoop dat er de komende weken een persconferentie komt in Gelredome, maar Papendal mag ook, met De Vijf naast elkaar aan een lange tafel. Laat Lex Lammers van De Gelderlander zich hier maar eens de gele tanden op stukbijten. Zo veel vragen. Zijn het maatjes? Komen ze ook naar de wedstrijden? Wat doen ze ’s morgens in de kwark? Even later kwam de club, als vanouds, met een heerlijk ronkend persbericht dat meer vragen oproept dan antwoorden geeft. Dane, Flint, Timo, Leon en Bryan doen het nu al slimmer dan Maasbert Schouten en Coley Parry om maar eens twee oud-aandeelhouders met een vlekje te noemen. Er komt helemaal geen persconferentie, ze gaan „voorlopig” geen media-activiteiten doen. ‘De beginperiode wordt gebruikt om de club beter te leren kennen. Er wordt aandachtig gekeken naar de historie van Vitesse, de clubcultuur en haar rol in de regio en de maatschappij.’ Want daar waren ze nog niet helemaal van op de hoogte. Dit vond ik de mooiste zin: „Eén ding is al wel helder: de aandeelhouders zijn jong, ambitieus, realistisch en vastberaden om Vitesse weer te krijgen waar het hoort.” Als we nu niet heel snel terug zijn aan de top weet ik het ook niet meer.</p>]]></description>
      <guid>https://nrc.nl/nieuws/2025/01/29/de-vijf-redders-a4881342</guid>
      <pubDate>Wed, 29 Jan 2025 05:56:47 +0000</pubDate>
    </item>
    <item>
      <title><![CDATA[Daciërs]]></title>
      <description><![CDATA[<p>Door de roof van een ‘gouden helm’ uit een museum in Assen zaten we opeens midden in de Daciërs, een door de Romeinen opgeslokte beschaving, waarvan de Roemenen denken dat ze ervan afstammen. Veel oud-Roemeense tradities zouden overeenkomen met die van de Daciërs, denk daarbij aan woordenschat, kleding en eetgewoonten. In Nieuwsuur draafde ‘onze’ Hendrik Spiering op. Eva Hoeke, die Hendrik alleen van de NRC-podcast ‘Onbehaarde Apen’ kent, viel van de bank. Ze had altijd gedacht dat Hendrik een dertiger was, maar dat zijn alleen zijn stem en geest. Niettemin zaten we wel meteen in kamp-Spiering, een prettige duider, met hem hoopten we heel erg dat de dieven losgeld vragen voor de door hen gestolen gouden helm. Als ze hem maar niet omsmelten tot een blok goud. De helm kon wel tegen een stootje, Hendrik vertelde dat de Roemeense vinders het ding destijds een tijd als voederbak voor de schapen hadden gebruikt. Zo gaan die dingen. Eind 1944 – Oirschot was bevrijd, de boerderij was afgebrand – vluchtten mijn grootouders van moederskant op een kar naar een ‘heeroom’, zo werd een oom die priester was genoemd. Ze zouden er twee jaar in een schuur wonen, een periode waarin de drama’s zich opstapelden. Zo viel mijn moeder met haar been in een eg. „Dat zal wel pijn gedaan hebben”, zeiden we tegen mijn moeder als ze het verhaal voor de duizendste keer vertelde. Dan zei ze altijd zuchtend, maar de klemtonen zorgvuldig plaatsend: „Ach het bloed gutste eruit, het was met geen lap te stelpen, maar ik voel vooral de verschrikkelijke draai om mijn oren die ik van ‘ons pap’ kreeg nog. Daarna gingen we pas, met paard en wagen.” Later werd haar door zorgen gekwelde moeder er ook nog ongeneeslijk ziek en raakte haar vader aan de drank. En toen overleed ook nog de hond van Heeroom. Bij het graven van een gat om de hond in te kieperen stuitte hij met de schep op een aardewerken pot met steentjes. Hij smeet het ding bij de varkens, na een paar regenbuien bleken de steentjes gouden muntjes. Onze Lieve Heer had geholpen: de boerderij kon worden opgebouwd, Heeroom kocht in Tilburg een doos sigaren en de rest van het geld ging naar een missiepost in Belgisch Kongo. „Uiteindelijk hielden we er niets aan over”, zei mijn moeder, behalve dan dat nogal wat ooms en tantes in de herfst van hun leven regelmatig met metaaldetectoren naar potten met muntjes zochten. Misschien stam ik van moederskant ook wel af van de Daciërs, want qua kleding en eetgewoonten kon ik al die broers en zussen van haar, een uitzondering daargelaten, moeiteloos in vorige eeuwen plaatsen. Als ik hem spreek zal ik Hendrik Spiering vragen of ze ook nederzettingen in Noord-Brabant hadden.</p>]]></description>
      <guid>https://nrc.nl/nieuws/2025/01/27/daciers-a4880968</guid>
      <pubDate>Mon, 27 Jan 2025 05:56:47 +0000</pubDate>
    </item>
    <item>
      <title><![CDATA[Bruno Mars]]></title>
      <description><![CDATA[<p>We zaten op de bank, keken naar de inauguratie van president Donald Trump en knepen elkaar in de hand. Was dit echt? Ja, het was echt. „Ze/We gaan naar Mars”, zei ik en ik schepte met de linkerhand een zak chips leeg. In de nabeschouwingen werden andere accenten gelegd – Panamakanaal, Golf van Amerika, de hoed van Melania, uitzettingen, de Trump-coin – maar gelukkig verschenen in de marge toch een paar artikelen over de door Trump aangekondigde reis naar de rode planeet. NRC pakte uit met een werkstuk van Bruno van Wayenburg, wetenschapsjournalist op afroep. Een man ook met wie ik een verleden bij het tijdschrift Intermediair deel. Heel eerlijk: ik zou niet raar opkijken als hij op een zeker moment wordt ontmaskerd als afgezant van een andere planeet. Maar gedegen is het allemaal wel: in een zwierige stijl liet Van Wayenburg de lezer weten dat we als mens helemaal niets op Mars te zoeken hebben. De planeet is feitelijk onbewoonbaar. „De atmosfeer van Mars is honderd keer zo ijl als die van de aarde, en het vriest er meestal tientallen graden, dus zijn speciale ruimtepakken nodig. De bewoners zullen voedsel moeten kweken in giftige Mars-grond, onder een zwakke zon.” Bij Goedemorgen Nederland wond hoogleraar theoretische sterrenkunde Vincent Icke zich op over de toon van Trump, die het in zijn toespraak had over ‘manifest destiny’. „Manifest destiny betekende in de achttiende en negentiende eeuw het volledig verwijderen van de oorspronkelijke Indiaanse bevolking van het continent. Dat hij dat opnieuw gebruikt in het kader van Mars, geeft zijn manier van denken aan. Verwoesten, in beslag nemen. (…) Het is zo fout, ik heb er niet eens Nederlandse woorden voor.” Gelukkig valt er op Mars niets te verwoesten, bovendien wat heb je daaraan? De mensen die ernaartoe gaan moeten er blijven, want vooralsnog is het een enkele reis naar daar omdat de techniek nog niet toereikend is om een behouden terugkeer te garanderen. Alleen met meenemen van heel veel zonnepanelen – een goede tip van Van Wayenburg – zouden eventueel latere generaties misschien genoeg brandstof kunnen opwekken. Je stuurt mensen weg, ze komen nooit meer terug. Muziek in de oren van de gemiddelde populist die worstelt met het migratievraagstuk. Geruststellend dat zowel Marjolein Faber als Geert Wilders NRC en dus Van Wayenburg niet leest. Prettig ook dat in ons land wordt bezuinigd op het wetenschappelijk onderwijs. We zijn de komende decennia domweg nog niet in staat om zelf een raket te bouwen. Er kan hier gelukkig wel meer niet, er komt een tijd dat we dat als een van de grootste verdiensten van het kabinet-Schoof gaan zien. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/01/23/bruno-mars-a4880573</guid>
      <pubDate>Thu, 23 Jan 2025 05:56:48 +0000</pubDate>
    </item>
    <item>
      <title><![CDATA[Met een anti-Musk-sticker op je Tesla]]></title>
      <description><![CDATA[<p>De journalisten van EenVandaag hebben een manier van onderzoeksjournalistiek bedrijven ontdekt waardoor ze nooit meer zelf op zoek hoeven naar nieuws. Alle grote vragen worden in het vat met volgers dat EenVandaag-opiniepanel heet gegooid. Het panel is inmiddels uitgegroeid tot een leger van ruim 26.000. Of zij representatief zijn voor Nederland weet ik niet. Ik ken niemand die lid is van het EenVandaag-opiniepanel, maar het kan ook zijn dat ze het me liever niet vertellen. Ze laten zich wekelijks met liefde leegmelken over alles, het zal een kwestie zijn van je gezien en gewaardeerd voelen, misschien dat ze denken invloed uit te oefenen. Van die ruim 26.000 rijden er 432 in een Tesla. Dat leek me ook wel een nieuwtje, ik had het aantal Tesla-rijders veel hoger ingeschat. Dat lege dashboard met die enorme iPad met de route in het midden leken me bij uitstek iets waar ze in het opiniepanel van EenVandaag voor zouden vallen. De uitkomsten van het onderzoek onder Tesla-rijders uit het EenVandaag-opiniepanel mochten er zijn. Drie op de tien overwegen hun Tesla weg te doen vanwege Elon Musk. Ook is een aantal van plan om een anti-Musk sticker op hun Tesla te plakken om zo afstand te nemen van het gedachtengoed van de tech-miljardair. Het leek me een typisch Nederlandse oplossing voor een groot probleem: voor elektrisch rijden want voor het milieu, voor de subsidie die er bij aanschaf op zat, maar ook tegen Musk en Trump. Fijn dat dat dilemma met een sticker opgelost kan worden, zoals ook ooit de milieuverontreiniging met de aanschaf van een Tesla op te lossen was. De Tesla was vaak geen auto, maar een statement, waarmee je ook nog eens lekker snel kon optrekken bij het stoplicht en dat is met de veranderde politieke omstandigheden helemaal weg. Als je bereid bent een sticker op je bumper te plakken met een statement tegen het eigen automerk, ben je toch niet helemaal goed afgestemd. Ik hoop dat EenVandaag de 432 eigen Tesla-rijders blijft monitoren en bevragen. Ik wil weten op welke politieke partij ze stemmen en welke auto ze volgend jaar rijden. De elektrische variant van Porsche schijnt goed te zijn, bovendien zit er een knop in waarmee perfect het geluid van een benzinemotor kan worden geïmiteerd. Blijf maar lekker zelf nieuws maken EenVandaag, het is smullen van jullie hypocriete achterban.</p>]]></description>
      <guid>https://nrc.nl/nieuws/2025/01/19/met-een-anti-musk-sticker-op-je-tesla-a4880087</guid>
      <pubDate>Sun, 19 Jan 2025 05:56:48 +0000</pubDate>
    </item>
    <item>
      <title><![CDATA[Niet populaire populist]]></title>
      <description><![CDATA[<p>Op X werd Joost Eerdmans (JA21) „een niet populaire populist” genoemd. In de roos. Hoe meer deze volksvertegenwoordiger het volk naar de mond praat, hoe minder het geneigd is om hem op het schild te hijsen. Elke dag een mening die de meerderheid graag hoort – gisteren weer over het NS-station Maarheeze waar reizigers worden geplaagd door asielzoekers, Joost wil er tanks naartoe sturen – maar de credits gaan altijd naar de PVV, waar de gemiddelde woordvoerder veel minder sterk is in de debatten dan Joost. Altijd iets vinden, onvermoeibaar opdraven als kop van jut in talkshows, je hele salaris besteden aan pakken en brillen en in de peilingen nou nooit eens omhoogschieten. Voor ijver een acht, maar altijd uitgeloot worden voor de vervolgopleiding. En tegelijkertijd, heel lief eigenlijk, tijdens de kabinetsformatie net iets te nadrukkelijk naar je ene zetel wijzen. Als niet populaire populist doet het er eigenlijk helemaal niet toe wat je vindt, hij is tafelvulling voor de talkshows. Als er een onderwerp is dat geen normaal mens kan of wil komen verdedigen bellen ze Joost, die dan met al zijn welsprekendheid precies zegt wat ze willen horen wat de kijkers al van verre zagen aankomen. Harder straffen, grenzen dicht, nog meer vrijheid van meningsuiting, minder diversiteit. Het doet denken aan oud-international en FC Utrecht-speler John van Loen die in een al gewonnen wedstrijd alleen op de keeper afgaat. Het wordt waarschijnlijk wel een doelpunt, maar we zullen het ons niet herinneren. Eergisteren haalde hij in de Tweede Kamer uit naar het oorlogsarchief waarin de naam van zijn opa is opgenomen terwijl Joost „heel zeker weet” dat die juist onderduikers in huis had. Nou en? Het zal niet aan hem blijven kleven, dat is juist het onderliggende probleem: aan Joost Eerdmans blijft niets kleven. Alles wat hij zeker weet wordt schouderophalend afgedaan. Het lukt maar niet om de massa te bereiken, het zijn de ingrediënten voor een comedy- of realityserie waarin een niet populaire populist op zoek gaat naar kiezers die hem verder links laten liggen. Joost Eerdmans die poolshoogte komt nemen op station Maarheeze en dan weer geen kiezers ontmoet. Ze worden helaas voor hem al bediend door anderen met minder verstand van zaken. Joost Eerdmans is niet relevant, zelfs als hij op zoek is naar ophef windt niemand zich op over zijn mening. Ik heb de stille hoop dat ik hem met dit stukje een enorm plezier doe, een stil bewijs dat het allemaal niet voor niets is geweest. De kille waarheid is dat ik even echt niet wist waar ik over moest schrijven en toen dacht ik logischerwijs aan hem. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/01/16/niet-populaire-populist-a4879684</guid>
      <pubDate>Thu, 16 Jan 2025 05:56:48 +0000</pubDate>
    </item>
    <item>
      <title><![CDATA[1840]]></title>
      <description><![CDATA[<p>Na een gedwongen afscheid van haar werkende leven zocht mijn moeder naar plekken om de resterende tijd nuttig en aangenaam te besteden. (Met de wijsheid van nu: organisaties hadden er nog tien jaar van kunnen profiteren.) Een kennis knipte kaartjes in de tram die door het Openluchtmuseum in Arnhem reed. Werken in een andere tijd, dat leek haar ook wel wat. Ze zag zich al in een Brabantse boerderij of desnoods achter het weefgetouw. Ze schreef brieven naar het Openluchtmuseum, werd uitgenodigd voor een gesprek en keihard afgeserveerd. „Te breedsprakig, te uitvoerig.” De high tea die ze voor haar verjaardag in het museum had gepland werd geannuleerd. „Ik ga nog liever naar die wijnproeverij in Dieren.” Ze belandde uiteindelijk in een kringloopwinkel in Arnhem-Noord, waar ze naar eigen inzicht artikelen mocht prijzen. Vaak kocht ze de artikelen zelf, ze gingen in grote dozen mee naar de studentenhuizen, maar mijn zus en ik wilden helemaal geen rieten manden en tafelkleden van overleden bejaarden. „Breng die rotzooi in godsnaam naar het Openluchtmuseum”, riep ik, waarop mijn vader de duim in de open wond drukte: „Daar is ze afgewezen.” Vorige week was ik daar, met mijn podcastvrienden Roelof en Noortje, voor wie het Openluchtmuseum iets nieuws was. Ze wisten nog niet hoe mooi de omgeving rondom Arnhem is en vielen van de ene verbazing in de andere. Bij ieder bouwsel werden we begroet door vrijwilligers die speelden uit een andere tijd te komen. De oudere acteurs waren zo rolvast dat het vertederde. Hoezo was ze toen beoordeeld als te breedsprakig, vroeg ik me af na de ontmoeting met een vrouw in klederdracht die ons in de vrieskou maar bleef onderwijzen. Ik keek naar Roelof en Noortje, voor hen was dit echt. Even later stonden we in een smidse, waar een bebaarde Arnhemmer met een hamer op een wiel stond te hengsten. Hij zei dat we met hem konden praten over het verleden, in zijn werkelijkheid was het 1840. Ik boog me over het karrewiel. Ja hoor, alles was zoals toen. Ik rook een schroeilucht. Achter een houten balk had deze man uit het verleden een kachel verstopt. Mijn haar stond in brand. De reactie was echt Arnhems, meteen in de verdediging. „Moet je maar niet met je dikke kop zo dicht bij de kachel komen.” „Jij verstopt een kachel achter een balk, dat verwacht ik niet in 1840.” „Ik moet doorwerken in de winter. Natuurlijk verstop ik dan een kachel. Zouden ze in 1840 ook gedaan hebben.” „Maar toen hadden ze geen kachels.” „Dat weet jij toch niet? Ik ben uit die tijd, jij niet.” Hij riep naar een toevallig passerende medewerker van het Openluchtmuseum: „Hee, uit welk jaar kom ik?” „Staat op het bordje bij je voordeur.” De man uit 1840: „Dus.” Mijn moeder had daar prima gepast.</p>]]></description>
      <guid>https://nrc.nl/nieuws/2025/01/12/1840-a4879294</guid>
      <pubDate>Sun, 12 Jan 2025 05:56:49 +0000</pubDate>
    </item>
    <item>
      <title><![CDATA[Likken naar boven, happen naar de andere groep: dankzij de nieuwe vrijheid van meningsuiting kan dat hier]]></title>
      <description><![CDATA[<p>Met de mededeling van ‘president elect’ Donald Trump dat hij graag Groenland wil inlijven, drong dan eindelijk het besef door dat we een nieuwe tijd in zijn geslingerd. Aanwijzen wat je wilt hebben en als ze het niet meteen aan je geven zeggen dat je het toch wel krijgt. Het gedrag komt me als vader en als zoon – mijn moeder dook de laatste jaren in het verzorgingstehuis als een kraai op alles wat ze mooi vond – bekend voor. Je kunt wel „nee” zeggen, maar gezelliger wordt het er dan niet op. Soms denk je ook: ik had ook gewoon wel de koektrommel open kunnen doen. Een beetje als Mark Zuckerberg die in een nieuwe beginselverklaring de mensen zelf wil laten bepalen wat waar is en wat niet. Hij kwam dat democratisch inzicht ongevraagd op een schaal naar Trump in Mar-a-Lago brengen. Als de X-vluchtelingen consequent zijn keren ze zich nu ook af van Instagram, Facebook en Threads. De leftovers op X vieren ondertussen met elkaar overwinning op overwinning. Nieuws van de Dag, de nieuwe talkshow van SBS, is na drie uitzendingen al de beste nieuwsrubriek ooit gemaakt. „Flitsend”, noemde Jack van Gelder het zelfs in Hélènes Oranjewinter, waar hij fungeert als vaste aanzit. De rest van de tafel vond het ook retegoed. Ze hadden al veel nieuws gezien, maar het was ze nog nooit in zulke lekkere brokken in de bek geduwd. Iedereen bij SBS en De Telegraaf vond hetzelfde, ze hekelen graag de publieke omroep vanwege de voorspelbare meningen, maar stiekem zijn het ook lemmingen. Likken naar boven, happen naar iedereen uit de andere groep en dankzij de nieuwe vrijheid van meningsuiting kan dat hier. Wat willen we als land nog meer? Misschien dat Geert Wilders na de meeuw en de prinsenvlag de rest van het NSB-gedachtengoed kan uitrollen. Alle Nederlandstalige gebieden in een nieuw gemenebest. De Vlamingen en Afrikaners gewoon weer onder Oranje, de eilandjes overzee aanhouden om er de ongewensten heen te brengen. Ons eigen Rwanda. Misschien Suriname voor grondstoffen en laten we Indonesië weer gewoon Nederlands-Indië en New York Nieuw Amsterdam noemen. Wie o wie gaat Elon Musk bij onze volgende verkiezingen aanwijzen als zijn favoriet? We gaan er ook hier met boter en suiker in, Nederlanders zijn bij uitstek een volk dat braaf de opgelegde algoritmes volgt. Wel leuk: de mededeling van Errol Musk, de vader van, dat Elon onderhand ook trek krijgt in Liverpool FC. De club is net zo fout als al die andere Premier League-clubs, maar er hangt een zweem van vals sentiment en nostalgie omheen. Elon Musk die ‘You’ll never walk alone’ zingt op Anfield Road, dan is ook voor de grootste struisvogels zichtbaar wat hij is: officieel eigenaar van de ziel en zaligheid van het volk. Als het doorgaat is de insteek van Nieuws van de Dag: ‘Hoe gaat Arne zich houden onder Elon Musk?’ Waarschijnlijk verrassend goed.</p>]]></description>
      <guid>https://nrc.nl/nieuws/2025/01/08/never-walk-alone-a4878909</guid>
      <pubDate>Wed, 8 Jan 2025 05:56:49 +0000</pubDate>
    </item>
    <item>
      <title><![CDATA[In de rij bij de gevonden voorwerpen op Schiphol hadden we na de eerste vraag al verloren]]></title>
      <description><![CDATA[<p>Frida van Roosmalen (3) had op Schiphol onze iPad weggemaakt, ik stond twee dagen later in de rij voor Lost &amp; Found in een kelder op Schiphol. De afdeling gevonden voorwerpen had online een professionele indruk op me gemaakt, in de praktijk was het meer lost dan found. Een loket, bemenst door één persoon, voor haar een lange rij. Het was onduidelijk wie er het eerst geïrriteerd en ongeduldig was, maar uiteindelijk stond iedereen hier niet als de beste versie van zichzelf. Lucie van Roosmalen (9) en ik begonnen vrolijk, we associeerden Schiphol toen nog met vakantie, maar werden al snel mee naar beneden gezogen. Vooraan een jongen in een gewatteerde Lacoste-jas. Wat hij kwijt was bleef onduidelijk, maar het was wel gevonden! Maar waar was het heen gebracht? Er werd naar diverse locaties op Schiphol gebeld, leuk om te merken dat Schiphol-medewerkers elkaar ook in de wacht zetten. Toen uiteindelijk bij het juiste loket niet werd opgenomen, adviseerde ze de jongen om de volgende dag terug te komen. Hij: „Dat zei uw collega gisteren ook.” De vrouw, onbewogen: „En nu doe ik het weer.” Ze knikte naar de rij, er waren er nog meer, iedere minuut die hij pakte kwam er bij ons bij. Naast de rij meldde zich een man met een ‘vraag van vijf seconden’, hij had met zijn mobiel het gesprek gefilmd dat hij een dag eerder aan dezelfde balie had. Zijn verloren jas zou vandaag bij dit loket zijn, hij wilde graag een positieve bevestiging voordat hij uren in de rij ging staan. De Schiphol-medewerker bekeek het filmpje, wilde de kwestie opzoeken in de computer, maar er kwam protest van de vrouw achter ons. Een Amerikaanse, het was onduidelijk wat haar ooit was aangedaan, maar ze loeide dat ze zich door niemand meer iets liet vertellen. De man trapte tegen de balie, hij sloot achteraan aan. We vertelden wat we kwijt waren, wat voor stickers er op de iPad zaten, maar ze was nauwelijks geïnteresseerd. „Serienummer?” Lucie van Roosmalen merkte op dat de iPad wellicht toch in de koffer van Leah van Roosmalen was gestopt, hetgeen niet zo is. We keken elkaar aan, toen hadden we al verloren. Ik wilde nog een keer over de grote markante stickers beginnen, maar er drong zich een man tussen ons en het loket. Wat kon er dringender zijn dan onze tablet? Hij was zijn ondergebit verloren op een van de overdekte terrassen, uitgedaan met koffiedrinken, want dat deed hij altijd. „Waarschijnlijk weggeveegd met een lap. Is het hier?” De Schiphol-medewerker: „U moet duidelijker praten.” De man, schreeuwend: „Mijn gebit!” Ze verstond het nog steeds niet. „Duidelijker praten!”</p>]]></description>
      <guid>https://nrc.nl/nieuws/2025/01/05/achteraan-a4878547</guid>
      <pubDate>Sun, 5 Jan 2025 05:56:49 +0000</pubDate>
    </item>
  </channel>
</rss>
