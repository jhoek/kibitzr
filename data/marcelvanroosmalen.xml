<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Krimp dan, Schiphol!]]></title>
      <description><![CDATA[<p>Langzaam ontstaan er dan toch barstjes in de vaas, want ik kan het me niet heugen dat een baas van Schiphol ooit eerder ergens zijn excuses voor heeft aangeboden. Maar gisteren was het dan toch zo ver, zelfs  De Telegraaf  toeterde online dat Schipholbaas Dick Benschop ‘sorry’ heeft gezegd tegen het volk, de mensen, of in zijn jargon: de klanten.  Waarvoor, vroeg ik me af. Wat was er gebeurd? Schiphol was toch ons nationale kankergezwel dat we op z’n gemakje lieten uitzaaien naar Lelystad, Eindhoven en Rotterdam? Het was toch al bekend dat ze niets geven om het milieu, omwonenden en ganzen? Schiphol heeft toch een status aparte? We leven in een land waar u voor het milieu minder moet douchen, zodat Schiphol gewoon kan groeien. De Schiphollobby is inmiddels zo arrogant, dat ze denken dat het geloofwaardig is als ze zeggen dat ze iets gaan doen voor het milieu. Waarvoor zouden die hun excuses aanbieden? Voor het financieren van onderzoeken waaruit blijkt dat de geluidsoverlast tegen alle waarnemingen van omwonenden in weer meevalt? Voor de aller-, allerlaatste uitbreiding die toch niet de allerlaatste uitbreiding bleek te zijn? Voor al die niet noodzakelijke vluchten die alleen maar bedoeld zijn om zoveel mogelijk overstappers de winkels van de eigen belastingvrije ministaat in te lokken? Voor al het grondpersoneel dat onderbetaald wordt? Nee, het was een welgemeend sorry voor de chaos in de meivakantie. Want in de rij staan raakt de Nederlander in het hart. In de woorden van Benschop: „De meivakantie doet pijn.” Een combinatie van meer reizigers dan gedacht en minder personeel dan gepland doet de nationale luchthaven de das om, waarschijnlijke oorzaak volgens Benschop: meer ziekmeldingen door corona. De Schiphollobby ging meteen weer draaien. Om de zomervakantie te redden moet er misschien wel worden uitgeweken naar andere luchthavens. Anderen opperden dat je ook op andere manieren op vakantie kunt. Met de trein, de fiets, te voet of godbetert de auto.  Ter geruststelling: u hoeft helemaal niets en zeker niet voor het milieu. Schiphol moet gewoon stoppen met een ministaat binnen de staat te willen zijn. Stel een directie aan die Schiphol gaat leiden als een groot Centraal Station, ingericht om ons van A naar B te brengen. Schrap alle vluchten die zijn bedoeld om overstappers van hun geld af te helpen. Sluit die winkelpromenades, dat mini-casino en die restaurants waar je voor te veel geld te weinig koffie krijgt en die zogenaamd zo goed zijn voor onze nationale economie. Indirect kosten ze ons miljarden aan milieumaatregelen. Er zijn op Schiphol meer dan genoeg mensen, landingsbanen en vliegtuigen om ons zonder lange wachttijden weg te brengen, desnoods twee keer per jaar. Er zijn op Schiphol niet te veel mensen ziek, er is daar te veel werk. Je bent veel te vet Schiphol. Krimp!</p>]]></description>
      <guid>https://www.nrc.nl/nieuws/2022/05/04/krimp-dan-schiphol-a4120883</guid>
      <pubDate>Wed, 4 May 2022 00:00:00 +00:00</pubDate>
    </item>
    <item>
      <title><![CDATA[Nog maar even genieten]]></title>
      <description><![CDATA[<p>Ik zat in de stoel bij een van de kappers in het dorp. Ik wilde ‘een stukje eraf’, maar ook bij ‘een stukje eraf’ moest het haar verplicht mee gewassen. Ik moest het maar vergelijken met de horeca. Daar hadden ze na corona de aardappels of frietjes en het garnituur ook apart op de menukaart gezet. Of was me dat niet opgevallen? Nou haar wel, ze was een week eerder wezen eten in Zaandam: stukje vlees 18 euro, frietjes vijf euro en groenten ook vijf. Corona was voorbij, gelukkig maar. Er waren dagen geweest dat ze dacht dat ze zou stikken in haar mondkap. Dan moest ze echt even naar buiten om het ding naar beneden te trekken. En dan die verplichte sluitingen en die piekbelasting toen ze weer opengingen. Heel vermoeiend, de mensen hadden er geen weet van. Veel uitgroei, je gaf mensen echt een metamorfose. Daarna ging alles weer z’n dooie gangetje, dat wil zeggen er komt natuurlijk wel een crisis aan. En crisis is slecht voor kappers. „Wij merken het als eersten. Dan gaan ze zelf aan de slag.” Ze keek naar Leah van Roosmalen, die een stoel verderop braaf achter een bord dropjes zat. „Zo’n klein meisje, ze zal waarschijnlijk later geen huis meer vinden, het kan wel oorlog wezen… Nu nog maar even genieten, hè lieverd?” De lieverd ging gewoon door met drop eten. Ik keek naar mijn eigen hoofd, nooit een feest bij de kapper. „Liever grijs dan kaal, zeg ik altijd maar”, zei ze terwijl ze aan mijn slapen begon. „Aan de andere kant: wat maakt het nog uit? Ik zeg altijd maar zo: als het oorlog wordt maakt het echt niet uit hoe je haar zit.” Het was voor het eerst dat ik in het dorp iemand trof met een nog zwartere kijk op het leven. „Wat denkt u”, hoorde ik mezelf vragen, „zijn we er volgend jaar nog?” Ze keek me over haar bril aan via de spiegel. „U wilt een eerlijk antwoord? Ik denk het wel.” Daarna rondde ze zwijgend af, ze blies met een föhn de haren van mijn colbert. Toen ik zei dat ik dat een goede service vond zei ze dat er toch weleens mensen waren die klaagden dat er nog haren op hun kleding zat. Tegen hen placht ze te zeggen: „wees blij dat je nog haar hebt.” Hand in hand met Leah van Roosmalen liep ik de zaak uit. De zon brak door, de lente kwam eraan. We waren er klaar voor.</p>]]></description>
      <guid>https://www.nrc.nl/nieuws/2022/05/02/nog-maar-even-genieten-a4119118</guid>
      <pubDate>Mon, 2 May 2022 00:00:00 +00:00</pubDate>
    </item>
    <item>
      <title><![CDATA[Binnenskamers]]></title>
      <description><![CDATA[<p>Collegacolumnist  Kiza Magendane   deelde een filmpje  op Twitter. Beelden van de koninklijke familie dansend met onderdanen in de straten van Maastricht, met de koning in een onbedoelde aritmische hoofdrol. Hij noemde het ‘quit [sic] magical’ dat onderdanen en staatshoofd elkaar vonden in een spontane dans. Die conclusie deelde ik dan weer niet, maar het kan natuurlijk zijn dat hij het ironisch bedoelde.  Ik voelde juist een diep medelijden.  De populariteit van de koninklijke familie was nog nooit zo laag. En terecht: in coronatijd vielen de maskers af. Ze stonden in den beginne nog wel braaf op de trappen van hun paleis op hun pannetjes te slaan voor de zorg, maar daarna bleek het ingesleten privilege toch te groot. Dat konden ze altijd goed verbergen, maar tijdens de pandemie werd in de puist geknepen en kwam de hele façade eruit.  Onze koning wil niet boven ons staan, maar blunderde op cruciale momenten. Het bleek voor zijn gezin heel moeilijk te zijn om zich aan de regels die voor ons allemaal golden te houden. De heersende mening is nu: onze koning is een goed feestvarken, iemand met wie je een biertje kan drinken. Leuk voor op de tribune bij de Olympische Spelen of het WK voetbal, maar in tijden van nood kun je ook zonder.  Hij is niet iemand tegen wie je opkijkt of van wie je wilt dat hij namens jou spreekt of doet. Het resultaat is dat ze publiekelijk door de knieën moeten. Doen alsof je gewoon bent: als malloten meedansen met de mensen op straat en daarna overnachten in een Van der Valk-hotel. Van de in het oranje gehulde meute krijg ik al jaren buikpijn. De onderdanen zijn dan weliswaar niet meer in de absolute meerderheid, maar er zijn er nog steeds te veel die een nationale feestdag nodig hebben om er weer even zin in te hebben. Koningsdag is ons enige echte gemeenschappelijke feest.  Wij zijn: oude troep verhandelen op straat en in dezelfde kleur kleding dronken worden in de dichtstbijzijnde enclave. Het is de totale leegheid –  met te veel mensen op een te kleine ruimte en om dat dan gezelligheid noemen.  Op Koningsdag voelde ik voor het eerst een soort trots op Wormer, hoofdstad van de gemeente Wormerland. Terwijl de rest van het land snel gek werd, want o wat hadden we het openbaar zuipen, vreten en handelen met elkaar gemist, ging in ons dorp alles z’n saaie gangetje. De aangekondigde rommelmarkt was al voor de middag voorbij, de winkels waren gesloten. Alleen aan de vlaggen aan de huizen kon je zien dat het feest was. Ze hielden de vreugde binnenskamers, we hoefden niets gemeenschappelijks te doen.</p>]]></description>
      <guid>https://www.nrc.nl/nieuws/2022/04/28/binnenskamers-a4118899</guid>
      <pubDate>Thu, 28 Apr 2022 00:00:00 +00:00</pubDate>
    </item>
    <item>
      <title><![CDATA[Meivakantie]]></title>
      <description><![CDATA[<p>De kinderen hadden meivakantie, ik deed op zolder de laatste loodjes van de belastingaangifte: een moeilijke combinatie. Ik zat in een televisieformat, waarin de deelnemer zichzelf en zijn omgeving naar de rand van een afgrond drijft. Oma, de moeder van de vriendin, probeerde om alles in goede banen te leiden in de woonkamer. Ik hoorde haar zingen en voorlezen, maar ze waren met hun gedachten elders. Hun lieve vader worstelde boven met bonnen, printers, bankafschriften en enveloppen en niemand kon hun goede bedoelingen stoppen. Telkens als ik er bijna was met het optellen van getallen stond er een peuter of kleuter voor mijn neus, waardoor ik de tel kwijtraakte en ik mocht ook al niet eten en drinken in verband met tandheelkundige ingreep in de ochtend.  Ik probeerde vriendelijk te blijven, ze mochten van mij op zolder blijven. „Ik ben lekker aan het rommelen”, zei Leah van Roosmalen (5) terwijl ze een doos servies van  een schap trok. Lucie van Roosmalen (6) stootte haar hoofd tegen een dwarsbalk, het moest verbonden worden. Beneden zaten oma en Frida van Roosmalen (0) tegen elkaar te brabbelen. Ze zei het maar eerlijk: „Ze zijn niet te stoppen. Je oefent een haast magnetische kracht op ze uit.” Ik belde mijn belastingvrouw een keer of vier dat het toch nog een uurtje later werd, net zo lang tot er een keiharde deadline volgde. Aan het eind van de dag reed ik tussen Lucie van Roosmalen en Leah van Roosmalen op de achterbank van een Nissan X-trail van een neef van de vriendin, die ons tegen een geringe vergoeding wel met spoed wilde brengen naar een woonboerderij in de kop van Noord-Holland. De zon scheen, ik belde de vriendin die naar haar kantoortje was gevlucht dat we wat mij betreft met z’n allen door Krommenie konden wandelen. Ik had er dan wel weken over gedaan, maar de klus was, ondanks alle kinderen geklaard.  We parkeerden de auto, ik liep over een grindpad naar een voordeur. Vlak voor het aanbellen opeens het besef dat ik de twee Albert Heijn tassen met paperassen vergeten was. De vriendin nam niet op. Oma zei dat ze met de baby twee tassen oud papier naar de container aan het brengen was. Ze was nog niet terug. We scheurden naar huis. Lang verhaal kort: ze stonden er nog, op de kattenbak. Ik knielde en had zin om ‘heer wat bent u groot!’ te roepen. Lucie en Leah van Roosmalen juichten mee, ze zeiden dat het de leukste dag van de meivakantie tot nu toe was.</p>]]></description>
      <guid>https://www.nrc.nl/nieuws/2022/04/27/meivakantie-a4118672</guid>
      <pubDate>Wed, 27 Apr 2022 00:00:00 +00:00</pubDate>
    </item>
    <item>
      <title><![CDATA[Zinvol]]></title>
      <description><![CDATA[<p>Na afloop van onze theatervoorstelling ‘De Pannekoekencaravan’ bleven Gijs Groenteman en ik in Venlo slapen. In het Theaterhotel dat aan het schitterende theater met uitzicht over de Maas zit vastgekoekt. Na de voorstelling deden we de stad. Ik herinner me gezelligheid, terrassen met  heaters  en uitpuilende kroegen. In het laatste café stond ik opeens oog in oog met de jongen op wiens verjaardag ik ooit tientallen joints rookte.  Het was meer dan dertig jaar eerder mijn eerste huisfeest in de studentenstad Nijmegen, het gros van de medestudenten kwam uit Limburg of de Achterhoek. In Arnhem, waar ik vandaan kwam, deden we altijd wat laatdunkend over Limburg, maar die avond kwam ik erachter dat ze veel wilder waren dan wij. Ze dronken allemaal bier, ze maakten de flesjes open met hun tanden. Wat deed ik daar? Ik verstond niets van hun zangerige Limburgs. Ik zat ergens in een stoel en was onbedoeld een onmisbare scharnier bij het doorgeven van joints. Lang verhaal kort: ik rookte van alles wat en kon niet meer overeind, ook niet om naar de wc te gaan.  Ik kon niets meer, die toestand duurde uren. Dat feest speelde een grote rol in een roman, die me behalve een paar zeer negatieve recensies helemaal niets opleverde. Iedereen die zich in een van de hoofdrolspelers herkende was woedend, inclusief mijn ouders die alle exemplaren bij de boekhandel in Velp opkochten. Het boek werd uiteindelijk verramsjt. Het was een mislukt experiment, ik wist niet beter dan dat ik er niemand een plezier mee had gedaan, maar nu stond ik opeens oog in oog met een lezer die het juist enorm waardeerde.  Hij stond voor me, in mijn gezicht schreeuwend dat we samen op de lerarenopleiding hadden gezeten, dat hij wel leraar was geworden en ik niet. Zijn vrienden, sommigen herkenden me van televisie, dromden om ons heen. Ik werd besproken, ik hoorde weer hoe ik in die stoel had gezeten en stond erbij als illustratie.  Aan het eind kwam zijn hoofd heel dichtbij. „Jij weet niet meer wie ik ben, toch?” Ik wist het wel: Marcel van Beek, Stijn Buijsstraat 24 Nijmegen, 1988. Alles wat ik destijds met liefde uit z’n verband had gerukt, was opeens de absolute waarheid geworden.   Bij het afscheid gaven we elkaar een hand. Hij had jaren verteld dat hij behalve leraar ook een romanpersonage was en op het moment dat niemand hem nog geloofde kwam ik opeens uit de hemel vallen om alles te bevestigen. Mocht ik er ooit aan twijfelen: mijn leven had zin gehad.  Het zijne opeens ook weer.</p>]]></description>
      <guid>https://www.nrc.nl/nieuws/2022/04/25/zinvol-a4117193</guid>
      <pubDate>Mon, 25 Apr 2022 00:00:00 +00:00</pubDate>
    </item>
    <item>
      <title><![CDATA[Generatie D]]></title>
      <description><![CDATA[<p>Ik zag al surfend een korte werving van Defensie voorbijkomen, de algoritmes waren nadrukkelijk naar mij op zoek. De nood is nu zo hoog dat ze desnoods ook de sukkels van rond de vijftig wel willen. Tegenover Poetin zetten we binnenkort kerels als ik, en verder iedereen die zich aangesproken voelt. Ze zijn op zoek naar ‘generatie D’: ‘Doeners. Denkers. Delers. Mensen met de juiste mindset die zich graag inzetten voor een ander.’ Mooi gezegd, maar het leger blijft iets voor mensen die je kunt wijsmaken dat sneuvelen voor de goede zaak de hoogste vorm van leven is. Door te gaan werken voor Defensie word je als het ware opgetild. Zo ben je niets, een niemand met een uitzichtloos bestaan, een pennenstreek later ben je opeens iemand die iets voor de ander overheeft. Een potentiële held want jij bent bereid te sterven zodat ik door kan gaan met leven. En je krijgt er nog goed voor betaald ook. Vroeger maakten ze rekruten wijs dat ze het deden voor vrede en veiligheid, wij leverden de helden die elders zorgden voor een betere wereld. Daar zijn we na de zinloze aanwezigheid in Srebrenica, Kandahar en Uruzgan een beetje vanaf gestapt. Ik kreeg altijd een naar gevoel in de onderbuik van gesprekjes met militairen op locatie bij wie dit mantra er veel te nadrukkelijk was ingesleten. Geen idee wat ze behalve aanwezig zijn precies deden, maar wat ze deden, deden ze voor de ander.  Defensie was en is nooit bedoeld voor de  sharpest pencils in the box , maar voor de vorm richten ze zich nu op iedereen. Er is geen ondergrens: als je een steen kunt gooien, ben je van harte welkom.  De manier van werven is nu anders, maar in de praktijk blijft de doelgroep hetzelfde. Alleen zijn nu ook arbeidsongeschikten bruikbaar. Vroeger maakten ze rekruten wijs dat ze het deden voor vrede en veiligheid Ze zoeken kanonnenvlees, mensen die zichzelf tussen u en de vijand werpen. Ik kan me niet voorstellen hoe je die in groten getale vindt. Als antwoord op de huurlingen van de Wagner Group komen wij met ‘Generatie D’. Als er al een oorlog komt, wordt het als het aan Nederland ligt een ethische oorlog.  Afschrikwekkend is het allemaal niet. Zoals ieder probleem worden ook de problemen bij Defensie halfslachtig opgelost. Op papier hebben we straks een geweldig leger, maar met mensen die zich graag inzetten voor een ander zullen we natuurlijk geen oorlog winnen.  Daar hebben we anderen voor nodig, het liefst de klootzakken.</p>]]></description>
      <guid>https://www.nrc.nl/nieuws/2022/04/21/generatie-d-a4116692</guid>
      <pubDate>Thu, 21 Apr 2022 00:00:00 +00:00</pubDate>
    </item>
    <item>
      <title><![CDATA[Wetenschappelijk Instituut]]></title>
      <description><![CDATA[<p>Een diepe zucht dinsdagochtend. De denktank van het CDA - het ‘Wetenschappelijk Instituut’ – had weer eens een belangrijk rapport geschreven. Over fastfood. Fastfoodrestaurants zouden hun producten gezonder moeten maken.  Ik hoorde een van auteurs, zorgverlener Adelaar, in het  NOS Radio 1 Journaal  al vrijblijvend filosoferen over een verbod voor de jeugd om voor hun achttiende een patatje te kunnen kopen. Als het werkt bij alcohol en tabak, waarom dan ook niet met ongezond eten? Nog even het verplicht bewegen invoeren en je bent uit de zorgkosten. Het plan werd natuurlijk meteen door iedereen afgefakkeld. Ik denk dat ze er bij coalitiegenoot D66 even van zijn gaan huppelen. Zo’n kansloos CDA-plan is natuurlijk heerlijk als je zelf in een integriteitsschandaal bent beland. Het voelt als een kansloze voetbalwedstrijd spelen en dan opeens vanuit het niets een penalty krijgen. Zo’n rapport is clickbait, elke stagiair op de redactie kan er een nieuwtje van bakken en dat gebeurde dan ook.  Uit armoede besloot het CDA dat ze de bal dan nog liever in eigen doel trapten. CDA-Kamerlid Anne Kuik corrigeerde het eigen nieuws. Ze liet optekenen dat het Wetenschappelijk Instituut van het CDA onafhankelijk opereert, dat er ook goede voorstellen in het rapport staan, maar dat het plan voor een minimumleeftijd in de snackbar een brug te ver is. Bij de politieke amateurs van het CDA is het altijd komkommertijd.  Als zoon van een ambtenaar die voor de dienst water van de Provincie Gelderland talloze rapporten schreef die vaak ongelezen bij een hogere bestuurslaag in de prullenbak belandden, leef ik mee met de wetenschappers en auteurs van het Wetenschappelijk Instituut van het CDA. Ze hebben er nogal wat tijd en moeite in gestoken om de eigen onafhankelijkheid te benadrukken.  Kan iemand dat hele proces een keer filmen zodat het is vastgelegd voor het nageslacht? Van het intrappen van de open deur – ‘fastfood is ongezond’ – tot de radicale aanbevelingen en vooral ook de reacties van de eigen politici. Film de onafhankelijke vergaderingen, maar leg ook de onderzoekers in hun thuissituatie vast en ga mee op werkbezoek. Ik wil zien hoe de onderzoekers zich ophielden in de restaurants van fastfoodketens en daar langzaam met elkaar naar een radicale aanbeveling meanderden. Maar het kan ook zijn dat ze de deur niet uit zijn geweest, het was tenslotte corona. Hoe dan ook: de opdracht zit erop, de factuur kan worden verstuurd, helaas blijven de waardering en lof dit keer uit. Op naar de volgende proefballon die tot op de bodem moet worden uitgezocht: kunnen we huizen onder water bouwen?</p>]]></description>
      <guid>https://www.nrc.nl/nieuws/2022/04/20/wetenschappelijk-instituut-a4115030</guid>
      <pubDate>Wed, 20 Apr 2022 00:00:00 +00:00</pubDate>
    </item>
    <item>
      <title><![CDATA[Wachten op het zonnetje]]></title>
      <description><![CDATA[<p>Leah van Roosmalen (5) stelde voor om paaseieren te gaan zoeken bij ‘oma Velp’, zo noemen mijn kinderen mijn moeder.  „Ja, leuk!”, reageerde Lucie van Roosmalen (6). „Ze kan ze wel vinden, maar niet oprapen. Omdat ze in een stoeltje zit.” „Met wieltjes eronder”, zei Leah van Roosmalen. „Lekker makkelijk, hoef je nooit te lopen.” Even speelde ik met de gedachte om chocoladepaaseieren te kopen en om die dan te gaan verstoppen in het verpleeghuis in Limburg. Mijn kinderen kruipend tussen de dementerenden in de recreatieruimte, mijn moeder die zich waarschijnlijk ook op de grond zou storten. Ze was al eens vaker tussen mijn kinderen gaan liggen, waarna ze niet meer op kon staan. Het tafereel deed denken aan een wanhopig met haar armen zwaaiende krab.  We eten van haar boerenbontservies, zitten in haar witte Hartmanstoelen in de voorjaarszon, aan de muur hangt een door haar aangeschafte pentekening: ‘aangezicht Oirschot, 1963’, maar alleen al de gedachte aan de hele onderneming is al te veel. Geen tijd ook.  De situatie duurt nu al zo lang dat de herinnering aan wie ze was steeds meer vervaagt.  Mijn broer die daar vaker is, zegt dat eigenlijk niemand weet hoe het met haar gaat. We zijn allemaal gestopt met het lezen van de dagelijkse rapportage, waaruit het beeld opdoemt van een eenzame, nukkige, in zichzelf opgesloten vrouw, die ‘hanteerbaar’ wordt gehouden met medicatie die ‘emoties afvlakt’ en waarvan je prettig slaapt. Het is me ooit uitgelegd als ‘een heel prettig roesje’.  Een van de verzorgenden zei over haar toestand: „Huilbuien, maar soms breekt het zonnetje door.” Het is geen raadsel hoe ze zich voelt, van een gelukkige oude dag is ondanks dat roesje geen sprake. Ze leeft op van bezoek, soms ook helemaal niet.  Ze mist haar kinderen niet, maar herkent ze weleens. De laatste keer dat ik er was, moest ik met een andere dementerende op de foto, maar zij herkende me niet. De zoon die de foto nam, zei dat het kon helpen als ze naar me zou kijken als ik op televisie ben.  „Die van mij herkent iedereen van de voetbal en uit voetbalprogramma’s.” Ze houdt van kleinkinderen, maar deinst soms terug van de ‘enorme hoeveelheid’.  Waarom hadden we haar niet ingelicht dat het er zoveel zijn?  „In de zomervakantie gaan we naar oma Velp”, hoorde ik mezelf naar mijn kinderen roepen. Lucie van Roosmalen antwoordde: „Hoeft niet hoor, we kunnen ook ergens anders heen.”</p>]]></description>
      <guid>https://www.nrc.nl/nieuws/2022/04/15/wachten-op-het-zonnetje-a4113600</guid>
      <pubDate>Fri, 15 Apr 2022 00:00:00 +00:00</pubDate>
    </item>
    <item>
      <title><![CDATA[Pet]]></title>
      <description><![CDATA[<p>Er was een tijd, ik denk dat het begon in het tijdperk-Matthijs, dat Barbara Baarsma van de Rabobank aanschoof bij elke talkshowtafel. Ze gaf de Rabobank een wereldser aanzien. Tot dan associeerde ik de Rabobank toch een beetje met die sukkel die ze jarenlang in hun campagnes gebruikten. Als trouwe klant dacht ik voor het eerst: „Nou jongen, je zit in ieder geval niet bij een kleine speler.” Ik mocht haar twee keer in het echt ontmoeten. De eerste keer was bij het programma  Jinek .  Ze zat vooraf met een waaier papieren om zich heen op de bank in de redactieruimte. Ik stelde me voor en zei dat ik ook bij haar bank zat. Ze keek verstoord op. „Niet op de bank, maar bij de bank”, hoorde ik mezelf zeggen. „Rabobank.” „Sorry”, zei ze, „ik ben me even aan het voorbereiden.” Logisch. Vorig jaar zag ik haar weer, nu bij  Khalid & Sophie . Ze kwam in een panel praten over Prinsjesdag.  „Wat vindt de Rabobank?”, vroeg ik. Ze was wat opener, ze had die dag vooral een ‘Barbara Baarsma-pet’ op. Ik begreep het wel, ik denk dat we alle twee al wat minder trots waren op ‘onze’ bank.  Eind maart kwam het nieuws dat Barbara Baarsma zich om de tuin geleid voelde bij de omstreden mondkapjesdeal van Sywert van Lienden met de overheid. Rabobank was volgens onderzoeksplatform  Follow the Money  ‘een belangrijke steun’ voor Van Lienden tijdens de onderhandelingen.  Ik sloeg deze informatie op in het achterhoofd en het kwam er de afgelopen dagen allemaal uit, omdat ik en de Rabobank samen in een kafkaëske situatie zijn beland. Wat begon met drie keer een verkeerde pincode intoetsen en een ruzie met een chatrobot, eindigde met het tijdelijk bevriezen van al mijn tegoeden. Toen ik na tien uur dan eindelijk in contact kwam met een mens, die me eerst uit de sloot trok en me er daarna weer in liet vallen, bleek dat de ellende was veroorzaakt doordat ‘een computer’ een aantal pogingen tot overschrijvingen als verdacht had aangemerkt.  Het was allemaal gebeurd om mij te beschermen, de vrouw van de Rabobank die me er later over belde, zei dat ze dagelijks overwerkte om woedende klanten uit te leggen dat ze werden beschermd. De bank handelde op eigen houtje, ze kon het niet stoppen en eigenlijk ook niet uitleggen, maar de Rabobank deed het allemaal voor mijn eigen bestwil.  Het liefst zou ik al mijn rekeningen opzeggen, maar dat gaat helaas niet bij de Rabobank. Daarvoor moet je een pincode, of toegang tot de app hebben. Er zit niets anders op dan te wachten tot ik Barbara Baarsma nog een keer tref, en dan maar hopen dat ze haar Rabo-pet nog op heeft.</p>]]></description>
      <guid>https://www.nrc.nl/nieuws/2022/04/12/pet-a4111090</guid>
      <pubDate>Tue, 12 Apr 2022 00:00:00 +00:00</pubDate>
    </item>
    <item>
      <title><![CDATA[Waarheid - koe - tegeltje]]></title>
      <description><![CDATA[<p>De afgelopen week viel iedereen over Clarence Seedorf heen. Aanleiding was  een column in deze krant  waarin hij verlekkerd uitkeek naar „het voetbalfeest in Qatar”. Hij pleitte voor opbouwende kritiek, daar had Qatar tenminste wat aan. Het waren niet de minsten die de vloer met hem aanveegden. Dé Tim Hofman had het zelfs over „ een treinramp van een column ”, ook zijn gemiste strafschoppen werden er weer eens bij gehaald. Ik had op iets meer bijval van de collega’s gerekend, vooral van de mensen die bij zijn aanstelling jubelend langs de lijn stonden. Nog nooit een zin van hem gelezen, maar wel keihard klappen omdat een ex-Champions League-winnaar van kleur voor je krant gaat schrijven. Doen alsof voetballen hetzelfde is als schrijven.  Ik heb flink gezocht, maar van de trots van nog geen jaar geleden was even weinig over.  Een gemiste kans, ik vond zijn laatste juist zijn beste werk.  Lekker tegendraads.  Het gaf een inkijkje in de denkwereld van onze (ex-)topvoetballers, die anders dan vaak wordt beweerd veel dichter bij de gewone mensen staan dan de gemiddelde columnist van  NRC .  Ze hebben vaak net zo’n domme mening als de mensen waar ik dagelijks mee te maken heb. Gisteren zat er nog een hovenier uit het dorp in onze verdorde voortuin aan wat plantjes te trekken. Toen ik hem een kop koffie bracht en vroeg hoe het met hem ging, kwam er meteen een in mijn ogen tegendraadse mening uit, die misschien wel mainstream is.  Hij beweerde dat het stikstofprobleem was verzonnen om de boeren land afhandig te maken.  „Zo roven ze ons boerenland”, zei hij terwijl hij een tak van een boompje trok. „Waarom dan?”, vroeg ik. „Om woningen voor asielzoekers te bouwen.” „Hebben ze daarom die oorlog met Oekraïne verzonnen?”, vroeg ik, koffie over mijn handen morsend. Het was een grapje, maar dat dacht hij dus echt. Het was niet voor het eerst dat ze mijn humor serieus namen, ik kon maar beter stoppen met grappig doen, of met het ventileren van meningen. Ik weet niet waar Clarence staat in het stikstofdebat, maar ik zou het graag lezen. Ik hoop dat hij die verbreding gaat zoeken. En als we dan toch bezig zijn, waarom contracteert  NRC  niet het hele Ajax-elftal dat in 1995 de Champions League won? Van der Sar en Ronald de Boer over Qatar, Edgar Davids over vaderlandse geschiedenis, Overmars over grensoverschrijdend gedrag… Misschien heeft Winston Bogarde wel een leuke rokjesdag in huis, hij is tenslotte ook al een paar keer landskampioen geworden.  Ondertussen houd ik me vast aan deze zin die Clarence Seedorf ons vorige week zaterdag gaf: „Zoals ik al eerder aangaf is het makkelijker om van afstand kritiek op anderen te hebben dan jezelf in de spiegel aan te kijken.’ Waarheid – koe – tegeltje.</p>]]></description>
      <guid>https://www.nrc.nl/nieuws/2022/04/08/waarheid-koe-tegeltje-a4109502</guid>
      <pubDate>Fri, 8 Apr 2022 00:00:00 +00:00</pubDate>
    </item>
  </channel>
</rss>
