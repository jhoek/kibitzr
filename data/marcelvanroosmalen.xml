<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Pokémon]]></title>
      <description><![CDATA[<p>Met mij hoeft niemand medelijden te hebben, maar ik straal iets uit waardoor mensen me graag vertellen over hun financiële successen. Het kan ook zijn dat ik me te veel ophoud in kringen waarin echte winnaars zich nooit begeven. Ze zien er ook nooit uit als winnaars. De Uber-chauffeur die me voor de vijfde keer van Amsterdam naar Wormer reed haalde ongevraagd zijn iPhone uit zijn rode trainingsbroek. Ik mocht in zijn cryptowallet kijken, 30.676 euro. Bijna in waarde verdubbeld in de laatste twee weken. Had hij me gezegd toch, de laatste keer, dat ik een paar duizend in Cardano moest pompen. Niet gedaan zeker? Nou dan had hij ook geen medelijden met me als ik weer ging zeiken over de ritprijs. De gedachten gingen terug naar een paar jaar geleden toen ik op feestjes altijd werd gegijzeld door mensen met overwaarde op hun huis. Klein begonnen, doorgegroeid, klaar om te cashen. Hadden ze mij eerder ook niet aangeraden om een huis te kopen? Eigen schuld, dikke bult. Toen eind jaren negentig de beurzen ontploften had ik bij het tijdschrift waar ik toen werkte een collega die dagelijks vertelde hoeveel rijker hij de dag ervoor was geworden met sommige aandelen. Hij sloot steevast af met ‘hadden jullie maar geluisterd’. Tijdens Vitesse- FC Volendam kreeg ik ongevraagd visite van een spelersmakelaar in een verlopen jas die aandrong om te investeren in Pokémon-kaarten. Hij wees naar Lucie van Roosmalen (8) en zei: „Doe het dan voor haar.” Hij liet foto’s zien van Pokémon-kaarten in plastic mapjes. Een hele serie kostte 7.000 euro. Hij sloeg met zijn hand op mijn dijbeen. „Koop ze, leg ze op zolder in een kluis en haal ze eruit als ze uit huis gaat. En denk dan aan mij.” Ik vroeg of hij weg wilde gaan. Hij stond zuchtend op en riep dat hij dan iemand anders maar blij ging maken. Hij draaide zich nog een keer om en zei dat ik hier spijt van ging krijgen, een bijzondere manier van handeldrijven. „Wat wilde die opa?”, vroeg Lucie van Roosmalen. Ik zei dat hij me Pokémon-kaarten wilde verkopen. In haar ogen las ik dat ik hier later echt spijt van ging krijgen. Dit was een allesbepalend moment, als ze later niet kan gaan studeren zal ze zich dit moment herinneren. Er breken oorlogen uit, er komt een financiële crisis, het onregeerbare land zakt steeds verder af, alleen de mensen met Pokémon-kaarten in een kist op zolder overleven.</p>]]></description>
      <guid>https://nrc.nl/nieuws/2024/03/01/pokemon-a4191737</guid>
      <pubDate>Fri, 1 Mar 2024 05:56:59 +00:00</pubDate>
    </item>
    <item>
      <title><![CDATA[Zwevend boven  club en stad]]></title>
      <description><![CDATA[<p>Theo Bos, mister Vitesse, is vandaag elf jaar dood. Ik schreef op zijn verzoek een boek over hem. Aan zijn bed In Elst heb ik de eerste hoofdstukken voorgelezen, hij vond de foto’s mooi, een half uur later was hij overleden, het is in de betere antiquariaten verkrijgbaar. Met dat boek kwam de morele verplichting om de herinnering aan hem levend te houden. Theo Bos wordt nog steeds gemist, nu de Arnhemse voetbalclub er zo zorgelijk bij ligt: misschien wel steeds meer gemist. Er is een borstbeeld op Papendal, een Theo Bos-tribune in Gelredome en graffiti op het supportershome, maar bovenal hangt hij als wolk boven club en stad. Sinds zijn heengaan zijn we alleen maar verder afgegleden. Tegen wil en dank sta ik rond 28 februari jaarlijks de pers te woord. Ik kende hem goed, of in ieder geval goed genoeg, maar was niet zijn beste vriend. Ieder jaar hoor ik mezelf weer zeggen dat we op Nieuw Monnikenhuize massaal ‘Theo pak ‘m terug’ riepen als een speler van de tegenpartij ons irriteerde, dat hij een spijkerbroek droeg van een onbekend merk, dat bami zijn lievelingseten was en dat hij een cynisch gevoel voor humor had. Dat hij het echt leuk vond als hij iemand tegen een deur zag lopen, juist als het ook echt pijn deed. En dat hij niet alleen speler, maar ook supporter van Vitesse was. Ik was met zijn vrouw Marieke, ‘zilveren Vitessenaar’ Jorgos Zagkotsis en oud-persvoorlichter Ester Bal bij Vitesse-Volendam (1-1), Lucie van Roosmalen (8) zat op zijn plek op de West-Tribune. We keken naar Edward Sturing en zijn tegen het naderend onheil vechtende spelers, ik denk dat we het spel in zijn geest becommentarieerden. Tussen de kommer en kwel zag ik ook een lichtpunt, de manier waarop de stad Arnhem en de voetbalclub elkaar sinds kort weer omhelzen, voelt bijna net zo puur als in zijn tijd. Tijdens een van de laatste interviewsessies zei hij dat het voor mij ook zwaar werd als hij er niet meer was. „De rest van je leven moet je rondom de sterfdatum vragen beantwoorden over mij. Weet je al wat je gaat zeggen? ” „Dat we je heel erg missen. ” Hij lachen.</p>]]></description>
      <guid>https://nrc.nl/nieuws/2024/02/28/zwevend-boven-club-en-stad-a4191459</guid>
      <pubDate>Wed, 28 Feb 2024 05:56:59 +00:00</pubDate>
    </item>
    <item>
      <title><![CDATA[Porcini]]></title>
      <description><![CDATA[<p>Het was lang geleden dat we bij vrienden waren wezen eten. We schoven aan bij een schrijver en zijn vrouw, hij had net zijn roman voltooid. Ze hebben zelf ook een dochter, dan konden er nog wel drie bij. De kinderen trokken zich terug in de kamer van het meisje, af en toe kwam er een terug om huilend te melden wat Frida van Roosmalen (2) nu weer had vernield. Er waren hapjes, worsten uit Bretagne, kazen uit België, toastjes uit Italië. Wijnen uit diverse werelddelen. Ze kookten beurtelings, de ander hield ons dan aan de praat. We waren diep onder de indruk. „We zijn in Wormer echt verboerst”, zei ik al na het tweede glas. „En wat is jouw lievelingseten?”, vroeg de gastvrouw toen Leah van Roosmalen (6) de woonkamer binnenviel. „Friet met worst”, zei Leah van Roosmalen. „Ze eet alles”, verbeterde Eva Hoeke. We eten thuis nooit friet met worst, aten we maar eens friet met worst. Alles wat ze op tafel zetten was heerlijk. Af en toe keken we elkaar aan, twee zielen een gedachte: wij gingen nooit voor deze mensen koken. Bij het tweede tussengerecht kwam de man met de hamer. Ik had al genoeg gehad. Opeens zag ik hoe ze allemaal meekeken hoe ik me door een berg risotto ploegde. Eva Hoeke bleef maar zeggen hoe heerlijk ze het vond, en ik deed ook mijn best met complimenten. „Maar je houdt niet van eekhoorntjesbrood”, zei de gastvrouw, die opeens naast me zat. Zette ze nou haar bril op? De schrijver wreef over zijn buik, ze aten altijd lekker, maar zelden zo lekker. Ik vond de risotto ook lekker. „Heerlijk!”, hoorde ik mezelf zeggen. „Ook het eekhoorntjesbrood en alle andere paddenstoelen.” De gastvrouw begon uit te leggen waarom ze gezegd had wat ze had gezegd. „Omdat je het eekhoorntjesbrood zo nadrukkelijk met de vork naar de zijkant van je bord manoeuvreerde. Daarom.” Ik had het onbewust gedaan. „Waarschijnlijk selecteerde ik op kleur.” Nog een paar kleine happen. „Geen misverstand”, zei ik, „ik vind de risotto heerlijk.” De schrijver: „Overigens spreken wij altijd van porcini.” Ik zei dat ik de porcini zo lekker vettig vond. „Zoals het hoort.” De gastvrouw: „Maar je hebt er nog steeds niet van geproefd.” Ze tikte met haar mes op het kluitje paddenstoelen op de rand van mijn bord. Daarna richtte ze zich licht verwijtend tot haar man: „Ik heb de term porcini vermeden, ik heb bewust de hele tijd ‘gedroogd eekhoorntjesbrood’ gezegd. Ik heb het vanmorgen nog gehaald bij de Hanos.” Ik verstond nu ‘Laos’. „Ik dacht dat het Italiaans was?”, zei ik half vragend. Ik besloot niets meer te zeggen, na iedere hap kreunde ik zacht. De dochters kregen friet uit de airfryer. Ik had zin om er eentje van een van die bordjes te pakken. Achteraf was ik trots dat ik dat niet heb gedaan.</p>]]></description>
      <guid>https://nrc.nl/nieuws/2024/02/25/porcini-a4191231</guid>
      <pubDate>Sun, 25 Feb 2024 05:56:59 +00:00</pubDate>
    </item>
    <item>
      <title><![CDATA[Kruidvat dicht, wat nu?]]></title>
      <description><![CDATA[<p>De Kruidvat in het dorp was tijdelijk gesloten vanwege een verbouwing. Het personeel was wel aanwezig, ze stonden in de rode bedrijfskleding vooral buiten te roken. „En nu?”, vroeg een woedende vrouw aan de grootste, ze was net als ik voor niets gekomen. „Ik heb acuut iets nodig tegen diarree, mijn man heeft een verkeerde koe gegeten.” De Kruidvatvrouw nam een trek van haar sigaret en spreidde de armen. Ze wist het ook niet. „Huisarts bellen?” „Die is ronde rijden en bij de apotheek begin ik niets zonder recept.” Een andere Kruidvat-medewerker, ze let altijd op of kinderen niet stiekem drop uit de doorzichtige bakken pakken, adviseerde om naar Wormerveer te fietsen. „Daar zitten wij ook.” „Nee”, corrigeerde de grootste, „die wordt ook verbouwd. Ze doen altijd een treintje.” Ik, ik stond er toch maar met Frida van Roosmalen (2) in het zitje aan het stuur: „Als een treintje?” Niemand had zin om mijn vraag te beantwoorden, ze wisten er allemaal wel hoe of ik in elkaar steek. Ik had nog nooit een fatsoenlijk woord over de Kruidvat in Wormer geschreven. De grootste had daar op Facebook over geschreven dat ik weer eens met mijn ‘chagrijnige bakkes’ nicotinetabletten was wezen kopen. Dat ging me dit keer niet overkomen, ik onderging het komen en gaan van klagende dorpelingen vriendelijk glimlachend. Een oudere man kon geen shampoo kopen. Een vrouw met kinderwagen moest ergens anders heen voor luiers. Ze vonden elkaar in een eenvormig klagen. Aan mij werd het volgende gevraagd: „Weet u wanneer de oorlog begint? Tenminste, er komt toch oorlog?” De vraag verraste me, op een andere plaats had ik gedacht dat het een grap was, maar de man die hem stelde was bloedserieus. „Na Oekraïne komt Polen, dan Duitsland en dan zijn wij aan de beurt. Maar wanneer?” „Ik hoop snel”, zei ik. „Pats boem, bom erop, pleister er in een keer aftrekken”, concludeerde de man. „Zo denk ik er ook over. We zullen er niets van merken.” Ze keken naar mij, alsof ik hier iets zinnigs aan toe te voegen had. „Ik hoop dat jullie snel weer opengaan”, zei ik tot de Kruidvat-medewerkers. De grootste antwoordde geagiteerd: „We doen ons best, meneer!” Het had geen zin om te zeggen dat ik het goed bedoelde, dat ik geen kwaad in de zin had. Elk woord terug kon verkeerd worden uitgelegd. Ik draaide de fiets voorzichtig om en reed weg. Nog voor ik de straat bereikte hoorde ik schreeuwen dat je in Wormer niet op de stoep mag fietsen.</p>]]></description>
      <guid>https://nrc.nl/nieuws/2024/02/23/kruidvat-dicht-wat-nu-a4190989</guid>
      <pubDate>Fri, 23 Feb 2024 05:56:59 +00:00</pubDate>
    </item>
    <item>
      <title><![CDATA[Enkhuizen]]></title>
      <description><![CDATA[<p>Ik zag geen aanleiding voor nu alweer een schoolvakantie. Wat was dit? Voorjaarsvakantie in de winter? Het had me overvallen, we moesten wat. En zo kwam het dat we opeens in de auto naar Enkhuizen zaten. Niet naar Sprookjeswonderland, de net niet Efteling van Noord-Holland, maar naar het Zuiderzeemuseum. Vlak vlak land, eeuwigdurende regen, ruitenwissers aan, gevechten zonder winnaar op de achterbank. Ik was mijn vader geworden die uit wanhoop met de vlakke hand altijd naar achter mepte zonder iemand echt te raken. Het Zuiderzeemuseum was onvindbaar, de routeplanners bleven ons maar naar de outdoor-locatie sturen, waarvandaan in de zomermaanden bootjes naar het echte museum varen. Auto bij het station geparkeerd, lopend verder. Nog geen veertig meter mopperend aan de wandel of ik had de meeste vooroordelen al ingeslikt. Station Enkhuizen is een station zoals een station hoort te zijn. Stevig vooroorlogs baksteen, vrijstaand, gespaard gebleven. Alles was mooi. De stadspoort, de gevels, de roodgele stadsvlag, het stadspark, de gekleurde standbeelden. Waarom wist ik dit niet? De Enkhuizers zelf waren wel gewoon Noord-Hollands. Op de vraag waar het Zuiderzeemuseum ligt antwoordden er twee: „Gewoon, waar het altijd al heeft gelegen.” Een dubbele espresso kost er vijf euro, en er was een belerende tijdelijke voorstelling over zuinig zijn met water, maar voor rest was het Zuiderzeemuseum een best verblijf voor een vakantiemiddag. We sloften van klederdracht naar kotter, zaten een filmpje over de verschrikkelijke overstroming van 1916 uit en bewonderden het bureau van Cornelis Lely, de man die de Afsluitdijk bedacht maar de voltooiing ervan niet meer meemaakte. Jammer dat Frida van Roosmalen (2) juist daar onder het lint doorkroop waardoor ik er ook onderdoor moest om haar te vangen. „Heb je die weer”, hoorde ik twee oudere bezoekers, van wie de man een FC Volendam-shirt droeg over mij zeggen. In de museumwinkel kocht ik een magneet met een stadsgezicht van Enkhuizen voor op de koelkast. We wandelden terug door dat stadje, er viel daar niets meer te restaureren, het was af. „Hier was vroeger allemaal zee”, zei ik in de auto terug. „Jahaa”, werd er terug geschreeuwd, „dat weten we nou wel! Je bent nog meer dan school.” Een paar uur later hing Enkhuizen op de koelkast. Onder Arnhem, maar ver boven Cancun en ook boven de Amsterdam Tower. Enkhuizen was een onverwachte meevaller, geen idee eigenlijk of ze het daar jammer vinden dat ze niet meer aan zee liggen.</p>]]></description>
      <guid>https://nrc.nl/nieuws/2024/02/21/enkhuizen-a4190741</guid>
      <pubDate>Wed, 21 Feb 2024 05:57:00 +00:00</pubDate>
    </item>
    <item>
      <title><![CDATA[Stuiptrekking]]></title>
      <description><![CDATA[<p>Ik zat vrijdag aan bij Sophie van Sophie &amp; Jeroen, als Vitesse-supporter tegen wil en dank. Ik kwam de noodklok luiden, maar het wereldnieuws zat tegen. Ik denk dat ik de enige ter plekke was die het echt erg vond van Vitesse. Navalny was dood, iedereen was er somber aan toe, ik ook, wat ik ging zeggen deed er niet toe. Ik was de club geworden: een langzaam neerdwarrelende sneeuwvlok op weg naar warme grond. Op de weg terug al werd ik gebeld door een Arnhemmer die zijn naam niet wilde zeggen, mijn telefoonnummer circuleert helaas in die kringen. Of het niet eens tijd werd om naar buiten te treden. „In Hilversum heeft niemand het over Vites. Nu ben jij aan zet, je hebt er genoeg aan verdiend. Of niet dan? Of zeg ik nou iets geks?” Ik zei dat ik op de terugweg was van televisie. „Liegbeest”, zei de man, die me ook al heel lang niet op de tribunes had gezien en hij kon het weten want hij hield alles in de gaten. Ik besloot wel naar de wedstrijd tegen FC Volendam te gaan. Lucie van Roosmalen (8) wilde per se mee. Op de school in het dorp zijn ze allemaal voor Ajax, en de sukkels voor AZ. Heel veel mensen van vroeger gingen ook, alsof ze allemaal het gevoel hadden dat het misschien snel afgelopen zal zijn. Ik schrijf dit stukje bewust vooraf, vanuit de intercity van Zaandam naar Arnhem, achteraf bekeken zal het allemaal anders zijn afgelopen. Bij Utrecht kwam het bericht dat interim-directeur Peter Rovers het volksgericht niet heeft afgewacht, hij kondigde zijn vertrek aan. Nu Coley Parry en de andere Amerikanen nog. Ik verwachtte een kolkend Gelredome, een demonstratie van aanhankelijkheid, een liefdesverklaring aan de club die zoveel meer is dan voetbal. Op het elftal durfde ik niet meer te rekenen. Ik had een filmpje gezien van de laatste training, waar supporters en trainer Edward Sturing elkaar vonden. Ze schreeuwden naar onze onkundige spelers dat ze moeten winnen. In een ander leven word ik trainer, dan roep ik tegen de missende spits dat hij raak moet schieten en tegen de keeper dat hij de ballen moet tegenhouden. We reden Arnhem binnen, hand in hand liepen we naar de supportersbussen. Lucie van Roosmalen kneep in mijn hand, ik denk dat ze schrok van de anderen. „Zijn die ook Vitesse?” Daarna recht uit de ziel: „Wat neem jij straks bij McDonald’s?” Een mooie laatste zin.</p>]]></description>
      <guid>https://nrc.nl/nieuws/2024/02/19/stuiptrekking-a4190503</guid>
      <pubDate>Mon, 19 Feb 2024 05:57:00 +00:00</pubDate>
    </item>
    <item>
      <title><![CDATA[Maden in het karkas]]></title>
      <description><![CDATA[<p>Je weet van tevoren natuurlijk nooit wie de kist draagt op je begrafenis, maar oude dame Vitesse uit 1892, de op een na oudste bejaarde in het betaalde voetbal, verdient beter dan de Amerikaan Coley Parry en zijn stroman Peter Rovers, die als interim-directeur is neergestreken in Gelredome. Niet toevallig natuurlijk, hij is er door de potentiële eigenaren neergezet als consigliere. Voor de filmliefhebbers: Peter Rovers is voor Parry wat Tom Hagen was voor Michael Corleone in The Godfather. Coley Parry is een roofdier met een babyface, het zogenaamd sympathieke gezicht van een groep dubieuze investeerders die noodlijdende voetbalclubs overnemen en de lege hulzen gebruiken voor hun mensenhandel. Onder medewerkers van Vitesse circuleert een foto waarop Coley Parry naast Paul Conway op de tribune van het trainingscomplex op Papendal zit. Paul Conway is een Amerikaanse ‘investeerder’ die vuistdiep in FC Den Bosch en KV Oostende zit en die clubs voor van alles misbruikt en beloftes niet nakomt. In Oostende is hij een paar weken geleden door supporters gegijzeld in een van de toiletten van het stadion en heeft de rechter hem inmiddels uit ‘zijn’ club gezet. Terecht dat de KNVB de overname van Vitesse door de Common Group van Coley Parry afkeurde. In een laatste poging organiseerde de organisatie ‘namens Vitesse’ gisteren een persconferentie, waar werd gedaan alsof zij het zijn die de club willen redden terwijl ze in werkelijkheid de komst van bonafide (lokale) investeerders blokkeren door alleen al hun aanwezigheid. De bijeenkomst om half elf ’s morgens had iets van een slechte klucht, met een Amerikaan die het had over ‘there is a little bit yellow-black in me’ en ‘the people from the town Arnhem’ en waarbij lokale journalisten die in slecht Engels kritisch probeerden te zijn werden afgekapt met de mededeling dat dat soort vragen zich beter leende voor ‘een-op-eentje’ in de spelonken van Gelredome. Voor de gewone supporters en Arnhemmers is het niet meer te volgen. Ze zijn murw door alle gebeurtenissen. Een korte samenvatting van de laatste twee jaar: na de Russen kwamen de minkukels en zij zetten de poort open voor de durfkapitalisten – en dan zeg ik het nog vriendelijk – die ondanks de afwijzing van de KNVB er alles aan zullen doen om zich alsnog als maden het karkas binnen te vreten. Ondertussen staat de club op omvallen. Het bijzondere aan Arnhemmers is dat ze aan de rand van het ravijn gewoon doorgaan met naar elkaar wijzen. Toch hebben ze allemaal hetzelfde belang: Vitesse, de grote volksclub van Gelderland, moet blijven bestaan. Zondag zullen stad en streek uitlopen om de eerste frustratie eruit te schreeuwen tijdens de wedstrijd tegen FC Volendam, laten we hopen dat het ereterras dan al leeg is zodat ‘de echte clubmensen’ ondanks al hun sociale handicaps met elkaar verder kunnen. Brutaliteit heeft een ondergrens.</p>]]></description>
      <guid>https://nrc.nl/nieuws/2024/02/16/maden-in-het-karkas-a4190294</guid>
      <pubDate>Fri, 16 Feb 2024 05:57:01 +00:00</pubDate>
    </item>
    <item>
      <title><![CDATA[Lage Zwaluwe]]></title>
      <description><![CDATA[<p>Station Lage Zwaluwe is volgens de ‘stationsbelevingsmonitor’ het lelijkste station van Nederland. Niet voor het eerst. Ze hadden na een eerdere eerste plaats wel de stoeptegels op de perrons vervangen, maar dat maakt een station niet per se prettiger om te verblijven. Grappig dat beleidsmakers dat niet snappen. De uitverkiezing van Lage Zwaluwe was maandag landelijk nieuws, ook dat zegt veel over ons land. Dat NS en ProRail onderzoek doen naar de stationsbeleving toont dat die organisaties in ieder geval lef hebben. Of een heel groot bord voor het hoofd, want bijna al onze stations bieden een open inrit naar somberte. De reden om heel graag een rijbewijs te halen is voor mij juist de stationsbeleving. Stations zijn in Nederland vreselijke plekken en dat is juist de schuld van NS en ProRail. In Nederland zijn tientallen prachtige oude gebouwen vervangen door bloedeloze nieuwbouw. De voorbeelden zijn te talrijk om te negeren. Arnhem heeft nu een veelgeprezen station, het schijnt een architectonisch hoogstandje te zijn, maar elke keer als ik er ben verlang ik terug naar de simpele naoorlogse rechthoek die er eerder stond. Nijmegen, Tilburg, Den Bosch: allemaal lelijke, kille gebouwen. Alleen station Amsterdam Amstel lijkt aan de vernieuwingsdrift te zijn ontsnapt. Van buiten dan. Binnen overheersen ook daar de bekende stationswinkels die slechts zijn ingericht op een kort verblijf. De kleinere stations zijn helemaal een verschrikking. Je moet wel heel positief in het leven staan om bij vorst of regen niet depressief te worden van kleinere stations als Velp, Rheden, Diemen of Velperpoort. Ik belandde met mijn al meer dan tien jaar geleden overleden vader ooit op station Nijmegen Dukenburg. Bij regen of vorst ben je er overgeleverd aan de elementen. We gingen in een glazen vierkant staan, het rook er naar pis. „Zo denken ze dus over ons”, zei mijn vader. „Ik denk dat dit het dieptepunt is.” Een paar maanden later was hij dood. Toen ik er laatst weer was, mijn tandarts zit daar in de buurt, zag alles er nog net zo afgeleefd uit. Je zult daar maar iedere dag moeten zijn. De gedachte dat het op station Lage Zwaluwe erger is kan dan troostend zijn. Ik denk dat ze daarom jaarljks die verkiezing organiseren.</p>]]></description>
      <guid>https://nrc.nl/nieuws/2024/02/13/lage-zwaluwe-a4190035</guid>
      <pubDate>Tue, 13 Feb 2024 05:57:01 +00:00</pubDate>
    </item>
    <item>
      <title><![CDATA[Vlees op hoofdje]]></title>
      <description><![CDATA[<p>Mijn verjaardag was sober gevierd. We zijn gestopt met het uitwisselen van cadeaus, ook de dochters hadden er dit jaar weinig moeite in gestoken. Lucie van Roosmalen (8) was halverwege gestopt. Ik kreeg een tekening van mezelf zonder ogen. Leah van Roosmalen (6) had wel een slinger willen maken van meer dan vijftig papieren schakels, maar ze was moe geweest omdat ze vanaf half zes ’s morgens illegaal televisie had zitten kijken. Pas toen ik een slagroomtaart voor mezelf besloot te kopen kwam de stemming erin. ’s Avonds gingen we uit eten in Amsterdam, waar ik via een connectie in de mediawereld toch nog een tafeltje had kunnen regelen in die hotspot waar ze allemaal hun verjaardagen vieren. Een jaar eerder waren we er ook geweest, het was toen goed verlopen, maar waarschijnlijk straalden we uit dat we er te veel zin in hadden. De oudste twee hadden zichzelf en elkaar vlak voor vertrek onder gesmeerd met hun moeders make-up. Het zorgde niet per se voor een verjaardagsstemming. „Wij ervaren druk”, zei Leah van Roosmalen. We keken elkaar verbaasd aan. Hoe komt ze bij zulk taalgebruik? Van school? Ik kan het me niet voorstellen. Waar kijkt ze eigenlijk naar op die vervloekte iPad? Ze vielen bij binnenkomst meteen aan op het mandje met brood en het schaaltje roomboter. We sisten dat ze zich moesten gedragen. Dan gingen ze liever buitenspelen. Prima, jasjes weer aan, ik bestelde de eerste fles. Na iedere slok kwam er een dochter melden dat een andere dochter in een liftkoker of van een trap was gevallen. De verwondingen vielen mee, maar ze mochten nu alleen nog maar in de gang bij de toiletten spelen, ik had gezien dat zich daar meer verveelde kinderen van hun leeftijd ophielden. Een serveerster kwam zeggen dat ze een leuke kinderhoek hebben. Met kleurplaten en veel potloden. Ik zag de andere mensen met kinderen ook worstelen, schuin voor ons zat een jong van een jaar of zeven omgedraaid in zijn stoel woedend naar me te kijken. Zijn vader instrueerde hem ‘normaal’ te gaan zitten, het jongetje deed het niet. „Kijk dan hoe wanhopig”, lachte ik tegen Eva Hoeke. We hadden verloren toen Leah van Roosmalen huilend kwam zeggen hoe het in de tekenhoek ging. „Frida heeft mijn vlees op haar hoofd.” Even later zag ik Frida van Roosmalen (2) inderdaad met een lamskotelet op haar hoofd door het restaurant wandelen. „Lekker warm!”, zei ze. Later deden ze een wedstrijd wie er van ijs het eerste een soep kon maken. Het lukte ons niet om ze te negeren, daarvoor liepen de onzinnige conflicten waarin ze met elkaar belandden te hoog op. Ik ging betalen, sorry voor het papieren tafelkleed en de rest. Geslagen verlieten we het restaurant. „Nou denken ze zeker weer dat iedereen naar ze kijkt”, hoorde ik de oudste tegen haar zusters zeggen.</p>]]></description>
      <guid>https://nrc.nl/nieuws/2024/02/12/vlees-op-hoofdje-a4189794</guid>
      <pubDate>Mon, 12 Feb 2024 05:57:01 +00:00</pubDate>
    </item>
    <item>
      <title><![CDATA[‘Ja’ zeggen,  ‘misschien’ denken]]></title>
      <description><![CDATA[<p>Afkomstig uit een geslacht waar ‘ja’ zeggen maar ‘misschien’ denken gebruikelijk was, kan ik niet anders dan Pieter Omtzigt begrijpen. Ik behoor niet tot zijn fanbase. Ik heb er juist alles aan gedaan om het volk te bewerken om niet op deze man of zijn partij te stemmen. Ik had en heb geen zin in een regering met deze Pietje Precies, maar voor de manier waarop hij vooral Caroline van BBB en Geert van de PVV heeft beziggehouden, neem ik mijn hoed diep af. Hij heeft ze helemaal gekgedraaid. Hij voederde ze krentenwegge en hield ze daarna een spiegel voor. Hij heeft ze tot vervelens toe gewezen op hun zwakste punten: geen feitenkennis, nul financiële onderbouwing. De woede en wanhoop op rechts is groot, er leeft daar een breed gedragen misverstand dat de meerderheid van de Nederlanders een rechts kabinet wil. Veel mensen willen een regering met de PVV, maar een nog groter deel wil dat niet. De bozen en de boeren hadden voor het gemak de pennenlikkers meegeteld, alsof die hun grootste belofte – een betrouwbare overheid – zomaar in bruikleen geven aan een stel rekkelijken dat de eigen plannen niet eens kan onderbouwen. Blijft over de wonderlijke persoonlijkheid van Pieter Omtzigt, die van tevoren ook wel wist dat hij niet met PVV, BBB en VVD wil regeren. Hij heeft zich in een vlaag van overmoed verslikt in zijn eigen grootsheid, gedacht dat het volk gedurende het proces met hem zou afhaken en nu zit hij met zijn negentien zelfgebakken peren. Er is soms maar een vinger in het beslag nodig om de cake te laten mislukken en hij stak de zijne pas in de kom nadat hij er heel lang aan gesabbeld had. De woede bij de anderen is groot, begrijpelijk en vermakelijk om te zien. Zo heeft Fleur Agema zichzelf om Pieter te behagen in opdracht van Geert moeten vernederen in het debat over de zorg. De taxi bracht Pieter dinsdag via Humberto terug naar Enschede, in zijn hoofd zwol misschien al het besef dat het nog even zal duren voor het volk hem weer op een sokkel zet. Je zou hem een bestaan buiten de politiek gunnen. Het is jammer dat hij de papieren niet heeft, anders zou hij van mij best een half jaar trainer mogen zijn van Vitesse. We hebben het wel erger meegemaakt. De Portugees Artur Jorge beloofde ooit iedereen een basisplaats, waardoor we met twaalf man het veld opliepen. Daarna speelden we nog 25 jaar aan één stuk in de Eredivisie.</p>]]></description>
      <guid>https://nrc.nl/nieuws/2024/02/09/ja-zeggen-misschien-denken-a4189589</guid>
      <pubDate>Fri, 9 Feb 2024 05:57:01 +00:00</pubDate>
    </item>
  </channel>
</rss>
