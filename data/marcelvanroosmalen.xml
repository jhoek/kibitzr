<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[
		Diarree en ramadan, een slechte combinatie
	]]></title>
      <description><![CDATA[<p>Ik merk dat ik er een zeker genoegen in schep om de NRC-lezer te overvoeren met verhalen over Vitesse. De Arnhemse voetbalvereniging wordt in haar bestaan bedreigd en heeft een te grote rol in mijn leven om dat achteloos te laten gebeuren. Op de afdeling Sport kan ik niet bouwen, die voelt toch als het mislukte huisdier van deze krant. Het hoort er wel bij, maar er is niemand die de moeite neemt om te bukken en het dier te aaien. Ajax verloor gisteren met 6-0 bij Feyenoord, het is al heel wat als dat deze krant haalt. Heeft Vitesse weer, zelfs tijdens de Werdegang worden ze van de pagina’s gedrukt. Dit verslag voelt dan ook als een morele plicht. Hand-in-hand betraden Lucie van Roosmalen (8) en ik Gelredome. Vitesse-NEC was alweer haar derde wedstrijd, haar flesje Spa Blauw werd afgepakt. We gingen bij Marieke Bos en Ester Bal zitten op de Just Göbel Tribune. Onze beste speler Hadj Moussa deed niet mee. Trainer Edward Sturing vatte de motivatieproblemen van de Algerijn samen zoals alleen hij dat kan: „Diarree en ramadan, dat is een slechte combinatie.” Het was hopen tegen beter weten in, we gingen nog een keer naar de doodzieke patiënt kijken. Achter ons zat het bestuur van NEC, luidruchtig vechtend tegen het eigen Calimero-complex: alsof ze diep van binnen heus wel weten wie, ondanks het nu , werkelijk de grootste is. Tussen hen in, in een knalrode trui Leen Looijen, die heel vaak trainer van NEC en vooruit ook een jaartje van Vitesse is geweest. Nooit geweten dat die man zo oeverloos kan ouwehoeren. Ze mochten drie keer juichen, we ondergingen het gedwee, het werd gestaakt vanwege vuurwerk. Het dieptepunt was de bestorming van het lege uitvak door onze onbenullen. Uithuilen en opnieuw beginnen, hopen dat ons dat gegund wordt. Het journalistieke hoogtepunt kwam toen we het stadion verlieten. Voor de hoofdingang stond Gerri Eickhof quotes te verzamelen voor het NOS Journaal. Ik complimenteerde hem met wat toen nog een slimme keuze leek. Niet voor Feyenoord-Ajax kiezen, maar gewoon naar Arnhem afreizen, een nederlaag van Ajax bij Feyenoord was immers ingecalculeerd en dus saai. Wist hij veel dat Ajax even later een historische nederlaag zou lijden. Ik kan en wil nooit in het hoofd van Gerri Eickhof kijken, maar we hadden gisteren een parallel lopende journalistieke intuïtie. Tegen de stroom in vonden we Vitesse belangrijker dan Ajax en Feyenoord. Ik zoek naar woorden die Gerrie zou kunnen zeggen om zichzelf te verdedigen tijdens de ochtendvergadering van NOS Sport maar kom niet verder dan de grote filosoof E. Sturing: „Diarree en ramadan, dat is een slechte combinatie.”</p>]]></description>
      <guid>https://nrc.nl/nieuws/2024/04/08/diarree-en-ramadan-een-slechte-combinatie-a4195348</guid>
      <pubDate>Mon, 8 Apr 2024 05:56:46 +00:00</pubDate>
    </item>
    <item>
      <title><![CDATA[
		Iedereen is gek behalve wij
	]]></title>
      <description><![CDATA[<p>Toen ik nog met mijn vader, Wil van Roosmalen, naar Vitesse ging leefden we altijd op als er massaal Iedereen is gek behalve wij werd gezongen. De reden voor het spreekkoor kenden we niet, maar we konden ons er prima in vinden. Hier werd de essentie van het bestaan geraakt. Het zijn moeilijke tijden voor supporters van de voetbalclub uit Arnhem. Gisteren maakte Vitesse bekend dat er geen kaarten voor de wedstrijd Vitesse-NEC meer worden verkocht. Eerder werden de kaarten voor achthonderd Nijmeegse supporters al geblokkeerd. Reden: ‘een gevoel’ dat het wel eens uit de hand zou kunnen lopen. De patiënt is op sterven na dood, maar zelfs een bezoek aan het ziekbed zit er voor veel mensen niet in. Er hadden voor deze wedstrijd, de grote klassieker van Oost-Nederland, wel dertigduizend kaarten kunnen worden verkocht, maar ‘de lokale driehoek’ besloot anders. Je verwacht van een burgemeester die regelmatig met een geel-zwarte shawl om de nek werd gesignaleerd anders, zeker ook omdat de nieuwe algemeen directeur van de club eerder communiceerde dat iedere wedstrijd die Vitesse nog speelt wel eens de laatste zal kunnen zijn. Naast veel zwarte gedachten over het hoe en waarom zijn er ook lichtpuntjes. De terugkeer van meester-saneerder Paul van der Kraan als adviseur bijvoorbeeld. Alsof er voor de laatste wedstrijden nog een bejaarde spits is gehuurd, een pinchhitter die in de blessuretijd van de finale toch nog het beslissende doelpunt maakt. Arnhem is niets zonder Vitesse, zelf bezoek ik de wedstrijden omdat er zonder Vitesse helemaal geen reden is om zo regelmatig in die stad te zijn. Beter laat dan nooit sloot de stad de voetbalclub de laatste maanden in de armen. Ik was er zelf jammer genoeg niet bij, een gezin met drie dochters laat zich moeilijk combineren met een voetbalwedstrijd tweehonderd kilometer verderop op dinsdagavond om half zeven, maar tijdens Vitesse-Sparta stonden bezoekers bij een 1-4 achterstand massaal op om samen ons armetierige, door Emile Hartkamp gecomponeerde clublied Geel en Zwart zijn onze kleuren te zingen. Alleen al de gedachte ontroerde me. De vooruitzichten worden steeds somberder. Onze grootste vijand is allang niet meer het degradatiespook maar de licentiecommissie van de KNVB, de huisbank, een stadiondirecteur en een Amerikaanse ‘investeerder’ die het transfergeld claimt dat Million Manhoef die in de winterstop naar Stoke City vertrok opleverde. Deze tegenstanders zullen een voor een moeten worden verslagen, en daarna zal de stofkam er onverbiddelijk doorheen gaan. Als Vitesse maar blijft bestaan.</p>]]></description>
      <guid>https://nrc.nl/nieuws/2024/04/04/iedereen-is-gek-behalve-wij-a4195146</guid>
      <pubDate>Thu, 4 Apr 2024 05:56:47 +00:00</pubDate>
    </item>
    <item>
      <title><![CDATA[
		Muntjes
	]]></title>
      <description><![CDATA[<p>We waren op de kermis in Wormerveer. Het was druk, in de wijde omgeving was op eerste paasdag verder niets te doen. Toen het begon te regenen besloot ik met Lucie (8), Leah (7) en Frida van Roosmalen in de tent met de muntjesautomaten te gaan staan. Eva Hoeke stond even verderop de menselijke soort te observeren. Uit de boxjes aan het tentzeil kwamen de hele tijd dezelfde boodschappen: het was leukste gezinsattractie, vijftig muntjes voor tien euro, de automaten niet trappen of slaan. De muntjes moesten in een gleuf, met een beetje geluk vielen ze gunstig en namen dan in hun val andere muntjes, of plastic schijven met punten, mee. De muntjes kon je opnieuw erin gooien, de plastic schijven kon je opsparen tot je heel veel punten had. De prijzen waren borrelglaasjes, oordopjes voor een mobiele telefoon, diamanten ringen en vooral knuffels. Sommige knuffels waren groter dan een gemiddeld kind. Ik besloot een bakje muntjes te kopen. Ik temperde de verwachtingen en zei dat het een geluksspel was. De vrouw achter de automaat naast de onze stoorde zich hieraan. Ze had al vier bakjes vol met plastic schijven en hield de dochters voor dat ze hun worpen moesten timen. Tegelijkertijd kreeg ik een conflict met een man omdat Frida van Roosmalen muntjes uit zijn geldlade had gepakt, die ik vervolgens in onze automaat had gegooid. „Wel tien muntjes.” Er zat niets anders op dan nieuwe muntjes te kopen. Voor de kassa stond een lange rij. Toen ik terugkwam werden de dochters juist belaagd door twee pubers die op onze automaat wilden spelen. Ik trad daadkrachtig op. We behaalden uiteindelijk twee bakjes vol met mooie plastic munten, er zaten er tussen die goed waren voor duizend punten. Hardop filosoferend over de knuffels die we zouden kiezen, meldden we ons weer bij de kassa. Ik wees de knuffels aan die we wilden hebben, maar de kermisexploitant hielp ons uit de droom. Met veertigduizend punten kon je geen knuffels kiezen, zeker niet als je een bekende Nederlander bent, want hij had me heus wel herkend. We gingen naar buiten met twee pakjes kauwgum, een plastic handgranaat en een gezichtsmasker. Als ik wilde kon ik er een winkel mee overvallen. Dat hebben we uiteindelijk niet gedaan.</p>]]></description>
      <guid>https://nrc.nl/nieuws/2024/04/03/muntjes-a4194881</guid>
      <pubDate>Wed, 3 Apr 2024 05:56:47 +00:00</pubDate>
    </item>
    <item>
      <title><![CDATA[
		Rutte in China
	]]></title>
      <description><![CDATA[<p>Mark Rutte in China: hij maakt de indruk alsof hij er op zijn gemak naartoe is gefietst, z’n rijwiel ergens om de hoek tegen een Chinese muur heeft gestald en nu komt hij zwaaiend op ze af. Hai Chinezen, hai-hai-hai. We kenden dit enthousiasme eigenlijk alleen van ons koningshuis, maar demissionair premier Mark Rutte laat ze ver achter zich. Hij hoeft niet aan folklore te doen of te dansen, maar hoeft alleen zichzelf te zijn. Totaal ontspannen baant hij zich een weg door Chinese winkelstraten, nagestaard door betoverde Chinezen. Wij zijn er inmiddels immuun voor, daarvoor is er in eigen land te veel gebeurd en niet gebeurd, maar in het buitenland werkt de formule nog. Mark Rutte in een zaal Chinese studenten, als democratie een gezicht had, dan was het zijn gezicht. Rutte in een ruimte met Xi Jinping. De armgebaren van Rutte toen Xi Jinping aan kwam lopen, er sprak een jongensachtig verheugen uit, alsof ze al heel veel avonturen hebben beleefd. Dan die zaal waar ze ‘de gesprekken’ voerden, tussen hen in, op de vloer, een veld met oranje tulpen. Geen idee natuurlijk wat er in die gesprekken is gezegd. En teruggezegd. Voor de verslaggeving zijn we volledig afhankelijk van Mark Rutte zelf. Alle pijnpunten benoemd, ook de cyberaanvallen en de Oeigoeren. Verder ‘als goede vriend’ een beroep gedaan op China inzake Oekraïne. Ik wist helemaal niet dat we zo’n ‘goede vriend’ van China zijn, als we Rutte mogen geloven misschien wel een van China’s beste vrienden. Wat zegt het over ons dat een land als China een goede vriend is. Zijn wij dan een allemansvriend? Hoe moeilijk is het eigenlijk om niet bevriend met ons te raken? Dat is ook Rutte. Iedereen is een potentiële vriend tot het tegendeel is bewezen. Hij heeft principes, en hoe makkelijk hij daar overheen stapt, heeft met je lengte en kracht te maken, maar over het algemeen is de weg naar het hart kort. Vriendschap is bij Mark altijd een kosten-batenanalyse met het meeste gewicht aan de goede kant. De ‘vergeetachtigheid’ waar hij bij ons tegenaan liep is internationaal alleen maar een voordeel. Xi Jinping, straks weer Trump, Orban: ze kijken niet op van een leugentje meer of minder. Hij is als zij zijn.</p>]]></description>
      <guid>https://nrc.nl/nieuws/2024/03/29/rutte-in-china-a4194553</guid>
      <pubDate>Fri, 29 Mar 2024 05:56:47 +00:00</pubDate>
    </item>
    <item>
      <title><![CDATA[
		Dienend, maar weinig dankbaar
	]]></title>
      <description><![CDATA[<p>Voor het tussenhuis is een bushalte, de laatste in Wormer. Even verderop begint de grote lap gras, daar weer achter liggen Jisp en Purmerend. Door de bushalte is er een parkeerprobleem, lang niet zo groot als in de stad, maar toch een parkeerprobleem van een paar honderd meter. Er wordt geklaagd over de afstand tussen de geparkeerde auto’s. De een vindt dat het ‘strakker’ kan, de ander is voor meer ruimte zodat je er makkelijker uit komt. Omdat ik geen rijbewijs heb, ben ik vrijgesteld van deze discussie. Wat wel opvalt, is dat er ’s morgens tegenover het boetiekhotel twee auto’s met Oekraïense kentekens noodgedwongen op de rijweg stoppen, waarna twee koppels van twee personen snel van auto wisselen. Ik zie het tafereel als ik terugfiets van de lagere school. Gisteren zwaaide een buurtbewoner, hij liep met zijn hond. „Zag je het ook?”, vroeg hij. „Een deel wisselt van plek en daarna rijden de wagens alle twee een andere kant op. Volgeladen met kerels. Een naar Purmerend, de ander richting Zaanstad.” Hij dacht zelf dat het werkers zijn die op verschillende plekken wonen. „Maar het kunnen ook spionnen zijn.” Ongevraagd somde hij op wat hij van Oekraïners vond. Harde werkers. Aanpakkers. Mooie auto’s. Weinig sociaal. Je had er verder geen last van. „Het krioelt ervan, ze zijn gewend om opdrachten uit te voeren. Er is genoeg werk hier, ook in het veld.” Als hij een nadeel mocht noemen: „Dienend, maar weinig dankbaar.” Ik vroeg me af hoe je dat kon meten, als man-met-hond op de stoep. Moesten de Oekraïners dan met uitgestoken hand op hem afkomen? Hij: „Nou graag!” Als hij met de vrouw in de camper naar Portugal ging, deden ze dat wel, kon hem niet schelen waar ze stonden, ze gingen altijd eerst op zoek naar ‘locals’. Even informeren naar het weerbericht, dat soort dingen. Andersom had ik ook zo mijn ervaringen. Zo hartelijk zijn de inwoners van Wormer nou ook weer niet. Pas als ze je kennen, beginnen ze een praatje. „Nou ga je weer scheef praten”, zei de man. „We hebben nu toch een praatje? En volgens mij begon ik.” Het was tevens de afronding van ons gesprek, hij wandelde verder. Tegen zijn hond zei hij: „Wij maken met iedereen een praatje, dat vinden wij gezellig.” Over een paar jaar, als de vrede is uitgebroken, zullen de Oekraïners dankbaar herinneringen ophalen aan hun tijd in de Zaanstreek en met elkaar concluderen dat het er wel gezellig was. Vooral in Wormer.</p>]]></description>
      <guid>https://nrc.nl/nieuws/2024/03/27/dienend-maar-weinig-dankbaar-a4194307</guid>
      <pubDate>Wed, 27 Mar 2024 05:56:47 +00:00</pubDate>
    </item>
    <item>
      <title><![CDATA[
		Nieuwe vindingen
	]]></title>
      <description><![CDATA[<p>Mijn broer belde, Leah van Roosmalen was jarig, ze werd zeven. Er viel een vertrouwde stilte. „En verder?”, vroeg ik. „Nou de Boekenweek is weer geen zak aan.” Dat is zijn humor, hij leest alleen luisterboeken. Ik zei dat ik vanwege de Boekenweek in Amersfoort was geweest, dat ik in een zaaltje vragen had beantwoord en toen opeens niet op de naam Joep Schreuder kon komen. Dat ik hem beschreef als ‘die idioot uit Breda, die sportverslaggever’ en dat de mensen toen de namen van allerhande sportverslaggevers uit Breda begonnen te roepen - „Pierre van Hooijdonk!”, „Sjoerd Mossou!!”, „Chris van Nijnatten!!!” – maar dat ‘Joep Schreuder’ me pas op de terugweg te binnenschoot, terwijl ik toch zulke goede anekdotes over hem had. En dat we het in dat zaaltje ook nog over onze vader hadden gehad. Een man begon over een column waarin ik had geschreven hoe mijn vader op station Velp voor het eerst zijn ov-chipkaart uitprobeerde. „Herinner jij je ook dat belachelijke enthousiasme?”, vroeg ik aan mijn broer. Samen schoot ons een nieuwe herinnering te binnen. Ergens begin jaren negentig was er opeens een dreiging, de Provinciehuizen en andere overheidsgebouwen moesten extra bewaakt. Er werden toegangspoortjes in de hal geplaatst, mijn vader kreeg een nieuwe pas, een ponskaart. Hij vertelde er onder het eten over. „Je steekt ’m in de machine en dan gaat het poortje open.” – „En dan?”, hadden we gevraagd. „En dan haal je ’m er weer uit. En dan loop je zo naar binnen.” We konden het niet geloven. Op een woensdagmiddag fietsten mijn broer en ik samen naar het Provinciehuis in Arnhem. De portier belde naar boven, naar de dienst Water. Daar kwam hij. Mijn vader met de nieuwe pas. Erin steken: poortje open. Omdraaien. Teruglopen ging zonder ponskaart. Hij deed het drie keer voor. Mijn broer en ik stonden erbij, ook wij hielden het niet voor mogelijk. Opeens de stem van de portier, door een microfoon: „Meneer van Roosmalen wilt u nu stoppen en weer aan het werk gaan?” Hij ging weer werken, we zagen hem in de lift – nog zo’n wonder – stappen. Tijdens het functioneringsgesprek een half jaar later werd hij op dit incident aangesproken door zijn direct leidinggevende. Er waren er meer geweest zoals hij. Een ambtenaar, zo werd hem verteld, kon maar beter niet te verbaasd of enthousiast zijn over nieuwe vindingen, een ambtenaar voerde uit.</p>]]></description>
      <guid>https://nrc.nl/nieuws/2024/03/24/nieuwe-vindingen-a4194074</guid>
      <pubDate>Sun, 24 Mar 2024 05:56:48 +00:00</pubDate>
    </item>
    <item>
      <title><![CDATA[
		Gewoon AD
	]]></title>
      <description><![CDATA[<p>Politiek journalist Elodie Verweij (AD) kreeg eergisteren Hans Hoogervorst (VVD) aan de telefoon. Hij belde zelf om te zeggen dat hij premierskandidaat is. Dat alleen al zou voor de nodige alarmbellen moeten zorgen, want waarom zou de beoogd opvolger van Mark Rutte zelf de krant bellen? En dan nog het AD? En dan ook nog Elodie Verweij? Het zelfvertrouwen bij Elodie Verweij moet torenhoog zijn, want zij vond het allemaal heel erg normaal. Ze zat in feite al een tijdje te wachten tot de premierskandidaten eens gingen bellen. Zoals dat gaat bij het AD, een krant zonder journalistieke ruggegraat, vonden eind- en hoofdredactie het ook niet meer dan normaal dat Hans Hoogervorst minister-president wordt van dit land. Er werd niet alleen meteen gepubliceerd, de mensen werden via een pushbericht ook nog eens naar het artikel gestuurd. Na publicatie belde Hans Hoogervorst zelf naar het AD om te zeggen dat hij geen journalist van het AD had gesproken. Typerend voor het AD is dat ze in eerste instantie vast bleven houden aan ‘het verhaal’. Ook toen de waarheid ze met emmers pek over de koppen werd gegoten bleven ze achter hun journalist staan. Elodie bleef vasthouden aan haar scoop. Ze verklaarde dat Hoogervorst spijt had gekregen van zijn uitspraken en daarom zei dat hij haar niet had gesproken. Pas toen Hoogervorst liet weten een forensisch onderzoek te willen om aan te tonen dat hij haar niet had gesproken was de krant bereid het bericht in te trekken en excuses aan te bieden. De lezers van de krant die vaker met een bizarre mengeling van feit en fictie komt zullen niet uit hun stoel zijn gevallen, maar vreemd is het wel. Dit vraagt om meer dan een oppervlakkig excuus van hoofdredacteur Rennie Rijpma. Hoe kan dit Rennie? Ik wil een reconstructie van de werkdag van Elodie. Van het moment dat ze door een (AI?) Hans Hoogervorst wordt gebeld, de aankondiging van de scoop tot de totale paniek wanneer Hans Hoogervorst blijft ontkennen dat hij Elodie ooit heeft gesproken. Hier moet de onderste steen boven anders kunnen we het AD nooit meer vertrouwen. Laat het vileine AD Media Podcast onder leiding van de messcherpe Manuel Venderbos hier maar eens de tanden op stukbijten. Laat Angela en Dennis het rot in het eigen karkas maar wegsnijden. De conclusie zal ongetwijfeld zijn dat Elodie verkeerd zat, maar dat ze het wel mocht opschrijven. Uiteindelijk is alles bij het AD vrijheid van meningsuiting. Aanvulling 22/3: In deze column staat dat Hans Hoogervorst de AD-verslaggever belde om te zeggen dat hij premierskandidaat is. Op het moment van schrijven was nog niet duidelijk dat volgens het AD de verslaggever Hoogervorst heeft gebeld.</p>]]></description>
      <guid>https://nrc.nl/nieuws/2024/03/22/gewoon-ad-a4193828</guid>
      <pubDate>Fri, 22 Mar 2024 05:56:48 +00:00</pubDate>
    </item>
    <item>
      <title><![CDATA[
		Noa Vahle verslaat Wijnaldum
	]]></title>
      <description><![CDATA[<p>Op de schaal van Hélène Hendriks scoorde Noa Vahle gisteren een veertien met een interview met Georginio Wijnaldum voor het voetbalpraatprogramma Veronica Offside. Het gesprek ging eigenlijk over zijn terugkeer bij het Nederlands elftal, maar Noa bleef maar drammen over zijn keuze om in Saoedi-Arabië te gaan voetballen. Vriendelijk, innemend, maar ook beslist, een niet te onderschatten kunst. Ik denk dat Georginio bij willekeurig welke andere sportcollega boos was weggelopen. Een paar jaar geleden werd hij door die collega’s nog gezien als een wijs man. Het kan natuurlijk dat Georginio de laatste jaren dommer is geworden, de kans is nog groter dat hij in zijn Liverpooltijd wat te enthousiast op het schild is gehesen. Voetbaljournalisten zijn graag vriendjes met belangrijke spelers. Ze zeggen weleens dat voetballers beter met hun voeten kunnen spreken, dat geldt zeker voor de 2024 versie van Georginio Wijnaldum. Ik parafraseer het maar even: Georginio ging voetballen in de Saoedische Pro League voor het geld, hij wilde niet inleveren vergeleken met zijn salaris bij Paris Saint Germain. Dan blijven er in Europa nul potentiële werkgevers over. In de media hoorde hij ‘wel dingen’ over Saoedi-Arabië, maar de leefomstandigheden daar zijn hem erg meegevallen. Geweldige zin: „Voor mij zijn de levensomstandigheden juist heel goed.” Hij heeft zijn beeld over het land inmiddels bijgesteld. Alle dingen die hem door de media waren voorgespiegeld over schendingen van mensenrechten heeft hij niet gezien. Hij is er ook niet naar op zoek geweest. Als je de mensenrechtenschendingen niet opzoekt is Saoedi-Arabië een prima land. Het enige aparte is dat je er tijdens de ramadan niet op straat mag eten. Dat vond hij een regel waarmee hij kon leven. Hij raadde iedereen aan om zelf naar Saoedi-Arabië te gaan. Alle landen hebben volgens Georginio goede en slechte kanten. Een prima vergelijking vond hij de Toeslagenaffaire. Dat heb je in Saoedi-Arabië dan weer niet. Er wordt toch ook niet gezegd dat je vanwege die affaire niet in de Eredivisie mag voetballen? Nou dan? Conclusie: Voor hem is Saoedi-Arabië een prima land. Daarna die blik, alsof hij een doelpunt had gemaakt. Als hij al gescoord had dan toch in eigen goal, Noa Vahle was zo beleefd om niet te juichen. Haar kracht is dat ze het beiden een goed interview vonden.</p>]]></description>
      <guid>https://nrc.nl/nieuws/2024/03/20/noa-vahle-verslaat-wijnaldum-a4193547</guid>
      <pubDate>Wed, 20 Mar 2024 05:56:48 +00:00</pubDate>
    </item>
    <item>
      <title><![CDATA[
		Chabotteren tot je  niet meer kunt
	]]></title>
      <description><![CDATA[<p>De Chabotten – papa, mama, vier zoons en een overleden hond – we kennen ze inmiddels allemaal, hebben dit jaar het Boekenweekgeschenk geschreven. Met elkaar. Een moeilijk parcours dat je met een feesthoed op dient af te leggen. Ik heb wel een beetje een idee hoe dit is ontstaan. In de ene hand de eer, in de andere het compromis, doen we er in plaats van een essay nog een dichtbundel voor Bart bij, zoiets. Het schrijven leek me nog niet het moeilijkste. Nee dan nadert het en opeens komt het als een sneeuwbal over je heen en dan smeren ze ‘je alles’ dusdanig in ieders gezicht dat het voor de feestweek begonnen is voor sommigen al te veel is. Familie Meiland geen bezwaar, maar de Chabotten mogen van Nederland niet aardig zijn over elkaar. En vooral geen ‘papa’ en ‘mama’ zeggen. Vrijdagavond trof ik ze bij de opnames van Sophie &amp; Jeroen, ze hadden er toen al verschillende mediaoptredens, wat zure recensies en een diner in de Stadsschouwburg opzitten. Ze waren allemaal aardig, voorkomend en beleefd. De zonen zagen eruit als paaseieren. Eentje in een toga, een glimmende pyjama, overal slierten goud, papa en mama feestelijk, maar niet overtrokken. Het gezamenlijke boek en de goede onderlinge verhoudingen werden weer besproken. Een zin bleef hangen: „Iedereen is welkom, je komt er alleen niet in.” Toen ze klaar waren mocht de rest, allemaal schrijvers die last hebben of hadden van hun familie. Tijdens de eindtune stonden de Chabotten al als eerste op de rode loper werk en gezin toe te lichten. Ik ben fan van Bart Chabot. Zijn biografie van Herman Brood is onovertroffen, net als het autobiografische Mijn vaders hand. En nu zit hij met zijn hele privé in deze mallemolen. Zelf ingestapt, door blijven draaien tot je misselijk bent. Papa en mama samen in zo’n vliegtuigje, woest trekkend aan een speelgoedstuur. De zonen erachter op paardjes, hond Bril hoeft het succes niet meer mee te maken. Geen idee hoe ze hieruit komen, hoe dit stopt, of het stopt, ze zullen door moeten Chabotteren tot ze niet meer kunnen Ik hoop dat ze samen nog een boek schrijven, een lange reportage over deze week, over dit sociologische experiment waarin ze met elkaar van studio naar zaal worden gesleept en maar warme herinneringen moeten blijven ophalen tot ze niet meer kunnen. Zes versies graag. Ik wil alles lezen.</p>]]></description>
      <guid>https://nrc.nl/nieuws/2024/03/18/chabotteren-tot-je-niet-meer-kunt-a4193335</guid>
      <pubDate>Mon, 18 Mar 2024 05:56:48 +00:00</pubDate>
    </item>
    <item>
      <title><![CDATA[
		Natuurlijk is Frans Timmermans een Swiftie
	]]></title>
      <description><![CDATA[<p>Frans Timmermans, de leider van GroenLinks-PvdA, liet op TikTok weten dat hij sinds kort ook ‘Swiftie’ is, fan dus van zangeres Taylor Swift. Het komt niet vaak voor dat een hardcore fan van Bruce Springsteen ook fan is van Taylor Swift (en Joost Klein), maar dat is Frans. Hij is ook fan van Roda JC en AS Roma. Frans is fan van alles wat hem raakt, of van wat hij denkt dat populair is. Behalve van Geert Wilders dan. Je hebt bij Frans Timmermans nooit het idee dat hij zijn hart laat spreken, zelfs niet als hij het er bij zegt. We hebben hem sinds zijn terugkeer uit Brussel op televisie zien janken over het klimaat, emotioneel zien fulmineren op de verkiezingsavond en hij heeft zijn eenvoudige afkomst meer dan uitgebreid behandeld. Beide ouders waren kinderen van echte mijnwerkers, iets waarbij de gewone jeugd van de vorige PvdA-lijsttrekker totaal verbleekt. Lilianne Ploumen was dochter van een melkboer, Frans Timmermans kwam er pas op latere leeftijd achter wat melk was. Laat hem dit verhaal nog verder uitmelken, dit wezenloze gedweep met jongere generaties komt natuurlijk over. De stiekeme hoop is dat hij uitgroeit tot een populaire opa, niet op inhoud zoals Bernie Sanders in de Verenigde Staten, maar als een beredeneerd compromis met af en toe een gekke uitschieter. Van de nieuwe fusiepartij GroenLinks-PvdA kun je veel vinden, maar ze hebben in ieder geval wel een leider die bij de tijd is. En die door wil. Hij wil op inhoud de strijd aan met ‘extreemrechts’ en laat op de dag dat Geert Wilders de krantenkoppen weer eens kaapt, omdat-ie van NSC, VVD en BBB geen minister-president mag worden, weten dat hij een ‘Swiftie’ is. Dat zal een opluchting zijn geweest in veel huiskamers in de arbeiderswijken. Dat horen ze daar graag. Frans Timmermans is een ‘Swiftie’, hij begrijpt ons wel! Laat de strategen van GroenLinks-PvdA doorgaan op deze ingeslagen weg. Houd maar iedere dag een microfoon onder die baard, laat hem maar leeglopen over zijn hobby’s, voorkeuren, popmuziek, sport en al het andere wat er omgaat in dat hoofd. Misschien een keer een recept? Ga in godsnaam door met het posten van filmpjes, wie weet slaat het aan. Alles beter dan dat hij het over de inhoud heeft, over waar GroenLinks-PvdA nu eigenlijk voor staat, of ze er al uit zijn met elkaar wat wel en wat niet antisemitisch is, want dat is niet om aan te horen. Frans Timmermans is een ‘Swiftie’, meer kunnen we op dit moment niet van hem vragen.</p>]]></description>
      <guid>https://nrc.nl/nieuws/2024/03/15/natuurlijk-is-frans-timmermans-een-swiftie-a4193136</guid>
      <pubDate>Fri, 15 Mar 2024 05:56:49 +00:00</pubDate>
    </item>
  </channel>
</rss>
