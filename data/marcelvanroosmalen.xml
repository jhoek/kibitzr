<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Gewoon doen]]></title>
      <description><![CDATA[<p>Koning Willem-Alexander werd kort na de NAVO-top gesignaleerd bij de Rotterdamse shoarmazaak Jaffa. Hij sloot met koningin Maxima en prinses Alexia gewoon aan in de rij en bestelde voor zichzelf een kapsalon, friet onder een laagje gegrild vlees met een beetje groenten en bovenop een laagje kaas. De koning droeg ‘vrijetijdskleding’ waaronder een blauw petje en maakte een relaxte indruk, zo ging hij op de foto met ‘alle werknemers’ van de zaak. Eerder op de dag bezochten ze in half gezinsverband ook al ‘de Ballentent’ in Rotterdam, een horecazaak waar alles draait rondom de gehaktbal die populair is geworden van de RTL5-realityserie 010: de mensen die Rotterdam kleur geven. Een filmpje, gemaakt door een terrasbezoeker die het vertrek van de koning filmde, is inmiddels een miljoen keer bekeken. Op nos.nl las ik de volgende zin: „Het is goed gebruik dat media zulke privébeelden niet zonder duidelijke nieuwsaanleiding delen.” Die nieuwsaanleiding is vooralsnog mistig, het bezoeken van een gehaktballentent en een shoarmazaak op een dag is veel. Te veel. Zelfs gewone mensen doen er maar één op een dag. Het kan natuurlijk zijn dat de koning in de Ballentent niets gegeten heeft of zich heeft beperkt tot een halve gehaktbal, en misschien heeft hij ook niet zijn hele kapsalon gegeten, of ze hebben samen met drie vorkjes het aluminiumbakje leeggeprikt, maar ook dat is vreemd gedrag. Wat deden ze daar en waarom? Ik moest meteen aan Donald Trump denken die in zijn verkiezingscampagne friet bakte en uitserveerde in een McDonalds-vestiging in ‘the battleground state Pennsylvania’. Wellicht dat Donald het koningspaar bij de nazit of het ontbijt in Paleis Huis ten Bosch heeft uitgelegd hoe de volksgunst te veroveren. Dat je er niet komt met het meezingen van liederen, het gooien met toiletpotten en het doen van duffe spelletjes waar gewone mensen hun neus voor ophalen. Je moet met ze zijn, maar dan wel met de privileges zoals die nou eenmaal met de functie komen. Zaterdag trok de koning de lijn-Trump door. Hij reed geëscorteerd door motoragenten door alle rode lichten tussen Noordeinde en Assen, stapte uit bij het circuit van de TT, liet zich fotograferen op een camping, liep dwars door de paddock naar de eretribune, beklopte af een toe een motor en een motorrijder, zeeg neer en stak zijn duimen omhoog. En daarna ging hij weer dwars door iedereen heen, met een brood en een stuk Unox-worst, niet overdreven zwaaiend, maar zoals gewone mensen het ook zouden doen als ze in een keer heel veel privileges zouden hebben.</p>]]></description>
      <guid>https://nrc.nl/nieuws/2025/06/29/gewoon-doen-a4898731</guid>
      <pubDate>Sun, 29 Jun 2025 05:57:27 +0000</pubDate>
    </item>
    <item>
      <title><![CDATA[Lik omhoog!]]></title>
      <description><![CDATA[<p>Wij kunnen goed organiseren! Wat kunnen wij goed organiseren! Het goede deel van de wereld was hier twee dagen te gast en reken maar dat ze er nog over doorpraten. Over het diner, de faciliteiten, de enorme gastvrijheid, de vrolijke ambtenaren die de treintjes bestuurden, het weer misschien wel want dat was goed beschouwd ook heerlijk: niet te warm, maar ook zeker niet te koud of te nat. Zelf waren we ook vol van ons. De gemiddelde NAVO-top gaat voorbij zonder extra uitzendingen, maar voor deze summit was zelfs voor Nieuwsuur een speciale arena gebouwd, waarin alle gasten, ondanks Jeroen Wollaars, prachtig binnen de lijntjes kleurden. Op een mini-snelwegdemonstratie van Extinction Rebellion op een snelweg en een terroristische aanslag op het spoorwegnet na, tenminste dat denkt minister van Buitenlandse zaken Caspar Veldkamp die automatisch overschakelt op het Engels als hij wat van belang zegt, gebeurde er niets onoorbaars. Alles vlekkeloos, met een glansrol voor het koningshuis dat de echte baas van de NAVO, president Donald Trump van de USA, met meer dan gemiddelde passie vertroetelde in de eigen woning. Het was even wachten maar voorstanders van de monarchie hebben dan eindelijk een succes om naar te verwijzen: daarvoor werd het paleis Huis ten Bosch dus voor 63 miljoen belastinggeld verbouwd, zodat de koning die mocht beslissen over het interieur kan uitpakken als het moet. Het was het allemaal meer dan waard: president Trump vond het (quote) ‘een mooi huis’. Over de Nederlandse inbreng bij de besluitvorming ging het helemaal niet. Als goed gastheer gingen we meteen aan de voeten van de machtigste partij liggen. De vorige premier en de demissionaire legden zich neer bij de feiten. En wat een voorbeeld gaven zij aan alle anderen die zich klein voelen. Is iemand groter en machtiger? Zeg wat hij of zij wil horen. Lik omhoog! Mooier dan NAVO-baas Mark Rutte over Donald Trump kan niemand het zeggen: „U bent een man van kracht en vrede.” Amen. Trots dat hij Nederlander is! Wij zijn als mijn moeder die ooit een etentje organiseerde voor het schoolbestuur. De pingpongtafel in de schuur stond vol met schalen ‘koude schotel’. Op de avond zelf had ze weinig in te brengen. Ze schepte de borden vol, leegde de asbakken, serveerde koffie, maar ze kon nog maanden teren op het compliment van het schoolhoofd (een vrouw) die bij het weggaan zei dat ze geweldig had gezorgd. De inwoners van Nederland – en hun verslaggevers! – zijn tijdens dit soort hoogtijdagen vooral druk met het grasduinen in de (sociale) media in de hoop dat in de andere landen iets over ons land en ons organisatietalent is gezegd. Welnu: het is niet onopgemerkt gebleven! Als het niet zo treurig was zou ik ervan gloeien.</p>]]></description>
      <guid>https://nrc.nl/nieuws/2025/06/25/lik-omhoog-a4898350</guid>
      <pubDate>Wed, 25 Jun 2025 05:57:27 +0000</pubDate>
    </item>
    <item>
      <title><![CDATA[Frans Timmermans,  de straatjongen]]></title>
      <description><![CDATA[<p>Het leven van Frans Timmermans is een boek vol verrassingen. Elke keer als je denkt ‘nou we zijn er wel’ volgt op de volgende bladzijde weer een plotwending. Op het eerste congres van de nieuwe grote linkse partij in Nieuwegein onthulde hij, het was maar in een bijzin maar toch: „Ik ben voor een deel op straat opgegroeid.” Weer een kraal aan de toch al prachtige ketting levensverhalen: kleinzoon van een koempel, Roda JC-supporter, AS Roma-supporter, zeven talen, misbruik, maagverkleining, nieuwe gymschoenen. Ik wist al veel van de extreme armoede en de ellendige omstandigheden die zijn jeugd tekenden in het armzaligste deel van Limburg, waar je moeder pas bij grofvuil je onderbroek binnenstebuiten keerde, die dan pas weken later zou worden gewassen in de tobbe, als er zeep voorhanden was tenminste. Waar vaker niet dan wel alleen maar aardappels op het menu stonden, en waar de hele familie ondergronds werd afgebeuld in de Staatsmijnen. En nu kwam dit verhaal er ook nog bij. Het zorgt ook voor een band: ik ben geboren in een flat aan het Cloekplein in Presikhaaf, Arnhem. Zoek dat maar eens op! Als mijn moeder, ze had al jong nog maar een handvol tanden, de hand had weten te leggen op een paar slavinken liep het kwijl bij de buren uit de mond. Je hoorde er niet alleen alles van elkaar, je rook ook alles. Mijn ouders kwamen uit Brabant, daar was het ook heel arm, maar als mijn moeder nog geleefd zou hebben zou ze zeggen: „Het was bij ons niet zo erg als bij de Timmermansen.” Gelukkig heb ik er wel genoeg van meegekregen om Frans Timmermans tot op de laatste draad te begrijpen. Het verdraaien van de feiten, de werkelijkheid net iets mooier kleuren, daar heb ik ook een handje van, maar baas boven baas: ook daar is Frans Timmermans beter in. Zijn verhaal over de mondkapjes in de neerstortende MH17: petje af! Verder heeft hij iets van Diego Maradona en André Hazes: hij gaat schreeuwen en herhalen als hij echt wil zeggen, zoals zaterdag „Hou elkaar vast!”, zo ging dat vroeger bij volksfeestjes op straat ook. Zijn afkomst verklaarde ook de manier waarop ‘de oude PvdA-hap’ – Rob Oudkerk, Job Cohen, Gerdi Verbeet, Lodewijk Asscher en anderen – zaterdag werd kaltgestellt. ‘Wie niet voor me is, is tegen me’ en ‘de vriend van vandaag is de vijand van morgen’ zit er diep ingebakken en dat sentiment kan op elk moment draaien: dat zijn nu eenmaal de keiharde wetten van de straat.</p>]]></description>
      <guid>https://nrc.nl/nieuws/2025/06/23/frans-timmermans-de-straatjongen-a4897866</guid>
      <pubDate>Mon, 23 Jun 2025 05:57:28 +0000</pubDate>
    </item>
    <item>
      <title><![CDATA[Chris Woerts, bewezen onbenul]]></title>
      <description><![CDATA[<p>Van alle flapdrollen van de praatprogramma’s heb ik Chris Woerts al vanaf de eerste keer dat ik hem zag de allergrootste onbenul gevonden. Chris Woerts werd rijk door merken aan voetbalclubs te koppelen en vond zichzelf daarna opnieuw uit door als ‘sportmarketeer’ op de barkruk van Vandaag Inside onzin uit te kramen die vaker niet dan wel klopte. Hij is alles wat ik verafschuw aan ‘de voetbalwereld’, een samenraapsel mannetjes die met een biertje in de hand en het buikje vooruit met elkaar zitten te wauwelen of de linksback wel snel genoeg is en hoe je met geld nog meer geld kunt verdienen. Inmiddels is hij ook opgerukt naar alle andere praattafels van SBS. „Chris, zijn de Israëlische aanvallen op Iran goed of slecht voor je crypto’s?” Crypto’s altijd vasthouden, vindt Chris dan, en als je een nieuwe wilt: kies Floki, want die munt koppelde hij ooit aan FC Twente. Vorige week zat hij weer in ‘De Oranjezomer’ en deelde daar het inzicht dat het maar beter was als de Arnhemse voetbalclub Vitesse maar zou verdwijnen. „Niemand maalt er meer om en ze zijn er helemaal klaar mee.” Nog los van de lulkoek (nog geen twee dagen later werd Vitesse hoogstwaarschijnlijk gered door lokale ondernemers): dan maak je het persoonlijk. Ongelooflijke hobbezak met je geföhnde sprieten! Iedere wedstrijd die Vitesse in de toekomst nog speelt bewijst je onbekwaamheid! U leest het: ik kreeg enorm veel zin om juist het kleinste puistje van allemaal met vieze nagels uit te knijpen. Chris Woerts is de rot in je kozijn, de laatste oliebol uit een Remia-emmer vol beslag, het is Pino uit Sesamstraat die zijn tekst kwijt is, maar bovenal is hij iemand van deze tijd. Alles wordt beter, sneller en efficiënter, maar de duiders van ‘het nieuws’ worden steeds simpeler. Iedere onbenul mag meedraaien in de carrousel, zijn woordje doen, zogenaamd gevoed door ‘insiders’. Het is scheten laten, zeggen wat de mensen willen horen en het maar blijven herhalen als je het per ongeluk wel een keer goed gezegd hebt. Het enige waar Chris Woerts echt verstand van heeft zijn cryptomunten, een onderwerp waar je geen verstand van kunt hebben. ‘Doe maar rustig, het is maar voetbal’, hoor ik u denken, maar juist bij de relativering van de onbenul begint het echte gevaar.</p>]]></description>
      <guid>https://nrc.nl/nieuws/2025/06/19/chris-woerts-bewezen-onbenul-a4897494</guid>
      <pubDate>Thu, 19 Jun 2025 05:57:28 +0000</pubDate>
    </item>
    <item>
      <title><![CDATA[Waren er maar meer als ik]]></title>
      <description><![CDATA[<p>Terwijl de wereld brandde zat ik zondagmiddag gezinsbreed bij de film Hoe tem je een draak, een titel waar gek genoeg geen vraagteken achter staat. Ik wil niet te veel spoilen, maar het antwoord is, zoals bij alle westerse kinderfilms: door nieuwsgierig te zijn naar de vijand in plaats van er meteen maar op los te slaan. Niet dat die boodschap meteen doordrong: mijn dochters (9,7 en 4) hadden het eerste uur nodig om te bekomen van hun woede omdat we voor de verandering niet naar een Pathé-bioscoop waren gegaan, maar naar een bioscoop waar geen bakken met snoep, popcorn of chips in de zichtlijn staan. Daarna gleden ze toch in de vrolijk opgediende kindermoraal. Ik niet, ik bleef geenstijl.nl maar verversen op mijn mobiel want die maken onder hoogspanning wel iemand vrij die het hele internet in de gaten houdt. Niet dat mijn nieuwshonger iets uitmaakte, de bombardementen over en weer werden er niet minder om en voor u heeft het ook geen enkel effect. Voor columnisten die exact weten hoe het allemaal zit en die u op weg naar de goede kant van de geschiedenis graag bij de hand nemen, verwijs ik u graag naar collega’s met meer zendingsdrang. Ik heb er wel een, een mening, maar ben niet behept met bekeerdrift en bovendien ben ik de discussies waarin alles en iedereen aan elkaar geknoopt wordt meer dan moe. Ik zeg het niet snel, maar waren er maar meer zoals ik. Ik zie nu al op tegen de komende talkshowweek, met de bekende koppen. Komen Eva en Wilfred en Johan weer terug van vakantie om hun tijdelijke opvolgers monddood te maken? De fall-out van het wereldnieuws wordt steeds heviger gevoeld. Vroeger was de ellende dichtbij en ver weg ook groot, maar toen gaven we de zendtijd nog niet weg aan iedereen. Zelden was de kwaliteit onder onze deskundigen en politici zo gering en was tegelijkertijd de gretigheid om maar iets te vinden zo groot. Je ziet ze wippen om hun mening maar niet onder stoelen en - tegenwoordig ook - banken te steken. De wereld trekt zich verder niets van deze gemakzucht aan, en u hopelijk ook niet. Helaas leven we in een land waar een steeds groter deel het wel gemakkelijk vindt dat er een paar tussen zitten met verstand van alles. De volgende stap is dat de meerderheid er eentje aanwijst. Dan zijn we ook eindelijk van die vervelende vrijheid van meningsuiting af. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/06/15/waren-er-maar-meer-als-ik-a4897017</guid>
      <pubDate>Sun, 15 Jun 2025 05:57:28 +0000</pubDate>
    </item>
    <item>
      <title><![CDATA[Soldaat van Oranje]]></title>
      <description><![CDATA[<p>Het was de tweede dag van de studieweek van de leerkrachten, die ons vanwege het niet nauwkeurig genoeg lezen van de nieuwsbrief totaal overvallen had en mij dusdanig vleugellam had gemaakt dat er niets anders opzat dan me maar te schikken in de feiten zoals ze erbij lagen, zaten, sprongen en schreeuwden. Ik besloot in een opwelling om dan maar als laatste Nederlanders met z’n allen naar de musical Soldaat van Oranje te gaan. Toen we bijna bij Katwijk waren zei ik dat we op weg waren naar een verrassing. Juist op dat moment zag de oudste dochter (9) een verkeersbord met ‘Duinrell’ erop. Diep teleurgesteld en gekrenkt stapten ze bij vliegveld Valkenburg uit de auto. We waren net op tijd om plaats te nemen op de draaiende tribune. De mensen om ons heen waren doorsnee Nederlanders. Een medewerker van het theater kwam fluisterend zeggen dat het een spannende musical was en dat we het theater wel mochten verlaten, maar dan pas in de pauze terug mochten keren. Hetzelfde gold ook voor plas- en poeppauzes. We maakten kennis met de hoofdrolspelers. Koningin Wilhelmina was nog dapperder dan ik al gedacht had, ze smeekte haast om mee te vechten aan het front. Bij de eerste bommen kropen de oudste en middelste dochter (8) huilend tegen me aan. De jongste dochter (4) was er niet door aangedaan, ze legde een natte winegum op het hoofd van de mevrouw voor ons. Ik benadrukte dat het allemaal toneel was en dat wat ik zag beslist niet gruwelijker was dan Harry Potter 2, waar ze zich die ochtend nog aan verlekkerd hadden. „Ik vind het helemaal niet vreselijk, ik kan gewoon niet tegen de knallen.” De oudste: „Ik vind het geen leuke liedjes.” De jongste: „Ik vind het ook geen leuke liedjes.” Om ons heen werd gesist of het stiller kon, wat niet hielp was dat ik een bekend gezicht heb. Ik hoorde mijn naam naar achteren gonzen. In de pauze waren, net toen wij aan de beurt waren bij de snackcorner, de broodjes op. „Net als in de oorlog”, grapte ik. „O-hooo!”, zei de middelste dochter. „Mama!”, schreeuwde ze naar Eva, „papa maakt grapjes over de oorlog!” Na de pauze herpakten ze zich, met een zakje paprikachips was het ineens wel te verteren. Bij de landing van de verzetshelden in Scheveningen beleefden we nog een keer een dieptepunt, voor de middelste dochter kwamen daar twee onaangenaamheden samen. „En knallen en zoenen, ik kijk dit niet meer”, riep ze. Toen na afloop de hoofdrolspelers bogen voor het publiek werd er om ons heen extra hard geklapt voor koningin Wilhelmina, niet per se voor de acteerprestatie, maar voor het symbool van Nederlandse onverzettelijkheid. Vrolijk renden de dochters de hangaar uit, de jongste had de pech in de armen van een bejaarde te lopen die zei dat ze destijds ook een hekel aan bommen had. Ze hebben er ondanks de toegediende overdosis vaderlandsliefde niets aan overgehouden.</p>]]></description>
      <guid>https://nrc.nl/nieuws/2025/06/12/soldaat-van-oranje-a4896548</guid>
      <pubDate>Thu, 12 Jun 2025 05:57:29 +0000</pubDate>
    </item>
    <item>
      <title><![CDATA[Uitgemolken volk]]></title>
      <description><![CDATA[<p>Misschien komt het omdat ‘het volk’ tegenwoordig zo ruim vertegenwoordigd is in het parlement, als het daar komt opdagen tenminste, want zo is het volk ook: als het ze niet bevalt stemmen ze met de voeten. Of omdat er in de media nogal wat zijn die prat gaan op hun vele uitwisselingen met „de mensen”. Het is zoveel dat ik totaal niet meer zit te wachten op de mening van „gewone Nederlanders” over bijvoorbeeld de val van het kabinet. Als er al een overkoepelende mening is, hebben we die al gehoord en anders krijgen we die wel van Gijs Rademakers of Maurice de Hond, daar heb je dan in sommige gevallen nog wat aan. Het verhaal gaat dat Geert Wilders definitief wist dat hij „de stekker er wel uit kon trekken” toen Maurice had gepeild dat een groot deel van zijn gewone achterban dat wel zou begrijpen. Verslaggevers van alle zenders en omroepen gingen gisteren weer overal heen met hun camerawagens, naar de markten in de grote steden, maar ook naar PVV-broeinesten als Uden. In bijhorende gemeente Maashorst had 27 procent van de inwoners gestemd op Geert Wilders. Het was niet dat ik op de bank zat te wippen van nieuwsgierigheid naar wat het winkelend publiek daar allemaal van vond. De meningen waren keurig opgeknipt. Er waren er die Geert Wilders wel begrepen, anderen wisten het niet, er waren er teleurgesteld en er zaten ook een paar feestvierders tussen die vanaf het prille begin al geen hoge pet op hadden van het gevallen kabinet. Ik zag een getormenteerd volk. Lastiggevallen door de pieken en dalen die het imperfecte leven nu eenmaal met zich meebrengt, falende politici die nooit doen wat ze beloven en daarna door verslaggevers die hoopten op een zo wild mogelijk antwoord. Ze kregen waar ze voor kwamen: niemand rekende meer ergens op. Uden, Egedam, Culemborg, de Albert Cuyp: het was prijsschieten geblazen, dezelfde quotes waren overal in de aanbieding. Jammer dat we van de meeste verslaggevers de, waarschijnlijk gewone, gezichten niet zagen terwijl ze vragen stelden aan gewone mensen van wie ze de antwoorden ten diepste niet interessant vonden. „Dag mevrouw, dag meneer.” „Ja tot ziens, tot de volgende verkiezingen maar weer.” En daarna weer door met hun boodschappentassen op wieltjes, tot de rand toe afgevuld met sinaasappels. Correctie (5/6): Eerder stond vermeld dat een derde van de inwoners van Uden op PVV stemde. In werkelijkheid gaat het om 27 procent van de inwoners van de gemeente Maashorst, waar Uden onder valt. Dat is aangepast. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/06/05/uitgemolken-volk-a4895831</guid>
      <pubDate>Thu, 5 Jun 2025 05:57:29 +0000</pubDate>
    </item>
    <item>
      <title><![CDATA[Zondag]]></title>
      <description><![CDATA[<p>Het was zondag, we fietsten richting Weesp, een willekeurig gekozen stip in de verte. Dat haalden we net niet. We pauzeerden bij een horecagelegenheid in een weiland. Boeren kunnen heerlijke appeltaarten bakken, salades door elkaar husselen, eitjes bakken en hun yoghurt proeft inderdaad loeivers. Boeren zijn bovendien slimmer dan gewone mensen, ze hebben de koeien weggedaan en laden hun weilanden vol stadsmensen die moeiteloos 2 euro 95 voor een glaasje bruiswater betalen. Leefde mijn moeder nog maar, ze had het als boerendochter prachtig gevonden dat de weilanden waar zij met een stok beesten in moest drijven de nieuwe slagaders van de horeca zijn geworden. Ze erfde bij de dood van haar vader een lapje grond, waar ze eerst mais en later caravans op stalde en dat ze weer later met een van haar broers ruilde voor een klein gebouwtje met een coöperatieve diepvries in Oirschot. Het gebouwtje staat er nog, overwoekerd door onkruid. Ze geloofde een leven lang in de nederlaag van de boer, maar uiteindelijk zijn de grondbezitters ons toch telkens te slim af. De kinderen speelden met een boerentractor van plastic en wij zaten te niezen (hooikoorts) tussen de babyshowers en familiefeesten, want die vieren stadsmensen het liefst in de natuur. Op de weg terug passeerden we steeds meer buitenissig geklede mensen, het hoogtepunt was een vrouw die in een gouden glitterjurk zat te plassen naast het fietspad. Het bleken fans van ‘De Toppers’, die omdat ze veel te vroeg waren, de Johan Cruijff Arena was nog niet open, zomaar de natuur waren ingewandeld of gereden. Aan niets was te zien dat ze later die avond nog uit hun dak zouden gaan, nee eerst moesten ze nog die uren met elkaar doorbrengen in het grote niets. In stilte was ik nieuwsgierig naar die levens die al vroeg op een zondagmorgen moesten zijn begonnen voor een spiegel. Je heel gek aankleden, daarna met elkaar in de auto of in de trein op weg naar dat grote stadion. Veel te vroeg aanwezig zijn en dan maar dwalen door schijnnatuur tussen de Bijlmer en Abcoude, zo lang dat je niet eens meer in de gaten hebt hoe gek je er eigenlijk uitziet. Je kunt moeilijk doen over de tijd waarin wij leven, maar er is ook nog het grote hedonistische niets zonder oorlogen en klimaat, waarin de grootste zorg is of je niet te ver van de plek van bestemming bent afgedwaald. Er ergens daartussen fietsten wij, in een sliert, want naast elkaar fietsen zit er vanwege de opkomst van de elektrische fiets niet meer in.</p>]]></description>
      <guid>https://nrc.nl/nieuws/2025/06/02/zondag-a4895337</guid>
      <pubDate>Mon, 2 Jun 2025 05:57:30 +0000</pubDate>
    </item>
    <item>
      <title><![CDATA[Eigen dieren eerst]]></title>
      <description><![CDATA[<p>Ik moest de dochters nog naar school brengen en keek tegen de gezinsregels tijdens de boterhammen op de iPhone. Op X vierde Geert Wilders, leider van de grootste partij van het land, een kleine overwinning met zijn achterban. Een PVV-motie van Vondeling en Heutink was aangenomen. Vondeling en Heutink vormen een duo dat samen maar ook los van elkaar nog maar weinig deuken in een pakje boter heeft geslagen, maar dan kan ook komen doordat ze niet zo veel slaan. Misschien was dit wel hun eerste slag. Dit bedoelde Geert Wilders dus toen hij eerder deze week beloofde dat de handschoenen uit waren bij de PVV. ‘Géén gratis taxivervoer meer voor asielzoekers’, twitterde Geert. En: ‘(NSC stemde tegen).’ Werden asielzoekers hier dan gratis door het land gereden? Welnee, alleen op basis van een medische indicatie, lees ziekenhuisbezoek. Dat zal ook de reden zijn geweest dat NSC tegenstemde. Dat Geert Wilders zijn achterban wil bedienen met tien punten betreffende migratie is zijn zaak, hij mag vinden wat hij vindt. Dat hij zijn volgelingen denkt te plezieren met een vals frame is doorzichtig, maar dat hij de handen op elkaar krijgt met opzichtige pesterijen is een dieptepunt. Het idee dat de vreemdeling in ons land wordt verwend zit zo diep dat ieder streven om het verblijf in Nederland zo sober en dus zo ondraaglijk mogelijk te maken door een meerderheid in het parlement wordt omhelsd. Voor vluchteling en vreemdeling geen slingers aan de wand, geen vertier, geen uitstapjes, geen toetje na de maaltijd, liefst geen televisie en als er een dorpsfeest is dan kun je er maar beter niet verschijnen. Het dieptepunt: dat de luxe matrassen uit een hotel werden vervangen om onze gasten vooral niet het idee te geven dat dit een land is waar je lekker kunt (uit)slapen. Toen ik COA-medewerkers een paar maanden geleden stapelbedden in elkaar zag zetten in het NOS Journaal dacht ik: waarom de matrassen niet vullen met stro en wat steentjes? Dat zal ze leren. En nu mogen ze dus ook niet meer met de taxi naar het ziekenhuis. Waar ligt de eindstreep? Antwoord: die is er niet, tenminste niet hier. De idee is dat de potentiële vluchteling marteling verkiest boven een enkele reis Nederland. Niet alleen wij, maar ook onze geliefde (huis)dieren hebben volgens de PVV meer recht op een beter leven. Dierenridders, het programma van Ongehoord Nederland waarin PVV’er Dion Graus verwaarloosde Nederlandse honden redt en aait, moet voor veel asielzoekers jaloersmakend zijn.</p>]]></description>
      <guid>https://nrc.nl/nieuws/2025/05/28/eigen-dieren-eerst-a4894994</guid>
      <pubDate>Wed, 28 May 2025 05:57:30 +0000</pubDate>
    </item>
    <item>
      <title><![CDATA[Avondvierdaagse]]></title>
      <description><![CDATA[<p>Het fenomeen Avondvierdaagse was voor mij nieuw, ik had geen idee hoe me hiertoe te verhouden. Ik wist ook helemaal niet dat het een gezinswandeling was, dat merkte ik pas toen ik de twee oudste dochters afleverde bij de ingang van het zwembad in het park. Ik verbaasde me over de hoeveelheid mensen, en daarna over hoe groot sommige kinderen waren. Dat waren ouders, sommigen hadden hetzelfde soort kleren aan als hun kinderen. De oudste dochter waarschuwde meteen niet in haar buurt te komen, de middelste wilde mij juist in haar buurt. Daar liep ik dan, vijf kilometer voetje voor voetje, want snel gaat het niet. Een van de ouders had het over geriatrisch wandelen, maar zelfs mijn moeder ging aan het eind nog sneller. Een moeder had een bord gemaakt zodat we een richtpunt hadden. Het was zaak om in de buurt van dat bord te blijven. De gesprekken met de andere ouders zijn nog het best samen te vatten als dat ik weet hoe erg ik mijn best heb gedaan. Ik was, zo concludeerde ik na een uur, we waren op de dijk en ik had zojuist een tweede hooikoortsaanval gehad die zo heftig was dat ik er bijna in bleef, de meest toegankelijke versie van mezelf. Ik had meegepraat en meegelachen. Ondertussen bespioneerde ik hoe mijn achtjarige zich verhield tot andere achtjarigen, een moeilijke leeftijd. Ieder is op zijn eigen manier eenzaam en probeert eens in de zoveel tijd met veel lawaai aandacht te vragen. Dat kon zowel positief als negatief uitpakken, daarvoor liepen de ouders mee. Het was in niets anders dan mijn volwassenenbestaan waar ze ook met de ellebogen werken. Alleen waren ze hier allemaal uitgerust met zakken snoep die als smeermiddel konden worden ingezet. Dat herinner ik me ook als het fijne van mijn tijd als roker, ik zei nooit nee als ze een sigaret kwamen bietsen hetgeen onbewust toch goodwill oplevert. Mijn dochter kwam vertellen dat ze een dropveter had geruild tegen drie fruitella’s. Of ik dat een slimme ruil vond? Nee, stomme ruil, vond ik. Een dropveter is wel vijf fruitella’s. „Terugruilen!”, riep ik, „zeg maar tegen dat rotmeisje dat de deal niet doorgaat…” Ik zei het ook voor de vader op halfhoge instappers die naast me liep, in de hoop dat we samen konden lachen om de kinderen. Stond even later zijn dochter voor onze neus, jammerend dat ze haar dropveter moest teruggeven en dat ze elkaar rotkind hadden genoemd. De Avondvierdaagse is kort samengevat dus een korte stage van hoe het over een paar jaar iedere dag zal zijn. Leerzaam dus, het zou alleen niet vier dagen moeten duren.</p>]]></description>
      <guid>https://nrc.nl/nieuws/2025/05/21/avondvierdaagse-a4894195</guid>
      <pubDate>Wed, 21 May 2025 05:57:31 +0000</pubDate>
    </item>
  </channel>
</rss>
