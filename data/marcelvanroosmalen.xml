<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Making memories]]></title>
      <description><![CDATA[<p>Na een halve week in een door Nederlanders gerunde B&amp;B in Frankrijk begon ik aan het regime te wennen. Een croissant per persoon, honing uit een plastic emmertje. We reden in een wit toeristentreintje door Vichy. Dit herinneren ze zich later, dacht ik, niet het appartement van maarschalk Pétain, maar hoe we daar als marmotten, gefrommeld, inzaten. Het was de laatste zonnige dag. Daarna begon de regenperiode, onze gastvrouw zei dat het uitzonderlijk bar en boos was, de wifi hield er ook van op. Ik kreeg een hele groep mee in een protest tegen het structureel onklaar maken van het koffiezetapparaat na het ontbijt tussen 8.15 en 9.15. In de stromende regen in de moestuin probeerden we de dochter te bewerken, maar we kwamen er niet doorheen. „Daar is een koffiezetapparaat niet voor bedoeld, dan blijven de mensen koffiezetten. Wij hebben ook een leven.” Een half uur later kwam moeder opgewekt het eetzaaltje binnen klossen. „Jullie zijn niet gelukkig!”, constateerde ze. Zo snel was ik nog niet vaak van de sociale ladder gekukeld, nu waren wij opeens de patiënt en zij de dokter. Onze gastvrouw legde uit dat je een koffiezetapparaat in principe niet aan gasten kon overlaten. „Ze gooien koffiebonen in het waterreservoir.” Maar ze streek over het hart. Toch koffie! We hoefden het niet eens te noteren in het schriftje bij de Honesty-bar. Nog een meevaller: de volgende dag zou Amir komen. „Amir weet alles van wifi!” Ik vond ’s middags een kat in ons bed. We speelden hele dagen Uno en galgje, op het laatst met niet-bestaande woorden. We bezichtigden drie kerken, waar het stikte van wanhopige Nederlanders. Een dag later kwam onze gastvrouw trots melden dat er weer wifi was, Amir had ontdekt dat een van de maairobots over een glasvezelkabel was gereden. Vanwege het gebrek aan restaurantjes in dit gebied dat niet voor niets de diagonaal van de leegte wordt genoemd was het misschien toch leuk om aan te schuiven bij de table d’hôte, ze kookte met verse producten. En nog een aanrader: moest ik eens raden wat er in een sporthal veertig kilometer verderop stond? Ik: „Een koffiezetapparaat?” Zij: „Nee, die staat stikvol met dinosaurussen.” Hier werd de essentie van vakantie geraakt. Het gaat niet om de beleving ter plekke, alles draait om later. Making memories. Ik was nog maar net in vrede met dat gegeven of ik kreeg het droeve bericht dat ons weer veel te vroeg een Vitesse-held is ontvallen. Martin Laamers (58) werd dood gevonden in zijn tuin. Twee doelpunten tegen NEC in De Goffert, mijn vader die de regenpakken over het hek gooide. Dat zijn nog eens herinneringen, en ik maar zeuren over koffie.</p>]]></description>
      <guid>https://nrc.nl/nieuws/2025/08/21/making-memories-a4903589</guid>
      <pubDate>Thu, 21 Aug 2025 05:56:55 +0000</pubDate>
    </item>
    <item>
      <title><![CDATA[Schone handdoeken]]></title>
      <description><![CDATA[<p>Ik ben nu twee dagen op het Franse platteland, met Nederlandse vrienden in een door Nederlanders gerunde B&amp;B. De andere gasten zijn ook allemaal Nederlanders, maar de officiële mededelingen worden met krijt op een schoolbordje in het Frans geschreven. Onderling praten we een klein beetje Frans. Zinnen als: ‘Is er ook fromage voor op brood?’ In de wijde omgeving is niets, we zitten op een weiland van een paar honderd vierkante meter te wachten tot het avondeten klaar is. De eerste dag aten we niets, we hadden ons vergeten in te schrijven op de lijst in het halletje. Het koffiezetapparaat doet het alleen tijdens het ontbijt. „We zijn geen koffietentje.” De kinderen zitten de hele dag met andere Nederlandse kinderen in een kuil met water, straks gaan we met een hele sliert naar een Frans dorp. Dan gaan we eten kopen bij een kleine Carrefour dat we dan verstoppen in onze gites, want het is niet de bedoeling dat er op het terras vreemd voedsel wordt genuttigd. Ik word herkend, maar meestal niet hardop, ze fluisteren naar elkaar wie ik ben. Een man, hij zal dit morgenochtend ongetwijfeld lezen want hij is een abonnee, ging achter me staan toen ik in de ontbijtzaal deze column schreef. Hij vroeg: „Vind je het erg dat Vitesse niet meer bestaat? Of ben je er al overheen?” Hij voegde eraan toe dat hij ieder jaar een boek van mij meeneemt op vakantie, behalve dit jaar. „En nu kom ik je hier tegen.” Ik begin de doelgroep voor mijn producten te haten. Zowel onze Nederlandse vriend Kees als ook Eva trof een (ex-)collega onder de andere Nederlanders. ‘Hoe groot is die kans?’, vroegen we ons hardop af op het terrasje, waarvan de belichting na het zakken van de zon opeens uitfloepte omdat het weliswaar een terras, maar geen uitgaansgebied is. Klein natuurlijk, tenzij er hoog boven iemand aan de knoppen draait die het slechtste met ons voor heeft. Anders kan ik een aantal beslissingen de laatste tijd ook niet verklaren. Het hoogte/dieptepunt is de Honesty-bar, waar je jezelf een glas biologische wijn mag inschenken mits je dat in een schriftje noteert. Ik had er een kort gesprek met een Rotterdamse francofiel – ‘Alles aan dit land vind ik top’ – die zei dat ze het altijd flauw vindt als mensen hun glas dan heel vol schenken. Ik verheug me ondertussen heel erg op woensdag, dan krijgen we schone handdoeken.</p>]]></description>
      <guid>https://nrc.nl/nieuws/2025/08/17/schone-handdoeken-a4903267</guid>
      <pubDate>Sun, 17 Aug 2025 05:56:56 +0000</pubDate>
    </item>
    <item>
      <title><![CDATA[Hollywood aan  de Rijn 2.0]]></title>
      <description><![CDATA[<p>De doeken vielen uiteindelijk tijdens mijn korte vakantie van deze krant. Ik vond het wel Arnhems: weet ik veel hoeveel jaar ik de lezer op deze plaats ongevraagd heb verteld over de Werdegang van Vitesse, maar juist tijdens mijn afwezigheid klonterde alle ellende samen. Vitesse verloor eerst een hoger beroep bij de licentiecommissie (ik hing in een kabelbaantje in Zwitserland) en ging daarna kansloos onderuit in de rechtszaal. Ik was bij het kort geding in Utrecht, gewoon om het te zien, om verwarring te voorkomen met Vitesse-sjaal om. Het einde kwam dan toch nog onverwacht, maar de nasleep was onsmakelijk. Eerst de normaliteiten: tranen, bloemen en stiekeme hoop op eeuwig leven. Als er al iets moois is dan is het de massale hoop op de wederopstanding, dat Vitesse een niet te verwijderen schim is die voor altijd boven Arnhem zal blijven waren. Te beginnen zo hoog mogelijk bij de amateurs. Tegenover die hoop kwamen al snel de ergernissen te staan. De feestelijkheden bij NEC in Nijmegen, jarenlang actief in dezelfde branche. Juist daar, in een stad waar ze pretenderen iets meer gevoel te hebben. Ik had ze hoger zitten, maar de condoleances die ik van Nijmeegse vrienden ontving stonden bol van de obligate excuses. Ze dachten er heus niet allemaal zo over als de harde kern, maar van laag tot Marcel Boekhoorn had niemand zin om dat in het openbaar te zeggen: allemaal bang voor het gruis. Een gouden tip om te bewaren: als het ooit oorlog wordt niet naar Nijmegen vluchten. De andere clubs leefden mee. Op z’n voetbals: een schouderklop en tegelijkertijd met de andere hand alvast graaien in de schatkist van de jeugdopleiding (schaam je FC Twente) omdat ze viavia precies wisten wat daar allemaal rondloopt. In de media worden de mooie herinneringen gedeeld, maar tegelijkertijd wordt de nieuwe organisatie alweer onderuitgehaald door stukken gevoed door anonieme bronnen met een belang. Ook ergerniswekkend: de simpele analyses van zogenaamde deskundigen als Robert Maaskant en Chris Woerts, die het hoofd in ieder geval niet met denken versleten hebben. Of de commentaren van Willem Vissers van de Volkskrant en de hoofdredactie van Trouw die ‘ons’ beleren dat het goed is om laag in te stappen bij de amateurs om weer bij onszelf te komen. Ga zelf acht jaar bij De Limburger werken, of ga in het geval van Trouw weer ondergronds. En dan was er ook nog een verslaggever van NRC die na twee vraagjes zichzelf uit voorzorg evacueerde van de Korenmarkt, hij is opgevangen en maakt het goed. Er staat maar één ding vast: minimaal zestienduizend mensen willen Vitesse zien voetballen, of in ieder geval in een geel-zwart shirt een veld op zien lopen. Het was nog nooit zo druk op de bodem van de put, alle ingrediënten voor een speelfilm over een magische wederopstanding zijn nu aanwezig.</p>]]></description>
      <guid>https://nrc.nl/nieuws/2025/08/13/hollywood-aan-de-rijn-20-a4902932</guid>
      <pubDate>Wed, 13 Aug 2025 05:56:56 +0000</pubDate>
    </item>
    <item>
      <title><![CDATA[Geef ons geen spuitje]]></title>
      <description><![CDATA[<p>Als u dit leest zit ik waarschijnlijk al in Zwitserland. Ergens in de bergen zal ik dan wel horen wat het verdict zal zijn. Of Vitesse, de Arnhemse voetbalclub ook de laatste storm heeft overleefd. De nieuwe Arnhemse eigenaren, supporters en de Arnhemse bevolking hebben er in ieder geval alles aan gedaan. Burgemeester Ahmed Marcouch doopte zijn pen in het hart van de Arnhemse samenleving en schreef een prachtige open brief aan de licentiecommissie van de KNVB. Hij vroeg de mensen die erover gaan om verder te kijken dan naar cijfers, balansen en licentievoorwaarden. Ik vond het nogal wat voor iemand die een reputatie bouwde op law and order. De stad Arnhem verloor zijn hart bij de slag om de brug in de Tweede Wereldoorlog, een ‘amputatie’ van de ziel, een veel groter orgaan, zou weer een wond slaan die niet snel heelt. Ik sprak de afgelopen tijd gewild en ongewild veel mensen rondom de club. Zoals altijd als de boot water maakt wilde iedereen weer helpen hozen. Geen woorden maar daden is in Arnhem: veel woorden en daden. De onderlinge animositeit, zet vijf Arnhemmers bij elkaar en het wordt gegarandeerd ongezellig, werd voor heel even terzijde geschoven voor een diep gevoeld onrecht. Natuurlijk was er in het verleden veel misgegaan, maar moeten onschuldige supporters daar nu, nu de zaak op de rit staat, alsnog de rekening voor betalen? Natuurlijk niet, maar ondertussen zitten we wel met familie en verwanten in de wachtkamer te wachten op de uitslag. Het is hopen en bidden en in de tussentijd zo goed mogelijk voor jezelf blijven zorgen en de tijd doden met iets nuttigs zoals het geel-zwart verven van de stad. Storende dissonant: Gelredome-eigenaar Michael van de Kuit die gedreven door rancune de nagel graag alvast in de doodskist ramt door zoveel mogelijk desinformatie door te bellen aan zijn lijntjes binnen de voetbaljournalistiek. Nog storender: er is er altijd wel een die graag onder zijn rok kruipt om het zonder weerwoord uit te tikken. Het woord ‘onderzoeksjournalist’ is in die niche niet meer dan een toupet om een kale schedel te verhullen, het draait om clickbait. Tot meer is de gemiddelde ‘clubwatcher’ ook niet in staat. Net zo makkelijk zeggen ze over anderhalve week dat de overledene er zo prachtig bij ligt dat het lijkt alsof Vitesse ieder moment weer uit de kist zal stappen. Zover komt het hopelijk niet. Ik hoop met Ahmed Marcouch dat het geen anonieme pennenlikkers zijn die over Vitesse beslissen, maar dat de KNVB een volwassen organisatie is waar ook mensen werken met de voelsprieten aan, die zien wat iedereen ziet: dat juist deze patiënt nog te levensvatbaar is voor een spuitje.</p>]]></description>
      <guid>https://nrc.nl/nieuws/2025/07/20/geef-ons-geen-spuitje-a4900772</guid>
      <pubDate>Sun, 20 Jul 2025 05:56:56 +0000</pubDate>
    </item>
    <item>
      <title><![CDATA[Geen verandering]]></title>
      <description><![CDATA[<p>Het was even geleden, maar daar zaten we dan weer, in The Blue Lotus, misschien niet het beste, hoewel ik nooit ergens anders lekkerder Nasi Goreng heb gegeten, maar zeker het best gelegen Chin. Ind. Rest. van Nederland: in een flat met uitzicht over het lelijke parkeerterrein van Den Heuvel te Velp. Alles is er nog even prachtig als het was: het systeemplafond met de geel uitgeslagen tegels, de walm van olie, de grote porseleinen vazen, de kassa rechts achterin, het doorkijkje waardoor je de afhalers kunt zien zitten met de boodschappentassen tussen de benen. We zagen onze buren vaker bij de afhaal dan in de straat. Het gevloek als het er zondags na zessen te druk was zodat we de eerste samenvatting van Studio Sport zouden missen. Mijn dochters wilden het luik van het liftje zien waarin ooit een inbreker vastzat, waarna het personeel besloot hem te laten zitten om hem te straffen. Een paar uur maar, zei de serveerster, ik had ze verteld dat het een paar dagen was en dat ze ook etensresten op hem gooiden, maar dat zouden ze bij Blue Lotus nooit doen. Aan de ronde tafel met zicht op zowel de Kennedylaan als het parkeerterrein waar ik het liefst zou hebben gezeten zat een gezin waarvan de zoon een Vitesse-shirt droeg. Ik kreeg een aanval van nostalgie en bestelde kinderijsjes met vuurwerk, dat deed mijn moeder hier ook altijd als ze dacht dat ze jarig was. „Eet oma Velp nu ook Chinees?”, vroeg mijn middelste dochter (8). „In de hemel?”, vroeg ik. „Nee, in haar kistje.” Ik zag een oude buurman. Hij herkende mij wel, ik hem niet. Hij zei: „Ik ben daarna nog drie keer verhuisd, maar ja zo gaan die dingen.” Daarna een medische verhandeling over de chronische ziekte van zijn vrouw, die ik me ook niet kon herinneren. Hij sloot af met: „De jeuk is het ergste, dan krabt ze alles weer open, maar goed toch nog smakelijk eten, je moet de volgende keer de loempia bestellen.” Hij hield zijn handen een halve meter uit elkaar. „Zulke joekels.” Met de buiken vol verlieten we het pand, de veel te steile betonnen trap naar beneden, in het volste vertrouwen dat het de volgende keer dat ik in Velp ben nog gewoon bestaat en dat er weer niets is veranderd.</p>]]></description>
      <guid>https://nrc.nl/nieuws/2025/07/17/geen-verandering-a4900479</guid>
      <pubDate>Thu, 17 Jul 2025 05:56:57 +0000</pubDate>
    </item>
    <item>
      <title><![CDATA[Fietsen door Vitesse-gebied]]></title>
      <description><![CDATA[<p>Via de iPhone bereikten me oproepen om vooral online een handtekening te zetten onder een petitie voor het behoud van Vitesse, zo’n beetje de allerlaatste stuiptrekking om toch nog je zin te krijgen. De KNVB had de licentie ingetrokken, niet omdat ze er nu niet goed bezig zijn, maar vanwege alle foute eigenaren uit het recente verleden. Een onrecht dat helaas alleen in Vitesse-gebied nog uit te leggen is. Met dat eenzame gevoel in de achterzak reed ik met mijn oudste dochter op de fiets van Amsterdam naar een huisje in het bos bij Velp. In twee etappes. Ze vroeg regelmatig wanneer we in Vitesse-gebied waren. Ik liet dat even na Utrecht beginnen. Helemaal in de geest van voormalig voorzitter Karel Aalbers die ooit de punt van een passer in Arnhem plantte en een dusdanige cirkel trok dat het Ruhrgebied ook nog onder het Vitesse-gebied viel. Hij kwam zo uit op ongeveer 12 miljoen potentiële supporters. Het is heilzaam om met de fiets door Nederland te trekken. Bij familiehotel ‘Het Rechthuis’ bij Naarden kregen we ondanks dat we er geen gasten waren gewoon te drinken en praatte de eigenaresse mijn dochter over de eerste inzinking heen. Ze stond in de keuken af te wassen toen we aankwamen en vertelde dat ze het aantal kamers hadden verminderd, ze mikten sinds kort op een hoger segment. Op het internet vond ik later een tien jaar oude foto van de vrouw, een witte gebreide trui op een rode broek, met haar man en toen nog twee kleine kinderen, duidelijk nog niet op de hoogte van de hoeveelheid werk in het verschiet. Aan het eind van de bar hing een Ajax-shirt aan het plafond, voor mijn dochter reden voor een nieuwe inzinking omdat we zelfs nog lang niet aan de randen van het Vitesse-gebied waren. Een dag later stond in een weiland een bord met de tekst dat er in Brummen geen plaats is voor asielzoekers. Het maakte somber. Als ze zelfs in het vriendelijke, van Veluwse welvaart haast uit elkaar spattende Brummen zo vatbaar zijn voor het gehits dat ze er ongastvrij van worden dan is er een onderstroom boven gekomen waarvan ik het bestaan nog niet kende. Ik kende de inwoners als literatuur-, vogel en bomenliefhebbers, waar we vroeger graag tegen sportten omdat je er altijd van won. Ze hielden van wandelen, maar bewegen met een bal was te moeilijk. En nu willen ze hun bossen voor zichzelf houden. Wat gelukkig nooit verdwijnt is de weldaad die je overvalt als je met goed gezelschap op de fiets tussen die bomen rijdt.</p>]]></description>
      <guid>https://nrc.nl/nieuws/2025/07/13/fietsen-door-vitesse-gebied-a4900160</guid>
      <pubDate>Sun, 13 Jul 2025 05:56:57 +0000</pubDate>
    </item>
    <item>
      <title><![CDATA[Wolf GW3237m overspeelde zijn hand]]></title>
      <description><![CDATA[<p>Wolf GW3237m was vorige zomer bij meerdere incidenten betrokken in de provincie Utrecht. Wolf GW3237m kwam dicht bij mensen en honden. In mei beet wolf GW3237m zonder aanleiding een wandelaar op landgoed Den Treek. Daar overspeelde wolf GW3237m zijn hand: er is over wolf GW3237m vergaderd. De doodstraf is uitgesproken: de provincie Utrecht verleent een vergunning om wolf GW3237m af te schieten. Er kan nog bezwaar worden aangetekend. Vorig jaar hield een vergunning om wolf GW3237m te vangen en te zenderen geen stand bij de rechter. De verwachting is dat Animal Rights en/of de faunabescherming ook deze vergunning zullen aanvechten. En dus wordt bezoekers van de Utrechtse Heuvelrug nog altijd aangeraden om niet alleen het bos in te gaan, honden aan te lijnen en kinderen in het oog te houden. Hardlopers, mountainbikers en paardrijders wordt geadviseerd extra alert te zijn. De ernst van de zaak dringt heus tot achter mijn bureau door. Wolf GW3237m is een losgeslagen wolf in de Hollandse wildernis, een terugkerende zomer-komkommer tussen de echte ellende uit binnen- en buitenland. Is er al onderzocht hoe de natuur ervan opknapt nu iedereen op de Utrechtse Heuvelrug op de paadjes blijft? Het idee van een boos beest doet ons meer dan goed voor ons is. Al onze kleinheid zit verwerkt in de eindeloze stroom nieuwsberichten over wolf GW3237m, of „wolf Bram” zoals hij door de populaire media wordt genoemd. Het gedrag van deze wolf maakt meer los dan de verhalen van slachtoffers van de oorlogen dichtbij en ver weg. Wat als het jachtinstinct van het dier nog meer wordt aangewakkerd, wat niet uit te sluiten is want ook onze natuurgebieden zijn overbevolkt? Sluiten we dan de hele Utrechtse Heuvelrug af voor publiek? Rijden er dan nog treinen van en naar de provincie Utrecht? Ik voorspel dat wolf Bram toch zal worden afgemaakt als de vergunning om het dier af te schieten wordt ingetrokken. Door burgers die genoeg hebben van de stroperige bureaucratie. Het kadaver van wolf GW3237m zal het startsein zijn om alle wolven uit ons land te verjagen. Ons land weer wolvenvrij, de natuur eigenhandig gereinigd van wilde dieren die er niet horen. Ik denk dat we dan heel ver zijn als Nederland. Volgende dier op de lijst: de wesp of een ander plaagdier. Vorige week zijn er weer mensen gestoken, waarvan er eentje toevallig bij mij in de straat woont. Onder de oksel bij een wandeltocht door Drenthe. Natuur is leuk, maar je moet er natuurlijk wel in kunnen recreëren, ook buiten de paadjes.</p>]]></description>
      <guid>https://nrc.nl/nieuws/2025/07/09/wolf-gw3237m-a4899856</guid>
      <pubDate>Wed, 9 Jul 2025 05:56:57 +0000</pubDate>
    </item>
    <item>
      <title><![CDATA[Splinter wordt knuppel]]></title>
      <description><![CDATA[<p>Look what the cat dragged in. Joost Eerdmans (JA21), ik gaf hem geen stuiver meer, maar hij is helemaal terug. Of eigenlijk is hij helemaal niet terug, want hij is er nooit geweest, maar opeens ligt hij halverwege een Alpenetappe voor op het peloton. Doet hij dat op eigen kracht? Natuurlijk niet. Er is doping in de vorm van Ingrid Coenradie (ex-PVV) toegediend en er schijnt nog meer aan te komen. Hand in eigen boezem: ik heb dit nooit zien aankomen en heb meerdere keren geschreven hoe niet-relevant hij is. Dat hij graag wil, maar dat het volk hem niet pruimt, zelfs niet als hij ze consequent met een kwast honing om de mond smeert. Maar goed, we zijn allang geen normaal land meer, en nu Joost Eerdmans van een splinter opeens een flink stuk hout, een knuppel eigenlijk is geworden, moeten we ook maar langzaam gaan wennen aan de nieuwe realiteit: minister Eerdmans, of nog idioter: minister-president Eerdmans. Joost Eerdmans is opeens het alternatief op rechts, hij is in het wak gevallen dat Geert Wilders, Dilan Yesilgöz en Pieter Omtzigt in het ijs hebben geslagen. Als een vrolijke rattenvanger van Hamelen trekt hij blazend op zijn fluit door Den Haag en omstreken. Ingrid Coenradie heeft zich al in de wijde rok van de boze Annabel Nanninga vastgebeten en Diederik Boomsma (NSC) staat inmiddels ook op het punt aan te sluiten. De sliert wordt vanzelf langer en Joost gaat er steeds harder van fluiten. Vorig jaar speelde zijn vrouw nog voor penningmeester, zei hij in een vanwege de onuitgesproken spanning tussen zijn Annabel en Ingrid nu al legendarische Nieuwsuur-reportage, maar nu staat er een „steeds steviger fundament”. Logisch eigenlijk. Nu partijtrouw niet meer bestaat en zeker de rechtse kiezers van partij naar partij hoppen, waarom dan niet gestemd op een politicus die net zo is als zij zijn. Joost heeft bij zo’n beetje alle rechtse partijen op het menu gestaan, dus als er iemand op die kiezer lijkt is hij het. Als de gemiddelde Vinex-bewoner in de spiegel kijkt, ziet hij niet wat hij wil zien, maar wel Joost Eerdmans met twee vrouwen. Alle gerechten geprobeerd, dan die ovenschotel maar een keer bestellen. Het kan eigenlijk alleen maar meevallen.</p>]]></description>
      <guid>https://nrc.nl/nieuws/2025/07/07/splinter-wordt-knuppel-a4899516</guid>
      <pubDate>Mon, 7 Jul 2025 05:56:58 +0000</pubDate>
    </item>
    <item>
      <title><![CDATA[Verkeerd gepaird]]></title>
      <description><![CDATA[<p>Dinsdag stemde de Tweede Kamer voor een door de PVV ingediend amendement op de asielwet waardoor het asielbeleid nog een stuk strenger leek te worden. Er was een onverwachte meerderheid voor het strafbaar stellen van illegaliteit. Het bleek te gaan om ‘een misverstand’ aan de linkerkant. Er was verkeerd gepaird. Pairen zo werd ons later aan alle praattafels uitgelegd, houdt in dat een Kamerlid bij afwezigheid een ander Kamerlid zoekt die contrair stemt en afspreekt dat die dan ook niet bij de stemming aanwezig is. Dit gaat vrijwel altijd goed. Nieuwsuur zocht Christine Teunissen van de Partij voor de Dieren op, het was haar niet gelukt om te pairen. Christine was tijdens de stemming in het Oosterpark in Amsterdam. „Bij de herdenking van ons verschrikkelijke slavernijverleden.” Ze legde de klemtonen op het woord ‘verschrikkelijke’. Bijna iedereen vindt ons slavernijverleden verschrikkelijk, het bijvoeglijk naamwoord was in feite overbodig, maar ze sprak het graag uit, zodat we konden horen dat ze toch echt aan de goede kant van de streep staat. Dat was nodig want ze vond het ook ‘verschrikkelijk’ dat mede door haar afwezigheid bij de stemming het amendement toch was aangenomen, maar ze weigerde daarvoor de verantwoordelijkheid te nemen. Ze vond het gewoon stom dat er überhaupt gestemd was. Dat was respectloos naar Kamerleden zoals zij zelve, die wel de moeite hadden genomen om bij de herdenking van ons verschrikkelijke slavernijverleden te zijn. Op de vraag van Nieuwsuur waarom ze niet gepaird had, antwoordde ze dat pairen een ongelooflijk ingewikkeld systeem is. Wat het niet is. CT: Ik heb geprobeerd te pairen. Nieuwsuur: Waarom is dat niet gelukt? CT: Dat moet u andere partijen vragen. Nieuwsuur: Niemand wil met u pairen? CT: Ik heb het geprobeerd. Nieuwsuur: Met wie dan? CT: Ik heb geprobeerd te pairen. Nieuwsuur: Met wie? CT: Ik heb het geprobeerd. Nieuwsuur: Waarom wilt u niet zeggen met wie? Omdat Christine Teunissen helemaal niet geprobeerd had om te pairen, dat wist de interviewer ook wel. Hij had beet. Christine Teunissen hing aan de haak, maar bleef spartelen. Christine Teunissen vond het belachelijk dat er überhaupt gestemd was op de dag van Keti Koti. Zij was wel bij de herdenking in Amsterdam, daar hadden meer Kamerleden moeten zijn. Door Christine Teunissen dreigde illegaliteit dus even strafbaar te worden. Dreigde. Want gisteren liet Henri Bontenbal weten dat het CDA de nieuwe asielwet juist vanwege het aangenomen amendement over het strafbaar stellen van illegaliteit niet meer zal steunen. Je zou kunnen zeggen: mede dankzij Christine Teunissen. Als zij wel haar best had gedaan om te pairen was de nieuwe strengere asielwet er toch gekomen. Is Christine Teunissen daarmee een uitgenaste politica? Ik had het de Partij voor de Dieren graag gegund, maar kijkt u vooral de uitzending van Nieuwsuur terug. Ze kan niet liegen. En niet pairen. Correctie (3 juli 2025): In een eerdere versie van deze column stond dat de stemming maandag was. Dit moet zijn dinsdag en is aangepast.</p>]]></description>
      <guid>https://nrc.nl/nieuws/2025/07/03/verkeerd-gepaird-a4899139</guid>
      <pubDate>Thu, 3 Jul 2025 05:56:58 +0000</pubDate>
    </item>
    <item>
      <title><![CDATA[Gewoon doen]]></title>
      <description><![CDATA[<p>Koning Willem-Alexander werd kort na de NAVO-top gesignaleerd bij de Rotterdamse shoarmazaak Jaffa. Hij sloot met koningin Maxima en prinses Alexia gewoon aan in de rij en bestelde voor zichzelf een kapsalon, friet onder een laagje gegrild vlees met een beetje groenten en bovenop een laagje kaas. De koning droeg ‘vrijetijdskleding’ waaronder een blauw petje en maakte een relaxte indruk, zo ging hij op de foto met ‘alle werknemers’ van de zaak. Eerder op de dag bezochten ze in half gezinsverband ook al ‘de Ballentent’ in Rotterdam, een horecazaak waar alles draait rondom de gehaktbal die populair is geworden van de RTL5-realityserie 010: de mensen die Rotterdam kleur geven. Een filmpje, gemaakt door een terrasbezoeker die het vertrek van de koning filmde, is inmiddels een miljoen keer bekeken. Op nos.nl las ik de volgende zin: „Het is goed gebruik dat media zulke privébeelden niet zonder duidelijke nieuwsaanleiding delen.” Die nieuwsaanleiding is vooralsnog mistig, het bezoeken van een gehaktballentent en een shoarmazaak op een dag is veel. Te veel. Zelfs gewone mensen doen er maar één op een dag. Het kan natuurlijk zijn dat de koning in de Ballentent niets gegeten heeft of zich heeft beperkt tot een halve gehaktbal, en misschien heeft hij ook niet zijn hele kapsalon gegeten, of ze hebben samen met drie vorkjes het aluminiumbakje leeggeprikt, maar ook dat is vreemd gedrag. Wat deden ze daar en waarom? Ik moest meteen aan Donald Trump denken die in zijn verkiezingscampagne friet bakte en uitserveerde in een McDonalds-vestiging in ‘the battleground state Pennsylvania’. Wellicht dat Donald het koningspaar bij de nazit of het ontbijt in Paleis Huis ten Bosch heeft uitgelegd hoe de volksgunst te veroveren. Dat je er niet komt met het meezingen van liederen, het gooien met toiletpotten en het doen van duffe spelletjes waar gewone mensen hun neus voor ophalen. Je moet met ze zijn, maar dan wel met de privileges zoals die nou eenmaal met de functie komen. Zaterdag trok de koning de lijn-Trump door. Hij reed geëscorteerd door motoragenten door alle rode lichten tussen Noordeinde en Assen, stapte uit bij het circuit van de TT, liet zich fotograferen op een camping, liep dwars door de paddock naar de eretribune, beklopte af een toe een motor en een motorrijder, zeeg neer en stak zijn duimen omhoog. En daarna ging hij weer dwars door iedereen heen, met een brood en een stuk Unox-worst, niet overdreven zwaaiend, maar zoals gewone mensen het ook zouden doen als ze in een keer heel veel privileges zouden hebben.</p>]]></description>
      <guid>https://nrc.nl/nieuws/2025/06/29/gewoon-doen-a4898731</guid>
      <pubDate>Sun, 29 Jun 2025 05:56:59 +0000</pubDate>
    </item>
  </channel>
</rss>
