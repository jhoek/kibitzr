<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Eerste goede daad]]></title>
      <description><![CDATA[De oorlog had de kinderen bereikt, ik denk dat ze de Russische inval op school summier hadden behandeld.  „Ze hebben ruzie”, vatte Lucie van Roosmalen (6) het conflict samen, terwijl ze zich zonder voortanden door een witte boterham met hagelslag probeerde te eten. „De gemene man maakt alles stuk, en nu moet de rest het weer opruimen. Oneerlijk.” „Zielig”, vulde Leah van Roosmalen (4) aan. Een dag later begon Lucie van Roosmalen over een van haar beste vriendinnen, van wie de ouders sinds kort gescheiden zijn. Ze zegt er altijd bij dat dat de schuld van de papa is. „Omdat hij altijd weg is.” Nu zei ze: „De papa is er heel erg met de oorlog bezig, maar de moeder gelukkig niet.” „Komt haar vader uit Oekraïne?”, hoorde ik mezelf vragen.  „Weet ik niet”, zei Lucie van Roosmalen. „Hij rijdt in een vrachtauto. We moeten spullen aan hem geven. Onze kleren. En speelgoed. Dat legt hij in de garage en dan gaan ze het brengen.” Ze stond op van tafel en begon aan een inzamelingsactie. Eigenlijk was alles bruikbaar. Mijn gymschoenen, een broek van haar moeder.  Haar zus Leah van Roosmalen stond er huilend bij, want het was vooral ook haar speelgoed dat op een hoop in een hoek van de huiskamer werd gegooid.  Er ontstond uiteindelijk een gevecht, de een trok de ander aan een vlecht door de kamer, potentiële hulpgoederen vlogen door de lucht. „Pak dan wat anders..”, probeerde ik de boel te sussen. „Ja, geef kleren”, schreeuwde Leah van Roosmalen. „Kleren en snoep!”  Nadat ik zei dat ‘snoep’ onzin was en dat er waarschijnlijk ‘soep’ bedoeld was, richtte de woede zich tegen mij. Ik stond tegenover twee hevig geëmotioneerde meisjes die er, net als ik, niet tegen kunnen als ze verkeerd worden begrepen.  Er werd ‘allerdomste papa ooit’ naar me geroepen. Het eindigde met een tocht naar de Kruidvat, waar we drie rollen Fruittella kochten. Thuis maakten ze tekeningen voor de mensen in Oekraïne. Lucie van Roosmalen tekende een prinses onder een regenboog en Leah van Roosmalen een felrealistische schets van een afgebrand huis.  Het werd met een ernstig gezicht naar het huis van de vader van de vriendin gebracht.  „Hij was echt blij”, zei Lucie van Roosmalen. „Het snoep gaan ze onderweg opeten en van de tekeningen maken ze vuur zodat ze geen koude handen krijgen.” Het was, concludeerden we samen ‘haar eerste goede daad’. ]]></description>
      <guid>https://www.nrc.nl/nieuws/2022/03/03/eerste-goede-daad-a4096700</guid>
      <pubDate>Thu, 3 Mar 2022 00:00:00 +00:00</pubDate>
    </item>
    <item>
      <title><![CDATA[Valeri Ojf]]></title>
      <description><![CDATA[Supporter zijn van een voetbalclub is soms moeilijk. Het raakt aan je afkomst, je zit levenslang aan je eigen rotclub vast. Je maakt ongewild deel uit van een groter geheel, mensen met wie je hoogte- en dieptepunten hebt gedeeld. Het is net als met familie, je kunt ze niet uitkiezen, er zitten er ook een paar tussen die je er liever niet tussen had gezien. Bij de ene club wat meer dan bij de andere. Ik ben voor Vitesse uit Arnhem, vroeger was ik wekelijks aanwezig, nu voor het grootste deel op afstand. Ik geloof dat ik vooral fan ben van mijn eigen herinneringen, van de humor die met name in het oude stadionnetje op straat lag.  De club nam noodgedwongen enkele afslagen. De laatste jaren zijn we ‘van’ de geheimzinnige Russische oligarch Valeri Ojf. De vazallen die hij aanstelde, proberen ons te laten geloven in zijn onverklaarbare clubliefde. Het sprookje is: hij houdt van ons, hij vult met liefde onze tekorten aan. Zo is hij nu eenmaal. Kampioen heeft hij ons niet gemaakt, maar door de succesjes van de laatste jaren lukt het aardig om er niet te vaak over na te denken.  Ik had wel wat anders aan mijn hoofd, maar nu het oorlog is, en Vitesse een van de weinige ‘bedrijven’ met Russische connecties is die weigert om het geweld in Oekraïne en/of Vladimir Poetin te veroordelen, begin ik me af te vragen voor wie of wat je eigenlijk staat te juichen bij een doelpunt.  In Arnhem hebben nogal wat mensen zich gelieerd aan de grote onbekende weldoener. Mensen van naam; groot in Arnhem, klein in de grote wereld. Woordvoerders van de club nemen de telefoon niet op of verschuilen zich al dagen achter een statement dat de financiële gezondheid niet in gevaar is.  Als supporter vind ik daar wat van, maar dat wordt me door het lawaaiigste deel van ‘de familie’ niet in dank afgenomen. Oorlogsmisdaden zijn erg, maar niet zo erg dat je een voetbalclub mag vragen om een doodnormaal statement. Dan ben je ‘een vieze deuger’ en ‘een verrader’, iemand die de voetbalhobby in gevaar brengt. De gewenste houding is: wegkijken, diep zwijgen en daarna wel keihard juichen bij een doelpunt.  Dit gedrag past totaal niet bij de herinneringen die ik heb aan Arnhem en Vitesse. Ik denk met weemoed terug aan al die zondagmiddagen met mijn vader in vak CC. God wat hebben we gelachen, met om ons heen mensen voor wie je je kon schamen, maar die zich door niemand de mond lieten snoeren. Juist dat was Vitesse, ik mag toch hopen dat we dat niet ook verkocht hebben.]]></description>
      <guid>https://www.nrc.nl/nieuws/2022/03/02/valeri-ojf-a4095783</guid>
      <pubDate>Wed, 2 Mar 2022 00:00:00 +00:00</pubDate>
    </item>
    <item>
      <title><![CDATA[Overleven]]></title>
      <description><![CDATA[Van de vorige oorlogen en rampen herinner ik me de gezelligheid van allemaal hetzelfde vinden. Rond 11 september 2001 had ik voor het eerst sinds lange tijd hele telefoongesprekken met mijn vader. Hij zag het einde naderen, zei dat het nooit meer zou worden als het was en ergerde zich aan mijn moeder die tijdens de extra journaals gewoon de was ophing.    De eerste oorlogsdagen vielen dit keer in de februarivakantie, met drie dochters die door de actualiteit schreeuwden.  Leah van Roosmalen (4) smeerde yoghurt op de televisie, ik verwisselde een luier bij de eerste beelden van straatgevechten en Lucie van Roosmalen (6) viel tijdens een monoloog van Jaap de Hoop Scheffer van een boomstronk. Ik beklaagde me bij de vriendin dat het leven nog gewoon doorging, dat we met het onheil op de achtergrond nog steeds onze tijd verdeelden en dat het misschien gewoon toch gezelliger was om zoiets net als de andere mensen met elkaar in een vakantiehuisje in de Algarve of op Terschelling door te maken.  We gingen zaterdag,  een dag te vroeg,  demonstreren op de Dam. Er waren nog geen twintig sympathisanten voor Oekraïne, ze vielen in het niet bij de groep Syriërs die de oorlogsmisdaden van Poetin in hun land onder de aandacht wilden brengen.  Na het eten zette ik muziek van Randy Newman op, dat vond ik op de een of andere manier passend. Er werd gesmeekt of ik een koptelefoon op wilde zetten. Zondag was er opeens de nucleaire dreiging. Hoe overleef je deze tijd? De enige ervaringsdeskundige was mijn dementerende moeder die een wereldoorlog, de koude oorlog, een huwelijk, een pandemie en meerdere verzorgingstehuizen overleefde. Ze nam de telefoon niet op. Logisch, de verzorging heeft de stekker er al maanden geleden uitgetrokken omdat ze panikeert van het geluid.  Het centrale nummer verbond me door, ze werd op een stoel gezet. Ze herkende mijn stem, begon meteen aan een monoloog over hoofdpijn en pijn in de linkerschouder. Het had geen zin om naar de actualiteit te vragen maar ik  deed het toch.  „Heb je nog een tip als het hier ook oorlog wordt?” Antwoord: „Ik worstel en kom boven.” Ik denk dat het waar is, dat ze een van de pechvogels is die alles overleeft omdat ze nou eenmaal niet dood kan. Als ze onverhoopt een bom gooien kruipt ze gewoon onder het puin vandaan. En dan gaat ze de was ophangen. Verward en eenzaam, net als nu. ]]></description>
      <guid>https://www.nrc.nl/nieuws/2022/02/27/overleven-a4094975</guid>
      <pubDate>Sun, 27 Feb 2022 00:00:00 +00:00</pubDate>
    </item>
    <item>
      <title><![CDATA[Nieuw geluid]]></title>
      <description><![CDATA[Iemand trok donderdag de parallel tussen Ongehoord Nederland-baas Arnold Karskens en de NSB’er Max Blokzijl, die net als Karskens als journalist graag berichtte vanuit het buitenland en daarmee een zeker aanzien verwierf. Blokzijl katapulteerde zichzelf in de Tweede Wereldoorlog achter de microfoon van ‘de Nederlandse omroep’ en werd door zijn wekelijkse radiopraatjes als de stem van de NSB gezien. Het eindigde voor hem met de doodstraf. Arnold Karskens werd, nadat hij was uitgerangeerd als oorlogscorrespondent – de tijdschriften konden zijn producties niet meer betalen – het gezicht van Ongehoord Nederland, dat de stem van de ongehoorden zegt te vertegenwoordigen. Mensen met een heel duidelijke mening die op televisie het eigen gelijk misten.  De nieuwe omroep heeft sinds twee dagen een eigen journaal, waarin vertegenwoordigers van rechts – PVV en FvD – zonder serieuze tegenspraak hun zegje mogen doen en waarbij omroepbaas Karskens zelf ook aanschuift aan de desk.  Aanschuiven is niet het goede woord, hij staat als een bezopen kapitein als een gek te rukken aan het roer. Alsof hij door keihard te draaien de wereldgeschiedenis eigenhandig een draai kan geven. Gisteren verkondigde hij, de stropdas scheef van opwinding,  dat de mensen in Oekraïne worden geslachtofferd door de NAVO, dat de Russische inval acceptabel is ‘omdat je elkaar wat moet gunnen’ en dat wij ons maar moeten neerleggen bij die realiteit.  Karskens noemt dat ‘geopolitiek denken’. Bijzonder voor iemand die er de laatste jaren een sport van maakte om het  NOS Journaal  te betrappen op feitelijke onjuistheden, waar volgens hem ook gebrek aan neutraliteit onder valt. Hij bundelde alles in zwartboeken die hij, als hij er weer eentje vol had, triomfantelijk omhooghield voor zijn eigen camera’s.  Met dank aan iets meer dan vijftigduizend dwaallichten is hij zelf in zijn eigen onzin gaan geloven zoals ze vroeger bij  Nieuwe Revu  geloofden in al die citaten van niet-traceerbare dorpelingen en anonieme bronnen als decor voor zijn epistels over conflicten in vreemde landen. De feiten waren toen nog niet zo controleerbaar als nu, een foto van Arnold Karskens met een Taliban-muts was voldoende om alles voor zoete koek te slikken. En anders kon je er altijd nog om lachen.  Kijk, die gekke Arnold nou, haha.  De muts is vervangen door een stropdas, wat voor de fijnproever minimaal zo lachwekkend is. Alleen Arie Slob nam hem serieus, prettig dat die in oorlogstijd nergens meer verantwoordelijk voor is. ]]></description>
      <guid>https://www.nrc.nl/nieuws/2022/02/25/nieuw-geluid-a4094112</guid>
      <pubDate>Fri, 25 Feb 2022 00:00:00 +00:00</pubDate>
    </item>
    <item>
      <title><![CDATA[Omgewaaid]]></title>
      <description><![CDATA[De dreigende oorlog ging aan het dorp voorbij. De mensen hadden wel wat anders aan het hoofd: kapotte daken, omgevallen bomen, een omvergewaaide bejaarde. Zelf zaten we met een afgewaaide goot. Met beelden van een Russische tank die een van de nieuwe republieken in Oekraïne binnenreed als behang probeerde ik contact te maken met een schadeverzekeraar. Een buurman, zijn schuur was weggewaaid, zei dat het zinloos was om zelf een dakbedekker, loodgieter of timmerbedrijf in te schakelen. „Ze nemen de telefoon niet eens meer op.” Daarna: „Dit is de overwinning van de mensen die met hun handen werken.” Zo had ik er nog niet tegenaan gekeken. Een overwinning? Op wie dan? In het oosten rukt Rusland op, hier zegevieren de harde werkers, bij de eerste uitzending van Ongehoord Nederland mocht FVD-dwaallicht Pepijn van Houwelingen duiden dat de  EU en NAVO Rusland hebben omsingeld en in de kerk in mijn oude woonplaats Velp wordt de komende week weer ouderwets gebeden voor de wereldleiders.  Het leek verdomme wel of de Koude Oorlog er weer was. Ik heb niets dan prettige herinneringen aan die tijd.  De uitzichtloosheid paste me als een warme jas. Tijd van boycotten, angst voor de bom en een geheimzinnige andere wereld. Mijn vader, ambtenaar bij de dienst Water bij de Provincie Gelderland, had eens per kwartaal een uiterst geheime vergadering met de waterschappen. Volwassen mannen speelden dan een fictieve situatie na, hij wist precies bij wie hij vreselijke instructies moest halen als onze regering uit voorzorg tegen een Russische invasie een deel van ons land zou vernietigen. Ik kan het hem niet meer vragen, maar ik denk dus dat hij dan zelf ook wat dijken had moeten doorprikken.  Hij hield het bij een even geheimzinnig als onheilspellend: „Als ze komen, krijgen ze natte voeten, dan zal er geen steen meer op de andere staan.” De voorzorgsmaatregelen waren in ieder geval dusdanig gruwelijk dat een collega-ambtenaar een keer had geopperd of het niet effectiever was om het eigen gebied uit voorzorg te bombarderen.   Het naderend onheil was er altijd, maar tegelijkertijd ging iedereen gewoon door met leven.  Mijn ouders sloten gewoon een hypotheek af en aten er geen slavink minder om, later bleek de strenge winter van 1979 een veel grotere impact op hun leven te hebben gehad. Mijn kinderen huilden zaterdag bittere tranen om de omgewaaide boom in de achtertuin, hun eerste confrontatie met het onheil. Later, als ze het conflict in Oekraïne al lang vergeten zijn, hebben ze het er waarschijnlijk nog over. ]]></description>
      <guid>https://www.nrc.nl/nieuws/2022/02/23/omgewaaid-a4093006</guid>
      <pubDate>Wed, 23 Feb 2022 00:00:00 +00:00</pubDate>
    </item>
    <item>
      <title><![CDATA[De meeste mensen haten makelaars]]></title>
      <description><![CDATA[In  Het Parool  stond een interview met Eefje Voogd (54), directeur van een van de grootste makelaarskantoren van Amsterdam. Haar makelaarskantoor ‘Eefje Voogd Makelaardij’ werd vorig jaar overgenomen door CBRE, de grootste vastgoedadviseur van de wereld. Je zou ook kunnen schrijven dat ze een stukje Amsterdam heeft uitgeleverd aan niets ontziende Amerikaanse speculanten, maar dat stond er niet. Het was overigens een goed interview dat journalist Vera Spaans op de mat legde, dat wil zeggen: ik ergerde me bij het zaterdagse ontbijt kapot aan Eefje Voogd. Het gaat haar ondanks de stagnerende woningmarkt goed. Eerste irritatie: „Een makelaar maakt mensen blij.” Dat is een groot misverstand dat alleen onder makelaars bestaat. Makelaars maken alleen zichzelf en soms een enkele koper blij, de meeste mensen haten makelaars.  En terecht!   Dat komt voor een groot deel omdat ze zo heerlijk laconiek over andermans woningnood denken. Eefje Voogd stelde in het interview dat de bereikbaarheid van Amsterdam beter moet. Bredere wegen en een fijnmaziger openbaar vervoernetwerk zouden ervoor kunnen zorgen dat de politieagent en de verpleger op tijd op hun werk, de student op tijd op college en de creatieveling op tijd in zijn hotspot kunnen zijn.  „Wat is Amsterdam?”, vroeg ze zich aan het einde van het gesprek af. „Vroeger was Amsterdam de grachtengordel. Toen werd het binnen de ring. Binnen de ring is buiten de ring geworden. Voor mij is Amsterdam nog veel meer dan dat.” Wij wonen in Wormer op dertig minuten van het epicentrum. De meerderheid van de mensen leeft nog in een andere tijd, ze weten niet dat ze onderdeel uitmaken van een uitdijend makelaarscomplot. Sinds het gebied door makelaars als Eefje Voogd internationaal wordt verkocht als ‘Amsterdam Wetlands’ stijgen ook hier de huizenprijzen, waardoor de kinderen van oorspronkelijke bewoners niet meer in de omgeving kunnen kopen.  Amsterdam heeft er internationaal twaalfduizend hectare cultuur- en natuurlandschap bij gekregen. Binnenkort zal blijken dat al ons gemopper dat we niet meer in Amsterdam kunnen wonen nergens meer op slaat: nog even en we wonen er dankzij mensen als Eefje Voogd zonder verhuizing weer middenin. Geef makelaars hun zin en we eindigen met 17 miljoen inwoners van Amsterdam van wie ze de woningen internationaal goed in de markt kunnen zetten.  Onze toestand is nog steeds dezelfde maar het klinkt wel minder dramatisch: we willen ondertussen nog steeds graag weg. Naar een andere wijk.]]></description>
      <guid>https://www.nrc.nl/nieuws/2022/02/21/amsterdam-wetlands-a4092089</guid>
      <pubDate>Mon, 21 Feb 2022 00:00:00 +00:00</pubDate>
    </item>
    <item>
      <title><![CDATA[Schuitje]]></title>
      <description><![CDATA[Mijn vader was 19 toen hij werd gekeurd voor zijn militaire dienstplicht. De Tweede Wereldoorlog was net voorbij, hij moest zich uitkleden in een gymzaal in Middelbeers voor een commissie van drie. Hij woog 45 kilo en had platvoeten, maar ze vonden hem, net als het grootste deel van zijn klasgenoten, waardevol genoeg voor een oorlog aan de andere kant van de wereld. Hij werd opgehaald met een vrachtwagen en naar een kazerne gebracht. Ze kregen er voorlichting en hij leerde er marcheren. Hij werd te slap geacht voor een eigen geweer. Hij kreeg net als de andere ‘slapjanussen’ extra voeding – een bord pap –  en een houten stok in plaats van een echt wapen.  Thuis was iedereen ervan overtuigd dat hij zou sneuvelen, zijn zus Mies van Roosmalen schreef hem iedere dag, lange brieven waarin ze waarschuwde voor ‘koppensnellers’.  Hij werd ingedeeld bij de ‘7 december divisie’, ze vertrokken met een enorme boot. De reis duurde weken. Aan boord werden hij en  andere Brabantse jongens mishandeld door Amsterdammers en Rotterdammers, hij hield er een levenslange afkeer aan ‘westerlingen’ aan over. Bij het passeren van de evenaar kreeg hij zijn ‘zeemansdiploma’, het hing bij ons op de overloop en werd gekoesterd als een echt diploma.  Het werden achttien lange maanden achter de linies, als hospik moest hij gewonde militairen uit vrachtwagens laden en op een brancard leggen. Ander werk: assisteren bij verbanden leggen en blaren prikken.  Er werden kaarsen gebrand in de kapel bij ‘de Heilige Eik’ in Oirschot, waar zijn foto tussen die van tientallen andere ‘Beersche jongens’ op een boom was geprikt.  Hij werd na thuiskomst op een versierde kar door Middelbeers gereden. Hij bezocht begrafenissen van gesneuvelde dorpsgenoten en verdween daarna met zijn oorlog in de anonimiteit. Hij bezocht trouw de herdenkingen, die hoe ouder hij werd steeds verder van huis werden georganiseerd. De laatste keer was in Roermond, waar een monument staat voor de 6.200 in Indonesië gesneuvelde Nederlandse militairen. Ik ging mee en trof een veld vol grijze mannen van ongeveer dezelfde leeftijd als mijn vader, die allemaal net als hij eens in de zoveel tijd per post ‘een verse medaille’ ontvingen. Het was niet de leukste periode in zijn leven, hij sprak er niet graag over, we vonden zijn verhalen ook niet interessant. Dat veranderde na zijn dood. Ik kwam in contact met een ‘strijdmakker’ van toen, die net als hij helemaal niets had meegemaakt.   „We zaten in hetzelfde schuitje.” Gisteren bood minister-president Rutte opnieuw excuses aan voor het „extreem en stelselmatig geweld” tijdens de  koloniale oorlog in Indonesië. Wat hij ook zei, was dat de verantwoordelijkheid daarvoor niet bij de individuele militairen, maar vooral bij de gezagsdragers van toen ligt. „Ze werden veelal slecht voorbereid op een onmogelijke missie gestuurd.” Toen moest ik aan dat schuitje denken. ]]></description>
      <guid>https://www.nrc.nl/nieuws/2022/02/18/schuitje-a4090652</guid>
      <pubDate>Fri, 18 Feb 2022 00:00:00 +00:00</pubDate>
    </item>
    <item>
      <title><![CDATA[Handen schoonwassen]]></title>
      <description><![CDATA[De pandemie is bijna weg.  Het verschil met ‘het oude normaal’ is officieel dat we vergeleken met eerder nog vaker onze handen zullen wassen.  En we wasten ze al zo vaak.  Misschien dat we onze handen daarom zo vaak omhoogsteken.  „Kijk, schoon! Ik heb er niets mee te maken.” En toch lijkt er iets veranderd. Want waren we altijd al zo gek? Nee toch? Op het moment van schrijven wordt het nieuws gedomineerd door een rapper die zijn vriendin mishandelde en een zangeres/jurylid dat het personeel van een Jumbo-supermarktje in Amsterdam heeft mishandeld of heeft laten mishandelen. Ze zitten, net als de vijftienjarige zoon van de zangeres/jurylid, opgesloten in een politiebureau in Amsterdam. Buiten staan cameraploegen te wachten tot ze naar buiten komen. Ze zullen worden achtervolgd en worden buitengesloten. We kunnen niet wachten. Dat wordt genieten. Andermans ellende is de broodnodige afleiding van de cijfers. Natuurlijk de coronacijfers: aantal besmettingen – aantal ziekenhuisopnames – aantal mensen op de IC – aantal doden.  Niemand is nog onder de indruk. De huizenprijzen. Ieder kwartaal hoger.  Niemand is nog onder de indruk. De opiniepeilingen. Alle zekerheden zijn verdwenen, nieuwe partijen worden heel groot, het aantal afsplitsingen is enorm.  Niemand is nog onder de indruk. Cijfer van de dag: de raadselachtige economische groei. Vorig jaar 4,8 procent, de grootste groei in decennia. We voelen ons slecht, maar het gaat ons tegen al het gevoel in juist goed.  Niemand is onder de indruk, niets raakt ons meer. Er is een afkeer van alle instituten, van de overheid, de politiek en de media. Alles moet stuk, de val van al die bekende Nederlanders is een vorm van troost. Alleen zo lukt het nog om met z’n allen hetzelfde te voelen, een gemeenschappelijk gevoel te ervaren.  Voor de pandemie hadden evenementen als de Olympische Winterspelen die functie. Het land veerde op bij een medaille, nu vinden we elkaar in de constatering dat we zelfs niet meer in staat zijn om zoiets onbeduidends als de ploegenachtervolging te winnen. De nieuwe somberheid past ons als een jas. Ik kijk uit naar de lente, naar de herwonnen vrijheden, en voorspel: ook de terugkeer naar het oude normaal gaat tegenvallen. Niets wordt ooit meer zoals het was, alleen het handen wassen is sterker uit de pandemie gekomen. ]]></description>
      <guid>https://www.nrc.nl/nieuws/2022/02/16/handen-schoonwassen-a4089545</guid>
      <pubDate>Wed, 16 Feb 2022 00:00:00 +00:00</pubDate>
    </item>
    <item>
      <title><![CDATA[Rijkdom]]></title>
      <description><![CDATA[In ons dorpshart dat steeds meer op een gehavend gebit begint te lijken, is in het pand waar tot corona een Blokker zat weer een kringloopwinkel gekropen. Ik schrijf ‘weer een kringloopwinkel’ omdat Wormer al een grote kringloopwinkel heeft. Verschil is dat ze in deze winkel niet met vrijwilligers maar met eigenaren werken. Typerend voor de streek is misschien dat er nu meer kringloopwinkels dan reguliere winkels zijn. De mensen houden van goedkoop en tweedehands. Bezuinigen is nog echt een deugd. In het  Noord Hollands Dagblad  stond vorige week in een artikel dat veel mensen uit ons dorp hun vuilnis in Zaandam dumpen, omdat ze zo twee euro per zak besparen. En als ze bij de slager een actie hebben met goedkoop vlees vormt zich direct een rij voor de deur. Dus ja, natuurlijk is er markt voor nog een kringloopwinkel. Wel zo eerlijk om te zeggen dat ik er, uit verveling, ook vaak binnenloop met een of meerdere dochters. De eigenaren, een vriendelijk gezin, kopen inboedels op. Het gaat ze om de grote meubels, de rest krijgen ze erbij. Naast een enorme verzameling olifantjes tref ik er spullen die mijn ouders koesterden als kostbaarheden. Ik zie mijn moeder in een staande klok. Ze was nog niet officieel gediagnosticeerd, maar de alzheimer kwam er al aan. Ik trof haar gehurkt naast die klok in de huiskamer in die blauwe jurk met rode bloemen. Ze had ’m laten nakijken, de tijd klopte op de seconde. „Die is later voor jou, jongen! Onthoud je dat? Of moet ik het op een briefje schrijven?” Nou ik onthield het wel. Dezelfde klok nu hier: 25 euro. De vermeende rijkdom van mijn ouders, de armoe van deze streek: twee vingers aan dezelfde hand. Ik vroeg de verkoopster naar de klok.  „Waarom is hij nog niet verkocht?” Antwoord: „Er zijn er te veel van. De mensen vinden ’m te duur.” Ik zie hun servies; de kristallen glazen die mijn moeder alleen maar poetste; identieke onderzetters; hun ‘kunst’; dezelfde lampen, eigenlijk alle spullen die ze hun leven lang als kostbaarheden koesterden. Mijn vader liet alles eens in de zoveel jaar fotograferen voor de verzekering, want o jee de inbrekers. Ik heb die fotoalbums, hij taxeerde de spullen op ongeveer honderd keer de waarde waarvoor ze nu te koop staan. Het waren de spaarzame momenten dat hij zich tegen beter weten in rijk gevoeld moet hebben.]]></description>
      <guid>https://www.nrc.nl/nieuws/2022/02/14/rijkdom-a4088539</guid>
      <pubDate>Mon, 14 Feb 2022 00:00:00 +00:00</pubDate>
    </item>
    <item>
      <title><![CDATA[De verjaardag werd een niet-speciale dag]]></title>
      <description><![CDATA[Ik was jarig, altijd een moeilijke dag.  Ik vul hele jaren om de onbenulligheid van het vieren van je eigen geboorte er bij iedereen in te peperen en besluit dan altijd om op het allerlaatste moment toch wat aan mijn eigen verjaardag te doen.  De grootste nog beschikbare tafel in een restaurant in Amsterdam was er, in verband met coronamaatregelen, een voor maximaal drie personen. De goede vriend die ik de avond ervoor laat had overvallen met het goede nieuws dat hij, zonder partner, tussen mij en de vriendin mocht aanzitten belde af met vage coronaklachten. Zijn vrouw vond het onverantwoord dat hij in een restaurant zou hoesten, maar hij gaat dit weekend wel naar Vitesse-PSV, want hij had zich niet getest.  „En met griep mag dat wel.” Op de achtergrond hoorde ik zijn vrouw souffleren, we gaan lang terug. Dat hij zich niet zo van de ene naar de andere kant van het land moest laten commanderen door mij, met mijn zogenaamde belangrijke medialeven. Was ik niet de man die het op zijn vijftigste verjaardag, toen hij voor het eerst een zaaltje had gehuurd, had laten afweten voor een of ander dom persreisje? Nou dan.  Het was het eerste telefoontje van de dag. Daarna belde mijn broer. Niet om te feliciteren, maar om mee te delen dat hij voor zijn eigen verjaardag in maart een huisje in een vakantiepark in Mierlo had afgehuurd. Dan het geluk dichtbij. Ik was vroeg gewekt met zacht gezang, een halfslachtig ‘lang-zal-ie-leven’. Lucie van Roosmalen (6) en Leah van Roosmalen (4) hielden er na twee coupletten mee op. Leah van Roosmalen had twee tekeningen gemaakt – een vluchtige schets van onze katten Joseph en Olga die tussen de wolken in de lucht vlogen en een zelfportret in oranje jurk – en  Lucie van Roosmalen was er nog niet aan begonnen. Ik bracht de vijftig (!) tekeningen in herinnering die ze een week eerder voor de verjaardag van hun moeder hadden gemaakt.  „Misschien na school”, zei Lucie van Roosmalen. „Als er taart is.” De kamer was niet versierd, ik zag geen pakjes.  „Die komen met de post, misschien”, zei Lucie van Roosmalen, die haar moeder in alles nakakelt.  En zo bracht ik ze op de bakfiets naar hun school, op deze niet-speciale dag. Ik liep hand in hand met Leah van Roosmalen naar de poort en droeg haar over.  „Hij is jarig”, zei ze tegen de juf, die de hand op de automatische piloot naar voren stak, „maar hij viert het niet.” De juf trok haar hand terug, we knikten wat ongemakkelijk naar elkaar. Ik dacht: ‘volgend jaar doe ik normaal, maar dat denk ik ieder jaar.’]]></description>
      <guid>https://www.nrc.nl/nieuws/2022/02/11/normale-viering-a4087409</guid>
      <pubDate>Fri, 11 Feb 2022 00:00:00 +00:00</pubDate>
    </item>
  </channel>
</rss>
