<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Onze schuld]]></title>
      <description><![CDATA[<p>Ik neem een paar weken vrij, het volgende stukje van mijn hand zal niet vanuit Wormer komen. Na zeven jaar keren we het dorp de rug toe, we gaan terug naar de stad. Met de verhuizing verdwijnt een favoriet onderwerp om over te schrijven, zoals eerder ook mijn moeder uit mijn columns verdween omdat ze er niet meer is. Gisteren begonnen we met afscheid nemen. De laatste schooldag. Lucie van Roosmalen (8) trakteerde op cupcakes, die ze de dag ervoor woedend had gemaakt. Leah van Roosmalen (7) wilde juist niets speciaals. Ik bracht hen tot in de klas, ze werden opgewacht door vriendinnen die zich huilend aan hen vastklampten. Citaat van een kind van acht: „Laat me maar even. Ik ben bang dat ik te emotioneel word.” De school was eerder uit, we gingen ze samen halen. Er was een samenzang op het schoolplein. Wormer is een ontzettend muzikaal dorp, of beter gezegd: ze houden van zingen. Keihard zingen. Het was broeierig warm. Eva en ik wurmden ons tussen de blote schouders naar voren. Af en toe wisselden we blikken met de oudste twee dochters. Het was onze schuld, dat was duidelijk. Een leraar achter een piano, de keiharde samenzang, het staan tussen al die dorpse lijven die in de loop der jaren vertrouwd waren geworden. „Ik ben een vreselijk mens”, zei Eva tijdens het slotlied. „Ik ook.” Een juf nam Lucie van Roosmalen op de gang apart. Ze zei: „Niet sip kijken, wat hebben we de hele dag gezegd? Een nieuw begin is een nieuwe…” Lucie van Roosmalen: „..uitdaging.” Een moeder van een vriendinnetje bemoeide zich er nu ook mee. „En klaar nu.” Die Zaanse mentaliteit van korte metten maken met alle emoties ging ik dan weer niet missen. Het hoefde niet zoals mijn moeder die vijftig jaar bleef rouwen over haar verdrijving uit Noord-Brabant, maar het mocht wel langer dan vijf minuten duren. Ook wel langer dan vijf uur, vijf dagen of vijf weken. Leah van Roosmalen was voor het laatst haar fietssleutel kwijt. Thuis bekeken ze de afscheidsboeken die klasgenoten voor ze gemaakt hadden. Ze hadden allemaal hetzelfde geschreven onder de vetgedrukte zin ‘Ik hoop voor jou…’ Twee keer dertig keer ‘dat je veel vriendinnen maakt’. Ik fietste met Leah van Roosmalen naar zwemles, ook voor het laatst. „Er zijn wel veel dingen voor het laatst”, zei ze. „Voor mij zwemles en school en voor jou Vitesse. Ga je na de vakantie gewoon naar een nieuwe voetbalclub.” Nu hadden we opeens alle twee geen zin meer in de tijd die we ‘na de vakantie’ waren gaan noemen.</p>]]></description>
      <guid>https://nrc.nl/nieuws/2024/07/18/onze-schuld-a4860105</guid>
      <pubDate>Thu, 18 Jul 2024 05:56:42 +00:00</pubDate>
    </item>
    <item>
      <title><![CDATA[Arme geelzwarte wij]]></title>
      <description><![CDATA[<p>We hebben in gezinsverband gebeden voor Vitesse, en dat Guus Franke dan maar de van boven gezonden redder mag zijn, waar ik dan, als alles achter de rug is, best ‘meneer’ tegen wil zeggen, maar het gezonde verstand zegt dat hij dat niet is. Heel even was er het geloof dat hij over water kon lopen en dat hij echt miljoenen klaar had liggen voor Vitesse. Hoe hadden we deze glimmer toch over het hoofd gezien? Stad en land afgespeurd naar iets van waarde blijkt er in de achtertuin een diamant te liggen. Was het toch geen diamant. Ik hoop dat hij zelf wel genoten heeft van alle aandacht en publiciteit. Ik maar heel even. Want Guus Franke is het niet. Na het lezen van een artikel van Jeroen Kapteijns en John van den Heuvel in De Telegraaf en daarna nog een onderzoek van Follow the Money en Omroep Gelderland naar zijn financiele handel en wandel vrees ik met grote vreze dat Guus Franke niet garant gaat staan voor de benodigde vijf miljoen euro die Vitesse nodig heeft om in ieder geval een seizoen in de Keuken Kampioen Divisie uit te kunnen voetballen. Daarna rest er niets anders dan met een grote bos bloemen langs te gaan bij Gelredome-eigenaar Michael van de Kuit, die wel in de Quote500 staat. Niet de makkelijkste man om voor op de blote knieën te gaan, hij heeft de afgelopen jaren iedereen in Arnhem en omgeving ongevraagd uitgemaakt voor zakelijke onbenul, sukkel of erger. Dat kan er dan ook nog wel bij, geen vernedering blijft ons bespaard. De rijkaards die zich aandienen zijn niet rijk en de echte rijkaards moeten ons niet. Hadden we maar een echte voetbalclub moeten blijven, maar zelf kunnen we helaas niets. Arme geelzwarte wij. We hangen nu al zo lang aan de rand van het ravijn, de nagels in het zand. We blijven maar zo hard mogelijk om hulp roepen zodat iedereen het kan horen, maar niemand luistert meer. En als er dan eindelijk een hand wordt uitgestoken blijkt die onder de smeerolie te zitten. Als Guus Franke alsnog garant gaat staan voor de begroting neem ik natuurlijk alles terug, dan tillen we hem gewoon weer op z’n paard en dan mag hij de hele dag over Papendal galopperen en dan zwaaien we hem aan het eind van een werkweek met z’n allen uit als hij met de Porsche naar zijn villa in Zwitserland vertrekt, want we waaien in Arnhem graag met alle winden mee. Jammer dat we alleen nog maar tegenwind krijgen.</p>]]></description>
      <guid>https://nrc.nl/nieuws/2024/07/17/arme-geelzwarte-wij-a4859909</guid>
      <pubDate>Wed, 17 Jul 2024 05:56:42 +00:00</pubDate>
    </item>
    <item>
      <title><![CDATA[Aanslag]]></title>
      <description><![CDATA[<p>Ik hing onderaan een kunststof bult, tussen stinkende kinderschoenen, in het sympathieke pretparkje ‘Oud Valkeveen’. Het was zondag aan het begin van de middag en ik zat er al doorheen. Eerder die ochtend had ik met drie dochters een uur in de hal van het Radiogebouw op het Mediapark gewacht op hun moeder die te gast was in het programma De Perstribune. Er is daar veel en weinig te doen, ze hadden een parcours gemaakt met de kussens van de witte bankstellen, en Frida van Roosmalen (3) had de beker chocolademelk die ze van de bewaking had gekregen over zichzelf heengegoten. En nu lag ik ze een paar kilometer verderop aan te moedigen terwijl ze met een handvol andere kinderen vergeefs omhoog probeerden te klauteren, tegelijkertijd scrolde ik op mijn iPhone. Ik keek naar actualiteit, naar de meteen al iconische foto’s van Donald Trump. Hij had een moordaanslag overleefd in Butler in Pennsylvania, bloedde aan een oor en balde een vuist. En naar de reactie daar weer op van Charles Groenhuijsen, die precies op het goede moment weer lijkt herrezen. Bij gebrek aan talkshowtafels is hij zichzelf maar gaan filmen. Daar gaan we in de aanloop naar de presidentsverkiezingen nog ontzettend van genieten, desnoods 24 uur per dag. Er plofte een vader naast me in het natte gras, een typisch product van ’t Gooi, een petje van de New York Yankees op het hoofd. Hij moedigde zijn zoon aan, net als hij geen atleet. „Hup Tobias! Hup!” Het joch gleed kansloos, de handen klauwend in het kunststof, naar beneden. „Jammer, weer proberen!” Daarna richtte hij zich tot mij. „Nou, jij hebt natuurlijk genoeg om over te schrijven nu, met Trump.” Het was natuurlijk vriendelijk bedoeld, het was maar een aanzet tot een praatje. Waarom kan ik zo’n opmerking nou niet in stilte incasseren? Was het omdat ik dit stukje nog moest schrijven? Was het omdat ik de actualiteit er even niet bij kon hebben omdat we met z’n allen in een pretpark waren en ik heus wel voelde dat ik totaal geen invloed meer had op het verloop van deze dag? Was het een natuurlijke afkeer van het menstype? Ik denk het laatste. „Wat doe jij?”, hoorde ik mezelf vragen. – „Private banking.” “Jij hebt natuurlijk genoeg om te handelen nu met Trump, misschien short gaan?” Hij: “Misschien wel veel telefoon morgen, dat is altijd zo.” Mijn Frida van Roosmalen van drie kroop ondertussen zijn veel oudere Tobias voorbij, even later vielen ze met elkaar naar beneden, Frida boven op hem. De pamper recht in dat gezicht. ‘Mijn dochter’, dacht ik.</p>]]></description>
      <guid>https://nrc.nl/nieuws/2024/07/15/aanslag-a4859700</guid>
      <pubDate>Mon, 15 Jul 2024 05:56:43 +00:00</pubDate>
    </item>
    <item>
      <title><![CDATA[Aanslag]]></title>
      <description><![CDATA[<p>Ik hing onderaan een kunststof bult, tussen stinkende kinderschoenen, in het sympathieke pretparkje ‘Oud Valkeveen’. Het was zondag aan het begin van de middag en ik zat er al doorheen. Eerder die ochtend had ik met drie dochters een uur in de hal van het Radiogebouw op het Mediapark gewacht op hun moeder die te gast was in het programma De Perstribune. Er is daar veel en weinig te doen, ze hadden een parcours gemaakt met de kussens van de witte bankstellen, en Frida van Roosmalen (3) had de beker chocolademelk die ze van de bewaking had gekregen over zichzelf heengegoten. En nu lag ik ze een paar kilometer verderop aan te moedigen terwijl ze met een handvol andere kinderen vergeefs omhoog probeerden te klauteren, tegelijkertijd scrolde ik op mijn iPhone. Ik keek naar de actualiteit, naar de meteen al iconische foto’s van Donald Trump. Hij had een moordaanslag overleefd in Butler in Pennsylvania, bloedde aan een oor en balde een vuist. En naar de reactie daar weer op van Charles Groenhuijsen, die precies op het goede moment weer lijkt herrezen. Bij gebrek aan talkshowtafels is hij zichzelf maar gaan filmen. Daar gaan we in de aanloop naar de presidentsverkiezingen nog ontzettend van genieten, desnoods 24 uur per dag. Er plofte een vader naast me in het natte gras, een typisch product van ’t Gooi, een petje van de New York Yankees op het hoofd. Hij moedigde zijn zoon aan, net als hij geen atleet. „Hup Tobias! Hup!” Het joch gleed kansloos, de handen klauwend in het kunststof, naar beneden. „Jammer, weer proberen!” Daarna richtte hij zich tot mij. „Nou, jij hebt natuurlijk genoeg om over te schrijven nu, met Trump.” Het was natuurlijk vriendelijk bedoeld, het was maar een aanzet tot een praatje. Waarom kan ik zo’n opmerking nou niet in stilte incasseren? Was het omdat ik dit stukje nog moest schrijven? Was het omdat ik de actualiteit er even niet bij kon hebben omdat we met z’n allen in een pretpark waren en ik heus wel voelde dat ik totaal geen invloed meer had op het verloop van deze dag? Was het een natuurlijke afkeer van het menstype? Ik denk het laatste. „Wat doe jij?”, hoorde ik mezelf vragen. „Private banking.” „Jij hebt natuurlijk genoeg om te handelen nu met Trump, misschien short gaan?” Hij: „Misschien wel veel telefoon morgen, dat is altijd zo.” Mijn Frida van Roosmalen van drie kroop ondertussen zijn veel oudere Tobias voorbij, even later vielen ze met elkaar naar beneden, Frida boven op hem. De pamper recht in dat gezicht. ‘Mijn dochter’, dacht ik.</p>]]></description>
      <guid>https://nrc.nl/nieuws/2024/07/14/aanslag-a4859701</guid>
      <pubDate>Sun, 14 Jul 2024 05:56:43 +00:00</pubDate>
    </item>
    <item>
      <title><![CDATA[Uitgeschakeld]]></title>
      <description><![CDATA[<p>Ik keek met het halve dorp in Zaal Groos, het onofficiële gemeenschapshuis van Wormer. Nederland-Engeland was op een massaal drinken uitgelopen. Ik heb veel aan te merken gehad op mijn dorpsgenoten, maar drinken kunnen ze. Ik kon het tempo amper bijbenen en kon na afloop een rondje geven van al het bier waar ik nog niet aan was toegekomen. Hans van de sponsorcommissie van de plaatselijke voetbalclub wilde nog wel in het café zijn, maar niets meer drinken omdat hij het een probleem vond om de volgende dag met een kegel bij mensen aan te bellen. Hij is deurwaarder, een beroep waar we verschillend tegenaan kijken. Hij houdt zich vast aan de Robin Hood-variant: geld terughalen dat iemand anders zich heeft toegeëigend. Er ontspon zich een discussie met een directeur van een installatiebedrijf, die een zekere faam in de regio heeft omdat hij altijd twee verschillende gymschoenen draagt, wat hem, volgens hemzelf, tot een uniek persoon maakt. „Ik ben de enigste.” Hij zei ook van plan te zijn om naar Griekenland te emigreren. „Daar kijk je van op, hè?” Helemaal niet, dacht ik. In het geval van een deurwaarder belde hij direct zijn advocaat, en dat zou iedereen moeten doen. Deurwaarder Hans: „Daarmee verpest je juist de boel, alsof je de jus van de aardappelen haalt.” Ik was er ongewild een beetje bij gaan horen. De stam had ons officieel geaccepteerd, het maakte ze niets meer uit dat ik me niet kon vinden in hun doen en laten. En nu wilden ze andersom dat ik ze ook ging zeggen dat het allemaal wel meevalt met ze. Een voor een kwamen ze een complimentje halen. De apothekersassistente bij wie ik ’s middags hooikoortsdruppels had gehaald, ging voor me staan en bleef maar herhalen dat ik haar waarschijnlijk niet herkende en dat dat kwam omdat ze in het oranje was. Een man met een sik meldde zich, hij droeg een blouse met Delfts-blauwe print. Ik begon al uit mezelf te zeggen dat hij vergeleken met alle anderen een lichtpunt was, hij keek me glazig aan. „Ik kom hier niet vandaan, ik slaap in het hotel, ik ken u van televisie.” „Hem niet lastigvallen”, viel een dorpsgenoot me ongevraagd bij. „Hij woont hier!” De nederlaag tegen de Engelsen was niet echt erg, want ingecalculeerd, wat pijn deed is dat ze ons een volgend samenzijn hebben afgepakt. Het was zoals een dorpsgenoot het zei nadat hij me een klap op schouder wilde geven, maar jammerlijk miste: „Over een paar jaar, als er weer een toernooi is, hebben we het weer gezellig.”</p>]]></description>
      <guid>https://nrc.nl/nieuws/2024/07/11/uitgeschakeld-a4859475</guid>
      <pubDate>Thu, 11 Jul 2024 05:56:44 +00:00</pubDate>
    </item>
    <item>
      <title><![CDATA[Geen nieuws]]></title>
      <description><![CDATA[<p>Het werd gebracht als nieuws, maar het is natuurlijk helemaal niet bijzonder: het Nederlands elftal wilde per trein van Wolfsburg naar Dortmund, maar de trein reed niet. Zelfs bij de NOS, waar ze de aansluiting met de gewone mensen steeds makkelijker maken, schreven ze er een stukje over: ‘Trein valt uit, Nederlands elftal met vliegtuig (later) naar Dortmund’. Eerste gedachte: gelukkig er is vervangend vervoer, want dat is vaak niet zo weet ik uit ervaring. Nooit eerder voelde ik me dichter bij onze spelers dan gisteren, want altijd als ik met de trein wil is er een vertraging. Of er zijn werkzaamheden. Of er komt geen trein. Het idee alleen al dat onze spelers hetzelfde hebben meegemaakt is een enorme steun. Helaas schrijf ik dit stukje voor Jeroen Stekelenburg op televisie is met de laatste berichten uit het Nederlandse kamp, maar ik mag toch hopen dat dit ter sprake is gekomen. En als ik Gert-Jaap Hoekman was had ik met slagroomspuit het gebakje helemaal vol gespoten en Joep Schreuder naar het vliegveld gestuurd om de getarte spelers op te vangen. En dan maar hopen dat ze dezelfde woede in zich hebben als ik zelf heb als ik weer eens tevergeefs naar station Wormerveer ben gefietst. Zoals altijd bij succes groeien voetballers en bevolking naar elkaar toe. Waar na de wedstrijd tegen Oostenrijk nog laatdunkend werd gedaan over ‘de gezelligheid onderling’, ‘kinderen op het veld’ en ‘haarbanden’ zitten we nu in het stadium dat ze Wolter Kroes bij de NOS in het zonnetje zetten omdat de spelers na de wedstrijd tegen Turkije samen ‘Viva Hollandia’ zongen in de kleedkamer. En dat nadat ze eerder op het veld ook al van links naar rechts waren gesprongen met de feestenden op de tribunes. Op Radio 538 kwam ook het bericht voorbij dat ook supporters van Oranje vanuit Nederland niet meer met de trein richting Dortmund kunnen, er werd geadviseerd om vanaf Arnhem (trots op) te carpoolen. Als je maar vroeg genoeg vertrok was je waarschijnlijk op tijd om met tienduizenden anderen mee te lopen in ‘de Oranje-mars’ naar het Westfalenstadion, voor een wedstrijd waarvoor maar een klein deel een kaartje heeft. Helemaal naar Dortmund om daar met andere Nederlanders mee te lopen in een lange sliert… Dan ben je dus gek. Sommigen zeggen dan verzachtend ‘oranjegek’, maar doe ik niet aan mee.</p>]]></description>
      <guid>https://nrc.nl/nieuws/2024/07/09/geen-nieuws-a4859207</guid>
      <pubDate>Tue, 9 Jul 2024 05:56:45 +00:00</pubDate>
    </item>
    <item>
      <title><![CDATA[Slecht luisteren]]></title>
      <description><![CDATA[<p>Gesmuld van het profiel dat Bart Hinke en Boris Bouwman schreven over de nieuwbakken minister Reinette Klever, dat mag ook wel eens in de krant. Het ging deels over Spinozakenner Wim Klever, vader van. Reinette verklaarde in de Tweede Kamer dat haar vader door de SS zou zijn neergeschoten, iets wat hij – volgens Reinette dus – maar ternauwernood overleefde. Hinke en Bouwman trokken de waarheid boven water. Wim bleek als puber op bevrijdingsdag ongewild in een vuurgevecht te zijn gefietst, hij schreef er vier jaar geleden op Facebook over dat men in het ziekenhuis „kon volstaan met pleisters en een wasbeurt”. Het verhaal was in verschillende versies aan haar verteld, zei Reinette tegen onze onderzoeksjournalisten. Het maakte nogal uit wie Wim Klever voor zich had, laten we het erop houden dat Reinette de meest exorbitante versie met het parlement heeft gedeeld. Toen mijn vader in de oorlogsjaren met zijn partizanengroep door de bossen bij Middelbeers struinde om moffen om te leggen was er geen ruimte voor jongens als Wim Klever. „Gewone burgers waren vaak een gevaar voor de groep”, zei mijn vader vaak. Ik kan het helaas niet meer verifiëren, maar neem maar van mij aan dat ze bij het echte verzet zeker niet zaten te wachten op pubers die door vuurgevechten fietsten. „Je moest stoppen met schieten, terwijl ze aan de overkant al wel wisten waar we zaten. Op een gegeven moment zijn we ze maar gaan zien als collatoral damage.” Wim Klever heeft maar geluk gehad, mijn vader en zijn maten hadden hem zeker niet gespaard. Wim Klever maakte er op zijn X-account geen woorden aan vuil, hij plaatste wel de foto van het nieuwe kabinet op de trappen van Huis Ten Bosch: „Vandaag wordt onze dochter Reinette beëdigd als minister voor buitenlandse handel en ontwikkelingshulp. (in het rood links boven).” Ik ken de heer Klever niet, hij is voor mij nog net zo onschuldig als op de dag dat hij door SS’ers van zijn fietszadel werd geschoten, maar uit de sobere dienstmededeling lees ik dat hij het net zo gek als iedereen vindt om ‘minister’ tegen Reinette te moeten zeggen. Van haar verhaal dat haar liefde voor de Prinsenvlag zou moeten verklaren lijkt overigens ook weinig te kloppen. Familie van moederskant trok naar verluidt helemaal niet met Willem van Oranje op. Een over-over-over-over-grootmoeder had zich verliefd en stalkte de Vader des Vaderlands. Zij en haar gevolg waren eerder een last dan een lust, ze fietsten - net als Wim Klever eeuwen later - juist hinderlijk door de gevechten heen. Eigenlijk wilde Willem van Oranje het hele groepje koud maken, dat had mijn vader in zijn plaats ook gedaan, maar ze zijn door een wonderlijk toeval de dans ontsprongen. Ik hoop dat NRC Hinke en Bouwman hier ook weer op zet. Het zal Reinette ongetwijfeld wel weer anders verteld zijn, maar ik denk inmiddels dat ze het vooral anders heeft willen horen.</p>]]></description>
      <guid>https://nrc.nl/nieuws/2024/07/08/slecht-luisteren-a4858982</guid>
      <pubDate>Mon, 8 Jul 2024 05:56:46 +00:00</pubDate>
    </item>
    <item>
      <title><![CDATA[Herhaling]]></title>
      <description><![CDATA[<p>Dit EK slingert me terug in de tijd. Ik zie parallellen die er waarschijnlijk niet zijn. Bij het wereldkampioenschap in 1978, waar gek genoeg minder landen aan meededen dan nu tijdens dit EK, beleefde Nederland onder het wonderlijke duo Zwartkruis/Happel ook een rampzalige poulefase, om zich daarna op te richten. Dick Nanninga was de Wout Weghorst van toen, alleen buiten de Randstad geloofden ze in zijn kwaliteiten, maar dat toernooi verwierf hij eeuwige roem. Vanwege Dick Nanninga heb ik Roda JC een tijdlang een sympathieke club gevonden. Dat hij zware shag rookte en bloemist was hielp ook. Dick Nanninga was de laatste speler die scoorde in een WK-finale en daarna gewoon doorging met leven, met de nadruk op gewoon, hoewel het einde met een amputatie van een onderbeen uitermate triest was. We waren dat toernooi voor het eerst in gezinsverband in het buitenland. In Wilderswil in Zwitserland. Mijn vader zocht en vond na een wedstrijd meekijken in de huiskamer bij de familie Heim – we huurden vier weken hun bovenverdieping – een prettiger plek om voetbal te kijken: Gasthof Hirschen. Per wedstrijd groeide de groep Nederlanders. Op foto’s genomen tijdens de finale tegen Argentinië zie ik geen mensen in het Oranje en mijn moeder rokend van twee sigaretten tegelijkertijd, van de spanning hoop ik. Ze zou zich de wedstrijd later herinneren als „de enige avond dat ik mijn kinderen kwijt was”. Ik kroop met mijn broer en zus onder de tafeltjes, we zogen er de suikerzakjes leeg die we van schoteltjes hadden gepakt. Gek genoeg maak ik dit toernooi hetzelfde mee. Omdat de televisie-aansluiting niet perfect is, hebben we met kinderen en schoonmoeder drie wedstrijden in ‘Zaal Groos’ gekeken, het onofficiële dorpshuis in Wormer. Behalve de huisartsen, die steevast vooraan zitten, geen idee wie of wat de acute noodgevallen dan opvangt, is er niemand die echt gelooft dat Nederland kampioen wordt. Elke combinatie wordt gezien als een meevaller. Na het laatste doelpunt tegen de Roemenen waren we de dochters kwijt. Ze zaten onder een tafel uit een gevonden zak chips te eten. Leah van Roosmalen (7) keek me aan en zei: „Haal ons hier alsjeblieft niet weg.” Ik wist niet of ze de plek onder de tafel bedoelde of dat ze een toespeling maakte op ons naderende vertrek uit het dorp. Dit elftal haalt en verliest de finale. Het doet me weinig, toch zin om op die onwerkelijke plek dan twee sigaretten tegelijkertijd te roken.</p>]]></description>
      <guid>https://nrc.nl/nieuws/2024/07/05/herhaling-a4858763</guid>
      <pubDate>Fri, 5 Jul 2024 05:56:46 +00:00</pubDate>
    </item>
    <item>
      <title><![CDATA[Zalmroze ensemble]]></title>
      <description><![CDATA[<p>Ze zeggen vaak ‘die heeft een te grote broek aan’ als ze denken dat iemand zichzelf wellicht overschat, maar Fleur Agema (PVV), onze nieuwe minister van Volksgezondheid, Welzijn en Sport, koos voor een ‘zalmkleurig ensemble’. Een rok van zalm en een vest van zalm en daaronder een tot aan de hals dichtgeknoopte witte blouse. De deskundige bij Goedemorgen Nederland zei: „Goed om kleur te zien bij de dames op het bordes.” Ze vond het „een mooi statement van Fleur” om in „een onverwacht ensemble” op het bordes te verschijnen voor de groepsfoto met de koning. Wat Fleur Agema communiceerde: ze laat zich door niemand de wet voorschrijven, ze omhelst het onverwachte: we mogen veel van haar verwachten. Mijn moeder ging zich de laatste jaren ook steeds extravaganter kleden. Op begrafenissen van buurtbewoners verscheen ze consequent overdressed. Van top tot teen in het zwart, tot zwarte handschoenen aan toe. Ze straalde, ondanks haar toenemende onzekerheid, zelfvertrouwen uit. De kleding gaf houvast. Fleur Agema koos voor extravert, maar met behoud van haar kuisheid. Het was een beetje terug naar de jaren vijftig, maar ook heel erg van nu. Het verweesde stemvee werd niet op verkeerde gedachten gebracht, maar ze was geen muurbloem gisteren. Ze zei na de overdracht door haar voorganger Conny Helder: „Ik ben trots om mijn eerste stappen te zetten.” Alsof ze als eerste vrouw op de maan ging wandelen. Eerder zei ze ook al iets als „vanaf nu rust de zorg in Nederland op mijn schouders”. Je kon die hele grote klus die op haar wacht, niet los zien van haar zalmroze ensemble, want er klopt natuurlijk geen fluit van, alles moet anders. Ze heeft jarenlang aan de zijlijn staan briesen, maar nu moet er geleverd worden. Die seventies bril staat haar ook goed, ik heb ook zo’n montuur. Het is een echte nadenkbril, ik had hem bij het schrijven van deze column ook op. Fleur miste Geert op het bordes. Hij had het haar schijnbaar niet verteld dat hij er niet tussen zou staan. Gelukkig is Fleur er de vrouw niet naar om te panikeren, maar ze miste hem wel. En dat deelde ze. „Ik mis Geert.” Dat is de Fleur die de mensen willen. Oog voor de medemens, oog ook voor de verschoppeling want het was haar heus duidelijk dat Geert niet mee mocht doen van de rest. Ze had zin in Schoof I, maar het kabinet had eigenlijk Geert I moeten heten. Verder jeukten haar handen om ‘de zorg’ aan te pakken, het zalmroze ensemble communiceerde dat we veel mogen verwachten.</p>]]></description>
      <guid>https://nrc.nl/nieuws/2024/07/03/zalmroze-ensemble-a4858458</guid>
      <pubDate>Wed, 3 Jul 2024 05:56:46 +00:00</pubDate>
    </item>
    <item>
      <title><![CDATA[Boeren zijn de baas]]></title>
      <description><![CDATA[<p>Een veel gestelde vraag: vind je ook iets positiefs aan Wormer? Ik geef een arm (dat is overdreven, doe maar een pink) voor het Kerkepad, zelden zo lekker gewandeld als daar. Sla op de Dorpsstraat na ‘Zaal Groos’ rechtsaf en slinger met jezelf de polder in. De laatste tijd word ik er regelmatig staande gehouden door dorpsbewoners. Hun/mijn pad wordt bedreigd. Op de plek waar nu nog een natuurijsbaan en een jeu de boules baan liggen, zijn tennis- en padelbanen en een nieuw clubgebouw gepland zodat er extra woningen op de plaats van de huidige sporthal en tennisbanen kunnen worden gebouwd. Een onbewust onbekwame CDA-wethouder wist het stemvee in de gemeenteraad van Wormerland deels te overtuigen, en nu botst een groot gedeelte van de bevolking tegen de gevolgen van het eigen stemgedrag aan. Onbewust onbekwamen zijn over het algemeen helemaal geen onprettige mensen, ze kunnen bijvoorbeeld goed bier drinken en honden uitlaten. Het wordt pas problematisch als ze de macht krijgen om plannen te verzinnen of besluiten te nemen. Tegenstanders brengen de weidevogels in. De kievit wordt naar verluidt gek van het getik op tennis- padelbanen. Als vogels mochten kiezen prefereren ze een natuurijsbaan boven padel- en tennisbanen. Toen ik gisteravond weer over dat – nogmaals schitterende – Kerkepad wandelde zag ik een boer met een grote maaier al het gras rondom de natuurijsbaan maaien. Een vraag die opkwam: vinden weidevogels dat dan wel leuk? Nee, natuurlijk niet, maar verzet tegen de boer is dapper, zinloos en naïef. Boeren zijn in dit land met weinig, maar in het nieuwe kabinet worden ze buitenproportioneel goed vertegenwoordigd. Als ze straks weer boos zijn op de regering zijn ze vooral boos op zichzelf, een prettig, maar niet geruststellend idee. De boer is in dit land de geaccepteerde uitzondering. Laat hem maar begaan is de nieuwste tendens, laat hem maar maaien, zaaien en oogsten, dan richten we onze woede op anderen. Het hoogst haalbare is dat er niet meer boeren bijkomen, als we iets kunnen doen aan de voortplanting zou dat al heel wat zijn. Stoppen met Boer zoekt Vrouw op televisie zou voor toekomstige generaties een zegen kunnen zijn, want boeren zien hun bedrijf een beetje als een monarchie. Het gaat over van vader op zoon, wie als boertje (of boerinnetje) wordt geboren wordt dusdanig gebrainwasht dat hij of zij denkt dat er ook recht op grond, privileges en subsidies bijkomen. Op lokaal niveau worden de doelen onbewust bijgesteld naar wat wel haalbaar is. Het bos wordt toch al gekapt, dus ketenen ze zich vast aan de eik op het plein. Er zijn grotere gevaren voor weidevogels dan het getik op tennis- en padelbanen, maar ergens moet het begin van een grens worden getrokken. Laat het Kerkepad in Wormer een streep in het zand zijn.</p>]]></description>
      <guid>https://nrc.nl/nieuws/2024/06/30/boeren-zijn-de-baas-a4858190</guid>
      <pubDate>Sun, 30 Jun 2024 05:56:47 +00:00</pubDate>
    </item>
  </channel>
</rss>
