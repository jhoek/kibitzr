<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[1840]]></title>
      <description><![CDATA[<p>Na een gedwongen afscheid van haar werkende leven zocht mijn moeder naar plekken om de resterende tijd nuttig en aangenaam te besteden. (Met de wijsheid van nu: organisaties hadden er nog tien jaar van kunnen profiteren.) Een kennis knipte kaartjes in de tram die door het Openluchtmuseum in Arnhem reed. Werken in een andere tijd, dat leek haar ook wel wat. Ze zag zich al in een Brabantse boerderij of desnoods achter het weefgetouw. Ze schreef brieven naar het Openluchtmuseum, werd uitgenodigd voor een gesprek en keihard afgeserveerd. „Te breedsprakig, te uitvoerig.” De high tea die ze voor haar verjaardag in het museum had gepland werd geannuleerd. „Ik ga nog liever naar die wijnproeverij in Dieren.” Ze belandde uiteindelijk in een kringloopwinkel in Arnhem-Noord, waar ze naar eigen inzicht artikelen mocht prijzen. Vaak kocht ze de artikelen zelf, ze gingen in grote dozen mee naar de studentenhuizen, maar mijn zus en ik wilden helemaal geen rieten manden en tafelkleden van overleden bejaarden. „Breng die rotzooi in godsnaam naar het Openluchtmuseum”, riep ik, waarop mijn vader de duim in de open wond drukte: „Daar is ze afgewezen.” Vorige week was ik daar, met mijn podcastvrienden Roelof en Noortje, voor wie het Openluchtmuseum iets nieuws was. Ze wisten nog niet hoe mooi de omgeving rondom Arnhem is en vielen van de ene verbazing in de andere. Bij ieder bouwsel werden we begroet door vrijwilligers die speelden uit een andere tijd te komen. De oudere acteurs waren zo rolvast dat het vertederde. Hoezo was ze toen beoordeeld als te breedsprakig, vroeg ik me af na de ontmoeting met een vrouw in klederdracht die ons in de vrieskou maar bleef onderwijzen. Ik keek naar Roelof en Noortje, voor hen was dit echt. Even later stonden we in een smidse, waar een bebaarde Arnhemmer met een hamer op een wiel stond te hengsten. Hij zei dat we met hem konden praten over het verleden, in zijn werkelijkheid was het 1840. Ik boog me over het karrewiel. Ja hoor, alles was zoals toen. Ik rook een schroeilucht. Achter een houten balk had deze man uit het verleden een kachel verstopt. Mijn haar stond in brand. De reactie was echt Arnhems, meteen in de verdediging. „Moet je maar niet met je dikke kop zo dicht bij de kachel komen.” „Jij verstopt een kachel achter een balk, dat verwacht ik niet in 1840.” „Ik moet doorwerken in de winter. Natuurlijk verstop ik dan een kachel. Zouden ze in 1840 ook gedaan hebben.” „Maar toen hadden ze geen kachels.” „Dat weet jij toch niet? Ik ben uit die tijd, jij niet.” Hij riep naar een toevallig passerende medewerker van het Openluchtmuseum: „Hee, uit welk jaar kom ik?” „Staat op het bordje bij je voordeur.” De man uit 1840: „Dus.” Mijn moeder had daar prima gepast.</p>]]></description>
      <guid>https://nrc.nl/nieuws/2025/01/12/1840-a4879294</guid>
      <pubDate>Sun, 12 Jan 2025 05:57:02 +0000</pubDate>
    </item>
    <item>
      <title><![CDATA[Likken naar boven, happen naar de andere groep: dankzij de nieuwe vrijheid van meningsuiting kan dat hier]]></title>
      <description><![CDATA[<p>Met de mededeling van ‘president elect’ Donald Trump dat hij graag Groenland wil inlijven, drong dan eindelijk het besef door dat we een nieuwe tijd in zijn geslingerd. Aanwijzen wat je wilt hebben en als ze het niet meteen aan je geven zeggen dat je het toch wel krijgt. Het gedrag komt me als vader en als zoon – mijn moeder dook de laatste jaren in het verzorgingstehuis als een kraai op alles wat ze mooi vond – bekend voor. Je kunt wel „nee” zeggen, maar gezelliger wordt het er dan niet op. Soms denk je ook: ik had ook gewoon wel de koektrommel open kunnen doen. Een beetje als Mark Zuckerberg die in een nieuwe beginselverklaring de mensen zelf wil laten bepalen wat waar is en wat niet. Hij kwam dat democratisch inzicht ongevraagd op een schaal naar Trump in Mar-a-Lago brengen. Als de X-vluchtelingen consequent zijn keren ze zich nu ook af van Instagram, Facebook en Threads. De leftovers op X vieren ondertussen met elkaar overwinning op overwinning. Nieuws van de Dag, de nieuwe talkshow van SBS, is na drie uitzendingen al de beste nieuwsrubriek ooit gemaakt. „Flitsend”, noemde Jack van Gelder het zelfs in Hélènes Oranjewinter, waar hij fungeert als vaste aanzit. De rest van de tafel vond het ook retegoed. Ze hadden al veel nieuws gezien, maar het was ze nog nooit in zulke lekkere brokken in de bek geduwd. Iedereen bij SBS en De Telegraaf vond hetzelfde, ze hekelen graag de publieke omroep vanwege de voorspelbare meningen, maar stiekem zijn het ook lemmingen. Likken naar boven, happen naar iedereen uit de andere groep en dankzij de nieuwe vrijheid van meningsuiting kan dat hier. Wat willen we als land nog meer? Misschien dat Geert Wilders na de meeuw en de prinsenvlag de rest van het NSB-gedachtengoed kan uitrollen. Alle Nederlandstalige gebieden in een nieuw gemenebest. De Vlamingen en Afrikaners gewoon weer onder Oranje, de eilandjes overzee aanhouden om er de ongewensten heen te brengen. Ons eigen Rwanda. Misschien Suriname voor grondstoffen en laten we Indonesië weer gewoon Nederlands-Indië en New York Nieuw Amsterdam noemen. Wie o wie gaat Elon Musk bij onze volgende verkiezingen aanwijzen als zijn favoriet? We gaan er ook hier met boter en suiker in, Nederlanders zijn bij uitstek een volk dat braaf de opgelegde algoritmes volgt. Wel leuk: de mededeling van Errol Musk, de vader van, dat Elon onderhand ook trek krijgt in Liverpool FC. De club is net zo fout als al die andere Premier League-clubs, maar er hangt een zweem van vals sentiment en nostalgie omheen. Elon Musk die ‘You’ll never walk alone’ zingt op Anfield Road, dan is ook voor de grootste struisvogels zichtbaar wat hij is: officieel eigenaar van de ziel en zaligheid van het volk. Als het doorgaat is de insteek van Nieuws van de Dag: ‘Hoe gaat Arne zich houden onder Elon Musk?’ Waarschijnlijk verrassend goed.</p>]]></description>
      <guid>https://nrc.nl/nieuws/2025/01/08/never-walk-alone-a4878909</guid>
      <pubDate>Wed, 8 Jan 2025 05:57:02 +0000</pubDate>
    </item>
    <item>
      <title><![CDATA[In de rij bij de gevonden voorwerpen op Schiphol hadden we na de eerste vraag al verloren]]></title>
      <description><![CDATA[<p>Frida van Roosmalen (3) had op Schiphol onze iPad weggemaakt, ik stond twee dagen later in de rij voor Lost &amp; Found in een kelder op Schiphol. De afdeling gevonden voorwerpen had online een professionele indruk op me gemaakt, in de praktijk was het meer lost dan found. Een loket, bemenst door één persoon, voor haar een lange rij. Het was onduidelijk wie er het eerst geïrriteerd en ongeduldig was, maar uiteindelijk stond iedereen hier niet als de beste versie van zichzelf. Lucie van Roosmalen (9) en ik begonnen vrolijk, we associeerden Schiphol toen nog met vakantie, maar werden al snel mee naar beneden gezogen. Vooraan een jongen in een gewatteerde Lacoste-jas. Wat hij kwijt was bleef onduidelijk, maar het was wel gevonden! Maar waar was het heen gebracht? Er werd naar diverse locaties op Schiphol gebeld, leuk om te merken dat Schiphol-medewerkers elkaar ook in de wacht zetten. Toen uiteindelijk bij het juiste loket niet werd opgenomen, adviseerde ze de jongen om de volgende dag terug te komen. Hij: „Dat zei uw collega gisteren ook.” De vrouw, onbewogen: „En nu doe ik het weer.” Ze knikte naar de rij, er waren er nog meer, iedere minuut die hij pakte kwam er bij ons bij. Naast de rij meldde zich een man met een ‘vraag van vijf seconden’, hij had met zijn mobiel het gesprek gefilmd dat hij een dag eerder aan dezelfde balie had. Zijn verloren jas zou vandaag bij dit loket zijn, hij wilde graag een positieve bevestiging voordat hij uren in de rij ging staan. De Schiphol-medewerker bekeek het filmpje, wilde de kwestie opzoeken in de computer, maar er kwam protest van de vrouw achter ons. Een Amerikaanse, het was onduidelijk wat haar ooit was aangedaan, maar ze loeide dat ze zich door niemand meer iets liet vertellen. De man trapte tegen de balie, hij sloot achteraan aan. We vertelden wat we kwijt waren, wat voor stickers er op de iPad zaten, maar ze was nauwelijks geïnteresseerd. „Serienummer?” Lucie van Roosmalen merkte op dat de iPad wellicht toch in de koffer van Leah van Roosmalen was gestopt, hetgeen niet zo is. We keken elkaar aan, toen hadden we al verloren. Ik wilde nog een keer over de grote markante stickers beginnen, maar er drong zich een man tussen ons en het loket. Wat kon er dringender zijn dan onze tablet? Hij was zijn ondergebit verloren op een van de overdekte terrassen, uitgedaan met koffiedrinken, want dat deed hij altijd. „Waarschijnlijk weggeveegd met een lap. Is het hier?” De Schiphol-medewerker: „U moet duidelijker praten.” De man, schreeuwend: „Mijn gebit!” Ze verstond het nog steeds niet. „Duidelijker praten!”</p>]]></description>
      <guid>https://nrc.nl/nieuws/2025/01/05/achteraan-a4878547</guid>
      <pubDate>Sun, 5 Jan 2025 05:57:02 +0000</pubDate>
    </item>
    <item>
      <title><![CDATA[Nieuwjaarsduiken]]></title>
      <description><![CDATA[<p>Het Algemeen Dagblad wordt steeds minder krant, ze focussen op papier en online op clickbait. Als er ergens een kind met drie benen wordt geboren zijn ze de eerste die het brengen. Hoe ellendiger en extremer, hoe journalistieker. Tegelijkertijd lijken ze het Nederlanderschap als geen ander te vangen. Het nieuwe jaar was nog maar net begonnen en ze kwamen als eerste met het bericht dat de ‘traditionele nieuwjaarsduik’ – hoe oud is die traditie überhaupt? – vanwege de weersomstandigheden – het waaide gisteren – niet doorging, maar dat Nederlanders die elders in tropische gebieden verbleven wel massaal in groepsverband de zee in doken. In Australië en Nieuw-Zeeland werd de duik georganiseerd in samenwerking met Unox, meldde de krant bij de content ‘Nederlanders duiken met oranje muts warme zee in’. Nederlanders en AD-lezers in het bijzonder lezen en clicken het liefst op nieuws over Nederlanders in het buitenland, het vervult ze met een gevoel van trots. Huilen en lachen, maar de tranen overheersten. ‘Vanwege het weer.’ Alle fysieke uitdagingen die Nederlanders zichzelf uit verveling opleggen gaan steeds vaker alleen door als de omstandigheden ideaal zijn. De Vierdaagse van Nijmegen wordt ieder jaar onmenselijker. Dat heeft niets te maken met de klimaatverandering, maar vooral met het grote aantal deelnemers dat helemaal niet (meer) in staat is om grote afstanden te wandelen, maar dat wel wil om zichzelf en de omgeving iets te bewijzen. Het lukt ze dan alleen wanneer de weersomstandigheden ideaal zijn, en dat zijn ze helaas nooit meer. Als er nu, geen zorgen het komt nooit meer voor, een Elfstedentocht zou kunnen worden georganiseerd zou die waarschijnlijk worden afgelast vanwege te extreem weer. We willen wel lijden, maar kunnen dat niet meer. Dan zijn nieuwjaarsduiken op andere, veel warmere plaatsen op aarde een oplossing. Wat overblijft is de plaatsvervangende schaamte waar de meeste Nederlanders helaas geen last van hebben. Met een oranje Unox-muts op het hoofd in groepsverband zwemmen op plaatsen hier ver vandaan is niets om trots op te zijn. Nederlanders zijn lemmingen, allemaal even gek. Dit kon er na de Hollandse taferelen op de helling naar Alpe d’Huez tijdens de Tour de France, de oranje-marsen tijdens de voetbaltoernooien, Koningsdag en de Max Verstappen-manie nog wel bij. Het is inmiddels meer dan duidelijk dat we contact met de andere aardbewoners aan het verliezen zijn. Geen idee wanneer deze overdreven reactie op ons minderwaardigheidscomplex ooit begon, dat is aan toekomstige onderzoekers. Ze kunnen het best beginnen met doornemen van AD en ad.nl.</p>]]></description>
      <guid>https://nrc.nl/nieuws/2025/01/02/nieuwjaarsduiken-a4878271</guid>
      <pubDate>Thu, 2 Jan 2025 05:57:03 +0000</pubDate>
    </item>
    <item>
      <title><![CDATA[Eindelijk niets]]></title>
      <description><![CDATA[<p>Op Eerste Kerstdag vertrokken we naar een allinclusive resort in Qatar, de dichtstbijzijnde plek met gegarandeerd mooi weer. Een land zonder kerstbomen ook, maar om de zoveel meter trof je er wel een verlaten voetbalstadion. Ons strandje lag naast het uit containers opgebouwde stadion 974, waar volgende week om de Franse supercup wordt gevoetbald. Het was de bedoeling dat de boel na het zo verfoeide winter-WK van 2022 uit elkaar zou worden gehaald om het ergens anders, in een arm land weer in elkaar te zetten, maar daar zijn ze nog niet aan toegekomen. Over het Golfstaatje hier verder geen informatie, behalve dan dat Deutsche Welle er sinds kort niet meer te zien is in de hotelkamers. In plaats daarvan amuseren wij ons met RT, een Russische zender waar ze consequent waarschuwen voor de expansiedrift van de VS. Aankomend president Donald Trump zou behalve Groenland ook Mexico en Canada willen inlijven. Vroeger was ik tegen allinclusive-vakanties, sinds Lucie (9), Leah (7) en Frida van Roosmalen (3) ben ik een groot voorstander. We denken niet in landen maar in ketens. We maken herinneringen die we snel weer vergeten, beurtelings storten we ons tussen de kinderen in het chloor, de rest van de tijd liggen we met onze boeken. We lezen elkaar stukjes voor uit ‘De mensheid zal nog van mij horen’, een geweldig boek van Joris van Casteren. Het is niets willen doen, maar het ook niet kunnen. Het alles is officieel al aanwezig. De paniek in de ogen als je bij de receptie aangeeft even naar de echte wereld te willen. Was het niet veel makkelijker om de wereld naar de kamer te laten brengen? Het entertainment bestaat uit grote poppen die tussen tafeltjes met etende mensen lopen. Het zijn figuren uit kinderseries en films. Een minion, Chase uit Paw Patrol. Het hoogtepunt was een grote Teddybeer die naast me kwam zitten toen ik even alleen was, hij vroeg of ik met mijn telefoon een foto van ons wilde maken. Qatarezi zijn er niet. Het personeel komt overal vandaan, de gasten vooral uit Saoedi-Arabië, Kazachstan en het Verenigd Koninkrijk. We vormen een kleine samenleving, waar het ieder voor zich en het zwembad voor ons allen is. Na vier dagen gaat het me altijd tegenstaan, maar na thuiskomst mis ik het grote niets meteen. „Je bent toch niet alweer aan het nadenken?”, vroeg Eva toen ik omhoogschoot uit mijn strandbed.</p>]]></description>
      <guid>https://nrc.nl/nieuws/2024/12/30/eindelijk-niets-a4878024</guid>
      <pubDate>Mon, 30 Dec 2024 05:57:03 +0000</pubDate>
    </item>
    <item>
      <title><![CDATA[Weer van slag]]></title>
      <description><![CDATA[<p>Pieter Omtzigt is op de terugweg van een burn-out en naar eigen zeggen ‘beperkt belastbaar’. Wat er gebeurt bij te veel belasting kregen de kijkers bij WNL Op Zondag te zien, waarin anchor Rick Nieman behendig schakelde van de gezellige zitjes naar een eerder opgenomen ‘live interview’ met Pieter Omtzigt, waarin Pieter Omtzigt wegliep nadat Rick Nieman vroeg naar zijn ‘gedrag’: huilbuien, schreeuwen en weglopen. Het gesprek tussen Pieter en Rick was op een landgoed in Twente. De heren zaten op stoelen recht tegenover elkaar. Het zag er erg onnatuurlijk uit zo zonder tafel, ik moest lang graven tot ik me zo’n ongemakkelijke situatie kon herinneren. Een keer op een persuurtje van Vitesse met toenmalig trainer Peter Bosz. Achteraf zei Rick live in WNL Op Zondag dat ze dat bij WNL Op Zondag eigenlijk nooit doen, een interview op locatie, maar dat het vooraf al het plan was om het dan maar integraal in de live-uitzending in te lassen zodat de kijker toch een live-indruk kreeg. Dat Pieter Omtzigt wegliep tijdens het gesprek kreeg de kijker dan ook te zien. Geen unicum: Rick herinnerde zich uit de rijke geschiedenis van WNL Op Zondag die keer dat een actrice live naar de wc moest. „Dat hebben we toen ook laten zien. Televisie is televisie.” Note to myself: vaker naar WNL Op Zondag kijken, er gebeuren daar spectaculaire dingen. Rick Nieman is te veel journalist om niet te beginnen over het labiele gedrag van Pieter Omtzigt, de verhalen daarover klotsen in Den Haag over de plinten. Je hoeft niet eens een ingevoerde te zijn om ervan te weten, eigenlijk kijkt niemand er meer van op. De journalist Rick deed erg zijn best om rook te ruiken, hij snoof nadrukkelijk door de neusgaten, waarna het Pieter al snel te heet onder de voeten werd. Als kijker wist je: waar rook is is vuur, maar was het ook voldoende om de brandweer te laten komen? Op het internet verschenen de eerste berichten. NRC en NOS schreven over ‘een geëmotioneerde Pieter Omtzigt’. AD, VillaMedia en het Nederlands Dagblad hadden het over ‘een geïrriteerde Pieter Omtzigt’ en De Telegraaf had het over een Pieter Omtzigt die ‘volschoot’. Beste kop volgens deze eenmansjury: RTL Nieuws met: ‘Pieter Omtzigt van slag na vraag over emotionele buien’. ‘Van slag’ houdt een beetje het midden tussen ‘emotioneel’ en ‘geïrriteerd’, maar het kan het natuurlijk ook alle twee zijn. In het live gedeelte van WNL Op Zondag liet Rick Nieman weten dat Pieter Omtzigt niet blij was dat het interview zojuist in zijn geheel semi-live was uitgezonden. „En dat is een understatement.” Weer van slag dus. Overigens is weglopen na een vraag of het klopt dat je wel eens weg bent gelopen in een gesprek een prima antwoord.</p>]]></description>
      <guid>https://nrc.nl/nieuws/2024/12/23/weer-van-slag-a4877547</guid>
      <pubDate>Mon, 23 Dec 2024 05:57:04 +0000</pubDate>
    </item>
    <item>
      <title><![CDATA[Woestijnrozen]]></title>
      <description><![CDATA[<p>Ik ben geen Bashar al-Assad-kenner, maar ik ben in zijn goede tijd wel in het National Museum in Damascus geweest waar het bestaan van Bashar al-Assad in meerdere ruimtes werd gevierd. Het was in 2006 en hij moet toen al wel meedogenloos zijn geweest want onze reisleidster bleef bij alle felrealistische schilderwerken ongevraagd maar doorhameren op de prettige kanten van ’s mans karakter, terwijl haar gezicht een ander verhaal vertelde. Op het moment van schrijven zijn er massagraven geopend waar naar schatting 100- tot 150.000 tegenstanders van zijn regime in liggen. Volgens omwonenden reden de koelwagens met lijken af en aan. Mijn broer is slechtziend, bijna blind. Hij gaf me ooit de tip, geen aanrader overigens want het is in de praktijk niet te doen, om bij een eerste kennismaking met iemand de ogen te sluiten. Aan de stem zou je veel beter kunnen horen of iemand een lul of trut is. Hoed u voor de eerste indruk, iedereen kent wel een wolf in schaapskleren. Ik heb de afgelopen dagen naar de geweldige BBC-documentaireserie House of Assad gekeken, over de familie Assad die Syrië runde als haar eigen bedrijf. De focus ligt op de nu naar Rusland uitgeweken ex-dictator en zijn vrouw, die antwoord geeft op de vraag hoe ze zo zijn geworden. Ze komen op de archiefbeelden over als beminnelijke, vriendelijke mensen. Een onhandige, slissende oogarts, een stoethaspel. Zijn vrouw Asma – door Vogue in 2011 tot „woestijnroos” gedoopt - sprak over hem als „iemand bij wie je altijd terechtkunt”. Het was nooit de bedoeling dat hij president werd. Er zitten beelden in van de begintijd, op bezoek bij koningin Elizabeth, tegen wie hij schutterig vertelde dat hij in zijn Londense tijd gebruikmaakte van een metrohalte in de buurt van het paleis. Je denkt geen seconde: hier staan een massamoordenaar en zijn al even meedogenloze vrouw, maar het beest moet er toen al in gezeten hebben. Het is niets nieuws, in de Tweede Wereldoorlog barstte het van vriendelijke nazi’s. Albert Speer overleefde op karakter de Neurenberger processen, over Konrad Gemmeker, de commandant van Westerbork, werd gezegd dat hij de Joden niet naar Polen trapte, hij lachte ze naar Polen. Aardige mensen, knappe mensen, vriendelijke mensen en fatsoenlijke mensen kunnen net zo goed een onmens zijn. Andersom is het overigens niet zo, mensen die eruitzien als meedogenloze beulen zijn meestal gewoon ook meedogenloze beulen. In de praktijk valt het nooit mee.</p>]]></description>
      <guid>https://nrc.nl/nieuws/2024/12/18/woestijnrozen-a4877140</guid>
      <pubDate>Wed, 18 Dec 2024 05:57:04 +0000</pubDate>
    </item>
    <item>
      <title><![CDATA[Toch zin in]]></title>
      <description><![CDATA[<p>Kerstmis nadert, we zien elkaar eind deze week in Amsterdam. Ze kunnen het eerst niet vinden, maar zullen, eenmaal gearriveerd, als een zwijgende kudde door het nieuwe huis denderen. Mijn kinderen zullen weer naar het kunstoog van mijn broer staren, vragen of ze even met zijn blindenstok mogen lopen. Vorig jaar zei Leah van Roosmalen (7): „Echt balen voor ons dat je geen hulphond hebt.” Alles voelt inmiddels heel lang geleden, dezelfde verhalen worden steeds beter, de somberheden van toen zijn inmiddels ingehaald door de werkelijkheid. Mijn vader lag twintig jaar voor op Trump, hij waarschuwde na twee wijn, dat was de absolute taks, steevast voor de Chinezen. Over politiek hebben we het niet. Het verleden is de enige overlap die er is. We komen nooit meer in Velp, maar als we er per ongeluk toch zijn sturen we elkaar foto’s van Kosterijland, alsof we niet kunnen geloven dat het huis er nog staat. De voortuin, waarin ik mijn moeder nog kan zien werken – als ik haar visualiseer staat ze of in de keuken of gebukt in een lichtblauwe jurk in de voortuin – en waarmee ze twee keer derde werd in de voortuinenwedstrijd, is inmiddels vervangen door een gazon met doorligplekken. De kleinburgelijkheid. Het massale auto wassen op zaterdag, de stilte op zondag, de enorme explosies tijdens oudejaarsavond. Laatst na een voorstelling stonden de oude buren van nummer 8 in de foyer, ik was verbaasd dat ze nog leefden. Ze hadden begin jaren tachtig een keer opgepast, mijn ouders gingen twee dagen zelfstandig op vakantie naar Drenthe. Later zouden ze nog een keer naar Praag gaan, waar mijn vader met een cassetterecorder alles wat de gids in de bus zei opnam. Dat combineerde hij dan met dia’s. Ik geloof dat we bij die voorstelling scheldend en tierend riepen dat het dus toch nog saaier kon met Kerstmis, en dat we na tien minuten de gordijnen opentrokken. „Het was ook erg langdradig, Wil”, zei mijn moeder, nooit te beroerd om mijn vader af te vallen. Ik kan het al helemaal uittekenen. Het snel, zwijgend eten. Het uitwisselen van herinneringen die erbij zijn gekomen. Ik heb nog twee mapjes met foto’s van de vijftigste verjaardag van mijn moeder gevonden, ze staat rokend op iedere foto, er stond een pop in de tuin, ze kreeg van mijn vader een wasrek. Dan nog een wandeling, net iets te lang, te ver en te koud. Toch zin in.</p>]]></description>
      <guid>https://nrc.nl/nieuws/2024/12/15/toch-zin-in-a4876756</guid>
      <pubDate>Sun, 15 Dec 2024 05:57:05 +0000</pubDate>
    </item>
    <item>
      <title><![CDATA[She-devil]]></title>
      <description><![CDATA[<p>Minister Marjolein Faber wordt vooral bespot om haar uiterlijk. Het haar, de tot het hoogste punt dichtgeknoopte blouse, het mantelpak, de manier waarop ze loopt. Het werkt averechts. Het zorgt voor een rookgordijn rond een falende minister. Bovendien: zelf zit ze er niet mee, het vergroot de cultstatus in eigen kring. Ze heeft zichzelf geprogrammeerd om haar taak uit te voeren, het kapsel is bijzaak. Woordvoerders melden zich ziek of verdwijnen, nieuwe kunnen niet worden gevonden. Ze kan geen leidinggeven, ze duldt geen tegenspraak: ambtenaren luisteren niet of gaan met tegenzin naar het werk. Ze doet Asiel &amp; Migratie helemaal alleen, af en toe krijgt ze een opgestoken duim van Geert Wilders. „Fantastisch!”, twitterde hij koud terug uit Israël, waar hij als het staatshoofd was ontvangen en rondgedragen, nadat zij op eigen houtje had besloten om alle Syrische asielaanvragen te bevriezen. Het gedoe in de buitenlanden is voor haar nooit vreselijk genoeg om naar hier te komen. Wie hier de straat op gaat om de verdrijving van Assad te vieren kan net zo goed terug. Dan is het daar dus veilig genoeg, zelf vond ze Syrië altijd al een veilig land. De enige met wie Marjolein Faber nog warme banden onderhoudt zijn de manschappen van de marechaussee. Die mogen dankzij haar eindelijk doen waarvoor ze ooit bij de marechaussee gingen. Waar het kan gaat ze mee met de vliegende brigades, lekker in de grensgebieden achter verdachte auto’s aanjagen. Alles voor de afschrikwekkende werking. Rond haar installatie als minister maakte Omroep Gelderland een profiel van de politica Marjolein Faber die in het Provinciehuis in Arnhem een onuitwisbare indruk had achtergelaten. Daaruit kwam niet het beeld naar voren van een onmens, niemand had het over haar uiterlijk. Ze werd ook door politieke vijanden als Niko Koffeman van de Partij voor de Dieren omschreven als onder andere „een hartelijk mens”, maar dan wel „een hartelijk mens” dat van geen wijken weet. Het was alsof ze haar op een vreemde manier een beetje gingen missen. Juist omdat ze het iedereen zo makkelijk maakt om haar te haten hadden ze haar een beetje in hun hart gesloten. Iemand zei dat je haar er waarschijnlijk goed bij kunt hebben op een verjaardag. Eenmaal aan het werk veranderde ze. Dan gaat ze door gepantserd glas voor haar idealen die we het best kunnen samenvatten als een Nederland van vreemde smetten vrij. Juist door van haar een ‘ma Flodder’ te maken krijgt ze wind in de zeilen. Dat ze niets voor elkaar krijgt maakt voor haar achterban niet uit. Dat ligt immers niet aan haar, maar aan alle anderen die van haar een she-devil maken. Marjolein Faber is vooral een slechte politica met een verknipt wereldbeeld. Dat zou in een volwassen democratie genoeg moeten zijn om haar te bestrijden.</p>]]></description>
      <guid>https://nrc.nl/nieuws/2024/12/12/she-devil-a4876373</guid>
      <pubDate>Thu, 12 Dec 2024 05:57:05 +0000</pubDate>
    </item>
    <item>
      <title><![CDATA[Constateren]]></title>
      <description><![CDATA[<p>Ik zag beelden van premier Dick Schoof die met burgemeester Van Zanen en een groep brandweermannen een tocht maakte rondom het Heras Hekwerk waarmee de krater in Den Haag was afgezet. Het was meer dan 24 uur na de explosie nog onduidelijk wat er in dat appartementencomplex aan de Tarwekamp precies was gebeurd, en of er nog mensen onder het puin zouden liggen. Het nut van zijn aanwezigheid was het aanwezig zijn en dat deed hij naar behoren. Natuurlijk was er kritiek dat hij al op zaterdag, de dag van de ramp, had moeten komen, maar als de brand is geblust maakt het natuurlijk ook niet zo gek veel uit wanneer je naar smeulende puinhopen komt kijken. Dick Schoof ontpopt zich steeds meer als een polderversie van Forrest Gump. Het moet een vreemde breuklijn in zijn leven zijn: van het ene op het andere moment is hij standaard aanwezig bij de nasleep van grote gebeurtenissen. Hij is dan even verrast als iedereen, maar zijn reactie wordt wel gefilmd. Het hoofd half verscholen in de jas constateerde hij zondag dat er een ramp was gebeurd. Hij stelde geen (stomme) vragen, hij observeerde slechts en wordt steeds beter in het achteraf constateren, feitelijk is hij een verslaggever geworden. Hij ziet wat iedereen ziet en laat de vergezichten graag aan de specialisten in zijn kabinet over. In Syrië viel op ongeveer hetzelfde moment dan eindelijk het regime van dictator Bashar al-Assad. Ik stelde me Dick Schoof voor, amper thuis, en alweer graaiend in de zak met woorden die hij tegenwoordig standaard aan de broekriem heeft hangen. Ja, wat vond hij van bijna vijftien jaar oorlog. „Verdrietig?” „Hoopvol?” „Mensonterend?” En dan loerend op de smartphone de avond in, kijken of ze er in zijn kabinet al uit zijn wat ze vinden. De hamvraag zal wel weer zijn of de Syriërs hier nu versneld terug kunnen. We leven mee, maar nog liever brengen we iedereen terug om ze vanaf een afstand een fijne democratie te wensen. Dat mag Dick Schoof doen. En eind volgende week brengen ze hem naar een Blokker-filiaal om te constateren dat die winkels echt definitief dichtgaan.</p>]]></description>
      <guid>https://nrc.nl/nieuws/2024/12/09/constateren-a4875950</guid>
      <pubDate>Mon, 9 Dec 2024 05:57:05 +0000</pubDate>
    </item>
  </channel>
</rss>
