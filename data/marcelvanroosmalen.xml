<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Afruimen]]></title>
      <description><![CDATA[<p>De NAVO-top in het World Forum werpt zijn schaduw vooruit. Laatste bericht: er mogen op 24 en 25 juni geen vliegtuigen boven Den Haag en omgeving vliegen. Eerder werd al bekend dat al onze agenten, alle veertigduizend, de regio afgrendelen, dat ons legertje dan paraat is, dat er geen of minder treinen rijden, dat er geen scheepvaart meer op de Noordzee is, dat helicoptervluchten dan zijn verboden, dat vliegveld Lelystad geheel en Schiphol gedeeltelijk is gesloten en dat er minimaal zeven voorstellingen van Soldaat van Oranje worden geschrapt. Ik maak me geen zorgen om de regeringsleiders, maar begin te vrezen voor de rest van het land dat zonder ambtenaren zit. Wat kan onze regering nog meer doen? Scholen dicht, ambulances niet meer laten uitrukken, iedereen een verplichte vrije dag, terug naar de coronatijd: geen samenscholingen. Alle burgers verplicht binnen laten blijven, huisarrest en dan bij overtredingen wel keihard ingrijpen. Blokkeer alle straten in Den Haag, sluit de stranden de horeca, televisiezenders op zwart. Stop alle overbodige democratische uitingen: er is een NAVO-top om de democratie te beschermen. Wiens idee was dit? Waarom is dit bij ons? Juist nu er vanwege onze regering niemand meer naar ons luistert. Nooit eerder waren we zo klein en machteloos. Het eerlijkste zou zijn om de boel maar af te blazen. Eerlijk zijn en zeggen dat het ons al over de schoenen klotst, dat we deze klus er eigenlijk niet bij kunnen hebben. De laatste verjaardag die mijn moeder groots vierde stond vooral in het teken van het wel willen, maar niet meer kunnen organiseren. Achteraf zeiden alle betrokkenen dat ze samen wel een herinnering hadden gemaakt, maar ook dat het niet per se een mooie was. Dit wordt onze lakmoesproef. De druk is hoog. Aan alles voel je: als we er niet in slagen om deze top probleemloos te laten verlopen zijn we ook niet in staat om oorlog te voeren. Ik stel bij deze voor om even geen stukjes te schrijven, de krant mag in grote delen van het land toch niet bezorgd worden. Misschien een overbodige tip voor het kabinet Schoof: als je het stroomnet en het internet zelf ontmantelt, hebben cyberaanvallen van de Russen geen zin. Heeft Minister Faber al voorgesteld om verdachte buitenlanders vanwege de gelegenheid het land uit te zetten? Achteraf zal niemand zich herinneren wat er is besloten, als er al wat besloten wordt. Nee, de nabeschouwingen zullen gaan over het organiseren zelf. Over de enorme logistieke operatie. We aten zelf niet mee, maar mochten wel de tafel dekken en afruimen. Zo’n land zijn we geworden. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/05/01/afruimen-a4891725</guid>
      <pubDate>Thu, 1 May 2025 05:56:59 +0000</pubDate>
    </item>
    <item>
      <title><![CDATA[Het Oranje dorpje]]></title>
      <description><![CDATA[<p>De Oranjes bezochten Doetinchem, het stadje zwolg ervan. Ze gingen niet op de knieën, ze zakten er doorheen, burgemeester Mark Boumans (VVD) voorop. Het woord hermelijnvlo doet hem geen recht, daarvoor is zijn Oranjeliefde te groot. Gevraagd naar zijn mooiste moment van de dag zei hij in het Nieuws café van De Gelderlander dat hij kippenvel kreeg toen vanaf ‘het eindpodium’ spontaan het ‘Lang zal hij leven’ werd ingezet voor de koning. Koningsdag was een mega-uitvoering geweest, hij zag minder lege plekken dan op eerdere Koningsdagen. Een lelijke sneer naar Emmen, van de activiteiten daar is een jaar later niets blijven hangen. Eerlijk is eerlijk: het zal moeilijk zijn om het optreden van Bennie Jolink te vergeten, die met wat erover is gebleven van zijn band Normaal een bijna akoestische versie van het lied ‘Oerend Hard’ zong. De familie stond op een meter afstand, prinses Laurentien die tijdens de wandeling naar eigen zeggen „veel steun” had gekregen swingde op haar manier mee. De koning zong zelfs mee, Jolink had in de aanloop naar de dag al aangegeven dat hij en het staatshoofd fan van elkaar zijn. Wat Jolink eigenlijk zei was dat hij nooit meer met de term rock-’n-roll geassocieerd wilde worden. Het ging zoals het altijd ging, de verslaggeving van de NOS was ook weer ouderwets opbeurend. Verslaggever Jozephine Trehy was ’s morgens prins Pieter-Christiaan tegen het lijf gelopen en maakte daar voor Radio 1 een item over. Hij was aan het hardlopen geweest. „Dat doe ik altijd op Koningsdag”, zei hij, „om het dorpje alvast een beetje te verkennen.” „Het dorpje”, Trehy sprak hem niet tegen. Hij was naar een naar hem vernoemde straat gerend, de verslaggeefster vond het „razendknap” dat de 53-jarige prins wel eens aan hardlopen doet. De koning sloot af met een paar zinnen in het Duits om de Euregio te plezieren en bedankte heel Doetinchem. „Doetinchem, de Achterhoek, Gelderland hebben hier laten zien hoe je met samenwerken, samenleven en samenbinden zo’n waanzinnige Koningsdag neer kan zetten. Laten we dat vasthouden, laten we dat elke dag van het jaar doen.” Voor die woorden werd gejuicht. Het was een advies van niks, hij had het ook over de mooie molen kunnen hebben, maar het maakte niet uit wat hij zei, als hij maar wat zei in Doetinchem. Misschien moet de koning maar elke dag naar Doetinchem om er wat te zeggen. Burgemeester Boumans kan er heus wel voor zorgen dat er geen lege plekken zijn en Bennie Jolink kun je inmiddels zonder problemen elke dag op dezelfde plaats hetzelfde lied laten spelen voor zijn grootste fan.</p>]]></description>
      <guid>https://nrc.nl/nieuws/2025/04/27/het-oranje-dorpje-a4891317</guid>
      <pubDate>Sun, 27 Apr 2025 05:56:59 +0000</pubDate>
    </item>
    <item>
      <title><![CDATA[Lopen over water]]></title>
      <description><![CDATA[<p>Natuurlijk stelde het AD de vraag als eerste, dat doen ze altijd als er weer eens een paus sterft. Krijgen we na paus Adrianus VI (1459-1523), die het een jaar mocht zijn, dan eindelijk weer eens een Nederlandse paus? De krant trok onze enige troef Wim Eijk uit de ‘vergetelheid’. Een man met een hoge haargrens en een tijdloze bril. Op de foto die bij het artikel was geplaatst schudde hij paus Franciscus met twee handen tegelijkertijd de handen, een teken van loyaliteit en trouw waar ze binnen de Katholieke Kerk gek op zijn. Wim Eijk werd in het artikel omschreven als conservatief, bijbelgetrouw, intelligent en geleerd. Hij werd geboren in Duivendrecht wat me als wannabee paus geen voordeel lijkt. Wim Eijk publiceerde een boek – De band van de liefde – over ‘het huwelijkse leven en seksualiteit’ dat zo veel opwinding veroorzaakte dat het aartsbisdom zich genoodzaakt voelde om de boekpresentatie uit te stellen, maar dat hem ver weg, in de Verenigde Staten en Polen, populair maakte. Je kunt nu al uittekenen wat er gebeurt als Wim Eijk onverhoopt wordt geroepen. Hij zal niet op de schouders naar Rome worden gedragen. Die opwinding heeft ook iets grappigs omdat de Katholieke Kerk in Nederland nauwelijks nog iets voorstelt. Het maakt niet zo gek veel meer uit wat onze bisschoppen uitkramen, omdat er bijna niemand over is om zich er echt over op te winden. Wim Eijk is een herder zonder kudde, het maakt bijna benieuwd hoe hij zich gaat gedragen als ze opeens wel allemaal zijn ring willen kussen. Gaat hij ons op het Sint Pietersplein ook bedanken voor de bloemen? Krijgen we een speciale behandeling? Komt Wim Eijk uit Duivendrecht straks met de pausmobiel op familiebezoek? Krijgen we weer een ‘Popie Jopie Joop’, maar dan nu echt? Gaat er extra voor ons gebeden worden? Allemaal vragen die alleen interessant zijn voor lezers van het AD, en zelfs zij weten diep vanbinnen wel beter. Want Wim Eijk wordt geen paus. Met Wim Eijk als paus verdwijnt het laatste restje mystiek uit de polder, niemand gaat op de knieën voor Wim Eijk. De FIFA kroont Wout Weghorst ook niet met de Ballon d’Or. Niet omdat ze niet corrupt zijn, maar omdat ze ook wel weten dat dan het laatste restje geloofwaardigheid verdwijnt. Wim Eijk als paus is hetzelfde als Roodkapje bewapenen met een stengun, het sprookje krijgt een bizarre, niet wenselijke wending. Tegelijkertijd moeten we toch een slag om de arm houden, we hebben het hier al gekker meegemaakt. Dick Schoof is ook minister-president. Alles kan, ook lopen over water.</p>]]></description>
      <guid>https://nrc.nl/nieuws/2025/04/23/lopen-over-water-a4890949</guid>
      <pubDate>Wed, 23 Apr 2025 05:56:59 +0000</pubDate>
    </item>
    <item>
      <title><![CDATA[Drie prachtige dochters van wie in elk geval de  oudsten voor een behoorlijk deel uit plastic bestaan]]></title>
      <description><![CDATA[<p>Pas toen mijn moeder een half kunstgebit kreeg aangemeten kwam ze erachter dat er ook mindere kanten aan suiker zaten. „Had ik dat geweten, dan had ik wel wat minder suiker in de pap gedaan.” Ze begon elke dag met een bord suiker met pap. Toen ze zwanger was van haar oudste kind – ik – adviseerde de huisarts haar om vooral door te gaan met roken, ze werd er rustig van. Ze stopte er pas mee toen de eerste afschrikwekkende teksten op de pakjes verschenen, een periode die toevallig samenviel met haar eerste hartinfarct. „De waarschuwingen komen altijd achteraf”, concludeerde mijn vader, die jaren onze druivenstruiken had bespoten met landbouwgif. „Straks komen ze nog met de mededeling dat je maar beter niet op een stoel kunt zitten.” Hij zat zijn hele werkende leven op een stoel, na zijn dood bleek inderdaad dat dat niet gezond is. Na zijn dood viel het pas op hoe vrolijk hij altijd was op verjaardagen, zou hij geweten hebben dat je van alcoholische drank dronken kon worden? Ik moest aan ze denken toen eergisteren het nieuws uit de lucht viel dat het beter is om maar geen eieren meer te eten van hobbykippen. We zagen het samen op het Jeugdjournaal. Een jongetje uit een landelijk gebied voerde kippen, het Jeugdjournaal was ter plekke. Hij raapte eitjes en bracht ze naar de kelder. Hij zei het zijn ouders na: „Zo lekker, zo gezond en zo goedkoop.” Ze gingen gewoon door met het eten van eieren. In eieren van hobbykippen zit PFAS, ze denken dat ze het via regenwormen binnenkrijgen. Het zette het wereldbeeld even op de kop: kippen in legbatterijen leven dus gezonder dan die op het land. Juist in de vrije uitloop eieren zit het gevaar. In onze Wormerse jaren haalden we eens per week eitjes bij een hobbyboer aan de overkant, het kan niet anders dan dat onze lijven vol met PFAS zitten. En wat erin zit gaat er nooit meer uit. Ik keek naast me op de bank. Drie prachtige dochters van wie in elk geval de oudsten voor een behoorlijk percentage uit plastic bestaan. „Waarom?”, vroeg de oudste, „waarom moest ik altijd eieren halen bij die mensen?” Het eerlijkste antwoord was: omdat ik geen zin in ze had, maar dat bedoelde ze niet. „We wisten niet beter”, zei ik naar waarheid. De middelste dochter: „Het maakt mij niet uit als ik van plastic ben, mijn poppen zijn ook van plastic.”</p>]]></description>
      <guid>https://nrc.nl/nieuws/2025/04/17/plastic-a4890188</guid>
      <pubDate>Thu, 17 Apr 2025 05:56:59 +0000</pubDate>
    </item>
    <item>
      <title><![CDATA[Nieuwstad]]></title>
      <description><![CDATA[<p>Als er al iets leuks is aan D66, dan toch dat ze regelmatig uiteindelijk zelf de grootste tegenstander van de eigen ideeën worden. Het beste voorbeeld is, ‘voormalig kroonjuweel’, het referendum. En over de gekozen burgemeester hoor je ze ook nooit meer. Ze focussen nu meer op tanks en drones. Je zou ook kunnen spreken van voortschrijdend inzicht. En dan dit weekeinde, Rob Jetten lanceerde het idee van tien nieuwe steden in het groen. Op weilanden van boeren dus, stukken land die we in dit land ten onrechte ‘natuur’ noemen. Er werd geklapt voor dit ‘revolutionaire idee’, hoewel het gewoon gejat is uit Groot-Brittannië, waar Labour een identiek plan heeft ontwikkeld. In de jaren zeventig deden we overigens hetzelfde. Oude dorpskernen werden uitgebouwd tot nieuwe steden, andere steden ontstonden vanuit het niets. Het bracht ons onder andere Almere, Lelystad, Purmerend, Nieuwegein, Capelle aan den IJssel, Spijkenisse en Haarlemmermeer, stuk voor stuk plaatsen waar het gemiddelde D66-lid nog steeds niet dood gevonden wil worden. En terecht, een verhuizing naar ‘nieuwe steden’ is bijna nooit vrijwillig, maar bedoeld voor iedereen die in zijn favoriete stad geen nieuwe woning kan vinden of betalen. Als die tien steden er straks zijn heeft dit geen impact op het gemiddelde D66-lid, hooguit kan die straks iets sneller en goedkoper terecht in de al bestaande bouw in de Randstad. Tegelijkertijd prikkelen nieuw te ontwikkelen steden de fantasie en als we ze bouwen op boerengrond is het qua stikstof in ieder geval een mooie energieneutrale uitruil, zeker als de nieuwe inwoners allemaal verplicht een warmtepomp moeten afnemen. Het landschap wordt ook niet lelijker van al die bloemkoolvormige wijken rondom een culturele kern. D66 is bloedserieus, het plan voor de tien nieuwe steden is speerpunt voor de volgende verkiezingen. Stiekem hoop ik dat ze er alle tien komen. Ik ga er nooit wonen en hoop dat mijn kinderen er ook nooit terechtkomen. Wel gun ik ze alle tien een prachtige naam en vooral een D66-burgemeester. Misschien dat ze D66 kunnen komen vertellen over wat ze allemaal meemaken in de maakbare wereld. We zullen ze eren als levende monumenten voor de afstand tussen politiek en samenleving. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/04/13/nieuwstad-a4889793</guid>
      <pubDate>Sun, 13 Apr 2025 05:57:00 +0000</pubDate>
    </item>
    <item>
      <title><![CDATA[We willen terugslaan, het moet er erg uitzien, maar het moet natuurlijk niet echt pijn gaan doen]]></title>
      <description><![CDATA[<p>De EU slaat terug. En hoe! Op onder andere rijst, mais, sojabonen, juwelen, luxe jachten, jus d’orange, pluimvee, vlees en tabak uit de VS komt een heffing als reactie op hun heffing. Dat zal ze leren! Op boter gelukkig nog niet, de Ieren zijn als de dood dat de Amerikanen dan als tegenmaatregel iets anders op hun brood smeren, totaal afhankelijk als ze zijn van de levering van zuivelproducten aan een paar duizend kilometer verderop. In stilte gaan de gedachten uit naar onze regering. Maken ze zich in Brussel wel hard genoeg voor de kazen uit Gouda en Edam? En voor de tulpenbollen? Laat in godsnaam Amerikaanse kazen en planten met rust! Ik miste de spijkerbroek op het lijstje, daar is waarschijnlijk wel over gesproken, maar dan maak je ze echt heel boos, nog bozer dan ze al op ons zijn. En bovendien het signaal is zo echt wel duidelijk: Europa laat niet over zich heen lopen! De Amerikanen zullen onze tegenmaatregelen erg vinden, maar niet echt heel erg! We willen terugslaan, het moet er erg uitzien, maar het moet natuurlijk niet echt pijn gaan doen. Dit is wat ons betreft geen echte oorlog, maar een stoeipartij tussen twee voormalige vrienden op het schoolplein. We zijn niet echt heel boos: met ons valt wel te sollen! Sla ons maar op de bek, maar bel daarna alsjeblieft even voor een gesprek. En nu maar hopen dat Hij, president Trump, redelijk reageert op de vriendelijk geformuleerde tegenmaatregelen. Iets wat hij tot nu toe nog nooit heeft gedaan. En bij een volgende vuistslag? Dan nog zullen we de andere wang toe keren, en dat zullen we zo lang mogelijk proberen vol te houden, misschien dat we – jammer maar helaas voor de Ieren – toch nog met een boterheffing komen, maar verder incasseren we tot we helaas geen tand meer in de mond hebben. En dan geven we toe, want wij zijn de redelijke partij, met ons valt tenslotte altijd te praten. Intern zal het nog wel wat gedoe geven: als we meteen hadden toegegeven hadden we nog wel een gebit gehad. Het ziet er niet uit als je in de spiegel kijkt, maar wat kan het schelen? Onze beste vriend – ver weg, maar in gedachten toch dichtbij – zegt dat je er niets van ziet.</p>]]></description>
      <guid>https://nrc.nl/nieuws/2025/04/09/we-willen-terugslaan-het-moet-er-erg-uitzien-maar-het-moet-natuurlijk-niet-echt-pijn-gaan-doen-a4889387</guid>
      <pubDate>Wed, 9 Apr 2025 05:57:00 +0000</pubDate>
    </item>
    <item>
      <title><![CDATA[‘Niemand is hier voor de lol’, zei Vitesse-fan Lucie van Roosmalen (9) in stadion Gelredome]]></title>
      <description><![CDATA[<p>Lucie van Roosmalen (9) wordt een steeds hartstochtelijker Vitesse-supporter, het is zo erg dat ik er een schuldgevoel van krijg. De plaats op de ranglijst (laatste) interesseert haar niets, het gaat haar om ‘het gevoel’. Vrijdag gingen we op haar aandringen weer, ze zat met shirt en shawl naast me in de trein. In stadion Gelredome genoot ze van het sarcasme. „Niemand is hier voor de lol”, zei ze. Ze was in totaal al vijftien wedstrijden geweest en had nog nooit een overwinning meegemaakt. Ik vertel dan graag dat ik zelf ook ooit onder in de eerste divisie ben begonnen. Ze geniet er ook heel erg van als mensen op de tribune oeverloos tegen me aan beginnen te lullen over het wel en wee van de club, vooral als ik ze niet van me af kan schudden. Bij het betreden van het stadion versperde een man met een geel-zwart vissershoedje op het hoofd de trap. Ik kon hem niet passeren zonder een verhaal over een Arnhems kindertehuis waar ik volgens hem een praatje over moest komen houden. Ze had ook een prettig gesprek met een man die haar vergeleek met Anne Frank. Zo dapper vond hij het dat ze in Amsterdam weleens rondloopt in een Vitesse-shirt. Hij sloot af met: „En dan slaan ze je maar in elkaar, nou en?!” „Ze is negen”, zei ik. Het was bedoeld als, dat doen ze daar niet, ze slaan er geen kinderen, maar hij interpreteerde mijn woorden anders. „Je moet ze als eerste slaan.” We kwamen met 2-0 voor, maar uiteindelijk maakte Jong AZ nog gelijk. Een paar stoelen verderop zat trainer John van den Brom de laatste wedstrijd van een schorsing uit. Ze genoot ervan dat ze hem bedankten voor de vertoning. Bij het weggaan kreeg ze, net als alle andere aanwezige vrouwen, een goodiebag. Er zat een flesje champagne in en heel veel kortingsbonnen, onder andere 15 procent korting voor een Thaise massage in de Emmastraat in Velp. Ze belde er met mijn telefoon over met haar moeder vanuit de supportersbus die ons terugbracht naar het station. „Vitesse heeft ons allemaal cadeaus gegeven, 100 euro voor kleren, een bungalowpark en een sleutelhanger. En voor jou een massage in Velp!” Om haar heen werd om die mededeling gejuicht. Andere vrouwen kwamen hun kortingsbon bij haar afgeven, zodat haar moeder met nog meer korting kon worden gemasseerd. De volgende dag had ze het er nog over, ze ging in de klas vertellen over de oneindige gulheid van de Arnhemmers. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/04/06/gul-a4888979</guid>
      <pubDate>Sun, 6 Apr 2025 05:57:00 +0000</pubDate>
    </item>
    <item>
      <title><![CDATA[Legerleiding]]></title>
      <description><![CDATA[<p>Van onze militairen en ex-militairen op televisie krijg ik nou nooit eens zin om over te stappen naar defensie, terwijl dat, denk ik, toch de bedoeling is van hun publieke optredens. Ze hebben mensen nodig, en snel ook. Zijn er echt mensen die zich voor een basissalaris willen laten uitschelden door types als Erik Wegewijs, die we kennen van Special Forces VIPS? En dan de leiding. Overal draaft Han Bouwmeester op. Hij is schijnbaar de hoogste in rang, of de meest mediagenieke. Fris en betrouwbaar. Wat is Han Bouwmeester eigenlijk? ‘Brigadegeneraal prof. dr.’, zoals hij laatst bij NPO Radio 1 en Café Kockelmann werd aangekondigd? Of ‘kolonel’, zoals ze hem bij de podcast Europa Draait Door noemen. Of is dat hetzelfde? En waarom heeft hij de ene keer wel en de andere keer geen uniform aan? Mag hij dat zelf weten? Is het net als bij boswachter Arjan Postma die er vanwege zijn merk voor kiest om altijd in beige blouse en met padvindershoed te verschijnen. Bij WNL op Zondag stond Han eind vorig jaar in uniform met een aanwijsstok voor een landkaart te vertellen dat de Russen geen goede reputatie hebben bij het oversteken van rivieren. Doen wij dat dan beter? Wanneer zijn wij voor het laatst een rivier overgestoken? Is Han Bouwmeester weleens met een brigade een rivier overgestoken? Hoezo hebben deze mensen verstand van alles? Generaal buiten dienst Mart de Kruif mag overal aanschuiven om over goed en fout te praten. Het rechtvaardigheidsgevoel druipt eruit. Dieptepunt: de keer dat hij zei dat Feyenoord mocht bellen als ze nog iemand nodig hadden voor de teambuilding. Ik hoop dat hij datzelfde aanbod nooit doet aan Vitesse. Want die bellen op zeker wel. En we staan toch al kansloos laatste in de laagste divisie van het betaalde voetbal. Ik vind Mart de Kruif een aardige kerel, we komen uit hetzelfde gebied, maar ik zou in oorlogstijd de andere kant op lopen. Hij biechtte me voorafgaand aan een talkshow ooit op dat hij heel vroeger verkering had met de zus van de oppas, dus het had ook zomaar verkeerd met me kunnen aflopen, maar hij is tegelijkertijd behept met de last om altijd ‘het goede’ te doen. Samen met voormalig Commandant der Strijdkrachten Peter van Uhm staat Mart ook in de theaters waar ze hun publiek voorhouden dat geweld echt de allerlaatste optie is. Onze militaire leiders spreken vaker groepen burgers en studenten toe dan militairen, want die zijn er (nog) niet.</p>]]></description>
      <guid>https://nrc.nl/nieuws/2025/04/03/legerleiding-a4888602</guid>
      <pubDate>Thu, 3 Apr 2025 05:57:00 +0000</pubDate>
    </item>
    <item>
      <title><![CDATA[Zonnekoning]]></title>
      <description><![CDATA[<p>Nog niet zo lang geleden, we woonden nog in het dorp, schoof ik aan bij een feestje waar een buurman hardop zat voor te rekenen hoeveel geld zijn zonnepanelen al in de vroege lente hadden opgebracht. Ontzettend veel, het zag ernaar uit dat hij nooit meer energierekeningen zou hoeven te betalen. Tegelijkertijd voorspelde hij ons een onbetaalbaar leven. Ik maakte de fout te zeggen dat ik zonnepanelen lelijk vond. Aan het hebben van zonnepanelen kleefde ook nog een moreel randje. De ‘investeerders’ deden het niet alleen voor zichzelf, maar voor de aarde. In recordtempo zag ik het dorp, maar ook weilanden en soms zelfs hele landschappen daarna verzilveren. Toen we ooit in Dedemsvaart moesten optreden bij een festival met de naam Strawberryfields was voor ons een bed &amp; breakfast geregeld waarvan ik de prijs, gezien de ruimte, inrichting en ontbijt, verrassend laag vond. Waarom was dat? „Kijk morgenvroeg maar even om je heen”, zei de boerin, want het was stikdonker, we waren in de avond aangekomen. De volgende ochtend, we hadden goed geslapen, zag ik dat ons huisje midden in een spiegelveld stond. De buren hadden al hun hectares vol gezet met zonnepanelen. Er werd gezegd dat dit goed was voor het milieu, omdat de biodiversiteit juist onder de panelen alleen maar toenam. Inderdaad zag ik konijnen achter elkaar aan zitten. Juist door het eeuwenoude landschap te vernietigen werd de natuur hier een handje geholpen. De boer en boerin vonden de zonnepanelen net als ik spuuglelijk. Waarom bestaan er nog welstandscommissies die zich buigen over dakkapellen, maar tegelijkertijd al die zonnepanelen door de vingers zien? Een paar maanden later bezocht Diederik Samsom het dorp, na zijn politieke carrière was hij onder andere handelsreiziger in zonnepanelen geworden. Hij hield de dorpelingen voor dat ze nog meer zonnepanelen moesten neerleggen, bij de aanschaf van het zonnepaneel gaven idealen en portemonnee elkaar een handje. Ondertussen brokkelde het beeld van de idealistische belegger voor mijn ogen af. In Gelredome trof ik voorafgaand aan zo’n treurige Keuken Kampioen Divisie-wedstrijd de gewezen Vitesse-voorzitter Karel Aalbers die in zijn goede tijd niet alleen in spelers, maar ook in aardappelen en grondstoffen uit de voormalige Sovjet-Unie handelde. Het ging hem goed, hij was in het echt ook zonnekoning geworden. Hij had een Zuid-Amerikaans land, ik geloof Ecuador, zo vol laten leggen met zonnepanelen dat hij het een uur voor de landing al zag schitteren door het vliegtuigraam. Met het einde van de salderingsregeling in zicht – consumenten mogen de kosten van de stroom die ze afnemen niet langer wegstrepen tegen de opbrengst van hun zonnestroom – is de markt voor zonnepanelen eindelijk ingestort. Toen ik laatst het dorp weer eens bezocht, zei een oude buurman dat hij zijn zonnepanelen nu toch ook lelijk vond. Aan het milieu had hij al lange tijd niet meer gedacht, hij hoorde er niemand meer over. Eerst maar eens wereldvrede, iets waar ik hem nog nooit over had gehoord.</p>]]></description>
      <guid>https://nrc.nl/nieuws/2025/03/31/zonnekoning-a4888199</guid>
      <pubDate>Mon, 31 Mar 2025 05:57:01 +0000</pubDate>
    </item>
    <item>
      <title><![CDATA[Onze Mowgli]]></title>
      <description><![CDATA[<p>Dion Graus (PVV) steeg tijdens het wolvendebat in de Tweede Kamer boven zichzelf uit. In een emotioneel, maar gloedvol betoog brak hij een lans voor ‘de wolf’. Vanachter de kansel waarschuwde hij het dier: keer om bij de grens! „Want de wolf heeft het heel zwaar in Nederland!” Nederland is volgens Dion geen wolvenland. Het dier wordt hier opgejaagd, en erger. Had hij maar de middelen die bijvoorbeeld zijn partijgenoot, minister Marjolein die over de vreemdelingen gaat, wel heeft. Zij kan tenminste folders in vreemde talen laten drukken en borden bij de grenzen plaatsen waarop je kunt lezen dat het hier niet leuk is, maar de wolf kan helaas niet lezen en schrijven. Hij zou er bij wijze van spreken nog het beste zelf naar toe kunnen kruipen, want als er een Nederlander dicht bij de wolven staat is het Dion. Ik zeg niet dat hij een nieuwe Mowgli is – de hoofdpersoon uit Jungle Boek, een mensenkind dat opgroeide in een wolvenroedel en van wie ik als voormalig welp van scouting ‘De Markesteen’ uit Velp alles weet – maar ik sluit het ook niet uit. Het zou veel verklaren. Net als een wolf heeft Dion een bovengemiddeld reukvermogen. In diverse interviews liet hij weten dat geur heel belangrijk voor hem is. Hij weet van zichzelf dat hij lekker ruikt. Zo lekker, dat hij als een van de weinige mensen geen deodorant hoeft te gebruiken. Toevallig misschien: wolven gebruiken ook geen deodorant, hooguit om mee te spelen als ze met een roedel een Kruidvat-vestiging in het oosten van het land hebben overvallen. En net als de wolf is Dion ook schuw. Van hem hoeft al die heisa rondom zijn persoon niet, hij komt alleen het bos uit voor het allernoodzakelijkste zoals dinsdag bij het grote wolvendebat. En hij bijt, net als de wolf in het nauw gedreven, ook van zich af. Wat zich ooit in en om zijn hol heeft afgespeeld blijft schimmig, maar Dion is er nooit voor veroordeeld, waarschijnlijk omdat de rechters ook wel weten dat je een dier zijn instinct niet kwalijk kan nemen. Daarom neemt Dion het wolven niet kwalijk dat ze soms ook vlees eten. Natuurlijk heeft hij weleens tegen ze gezegd dat ze beter vegetarisch kunnen worden, maar hij weet ook: zo zijn ze nu eenmaal niet gebakken. Voor Dion is er maar één orgaan dat oordeelt over goed en fout: de goddelijke rechtbank. En daar zullen ze een dier nooit veroordelen vanwege zijn instinct, maar een mens dat dieren tart wel! Die waarschuwing kon Caroline van der Plas alvast in haar koeientas stoppen. Het liefst zou Dion Graus alle honderdvijftig ‘Nederlandse’ wolven in huis nemen, maar realistischer is dat hij zich, desnoods met een rugzak vol subsidie, weer aansluit bij een roedel en die dan meeneemt op een trektocht naar het oosten. Voor dit plan is, ook binnen de PVV, een meerderheid. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/03/27/onze-mowgli-a4887760</guid>
      <pubDate>Thu, 27 Mar 2025 05:57:01 +0000</pubDate>
    </item>
  </channel>
</rss>
