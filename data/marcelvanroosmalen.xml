<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[27 september]]></title>
      <description><![CDATA[<p>Op 27 september was mijn moeder altijd jarig, het schoot door me heen in de intercity tussen Amsterdam en Arnhem, waar ik met mijn oudste dochter (10) inzat omdat we op weg waren naar Vitesse-Willem II. We keken op haar verzoek naar een aflevering van de Luizenmoeder op de telefoon, ze is fan van juf Ank, waar een gezelschap een paar plaatsen achter ons op kinderachtige manier aanstoot aan nam. We hadden toch ook last van hun geklets over de verkiezingen en over de ziekte van Lyme? Ik zei dat haar oma altijd heel hard praatte in de trein en dat dat grappig was omdat ze dan mensen beschreef die het konden horen. Dingen die niet meer kunnen of misschien wel nooit gekund hebben als ‘die moet niet zoveel snoepen’. We aten op haar verjaardag altijd druiven van de struik onder de golfplaten waar ook hun auto, een metallic groene Mazda 323, onder stond. Het was altijd mooi weer. „De laatste mooie dag”, zei ze altijd, „morgen begint de herfst.” „En dan de winter en dan de lente”, vulde mijn vader dan aan. Om gespreksonderwerpen zaten we nooit verlegen. Ik miste de karigheid ineens enorm. Mijn vader uren bezig met het zonnescherm dat opeens niet meer naar omhoog of naar beneden wilde, mijn moeder met haar vele herhalingen, onverwachts bezoek dat maar niet weg wilde gaan, mijn vader die dan toch maar op commando nasi goreng moest halen bij Blue Lotus en terugkwam met friet van Beursken. Iets wat zij dan bleef herhalen. „Ik vraag nasi, maar ik krijg friet. Hoe haal je het in je hoofd? Dit is het begin van de aftakeling.” Uiteindelijk ging zij dementeren, maar hij niet. Hij wilde dan wel vergeten worden, maar vergat zelf niets. Die keer in Duitsland, dat een broer van mijn moeder door een huisje op de camping had gereden, dat vond hij dan leuk. Er waren zoals ieder weekeinde werkzaamheden aan het spoor, we moesten drie keer van trein verwisselen, ze had honger en dorst en vond het treintoilet te smerig, ik moest niet denken dat ze op deze manier nog een keer meeging. Naar Vitesse met een vader die te lui was om ooit zijn rijbewijs te halen. Ik begon over later en dat ze dan met plezier op onder andere deze treinreis terug zou kijken. De kans is klein, maar het kan dus wel. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/29/27-september-a4907725</guid>
      <pubDate>Mon, 29 Sep 2025 05:56:40 +0000</pubDate>
    </item>
    <item>
      <title><![CDATA[Minister van Algemeen Dagblad]]></title>
      <description><![CDATA[<p>Ik moet er nog even aan wennen, maar het smaakt nu al naar meer: Angela de Jong, die als de stootvrouw van dat grote leger ‘simpele burgers’ (haar woorden) politici attaqueert in talkshows. Dinsdagavond zat ze bij Pauw &amp; De Wit om te keuvelen over de Sonja Barend Award die volgens haar vanwege zijn complete oeuvre naar Tijs van den Brink moet, maar stiekem vooral ook om het leven van Frans Timmermans namens miljoenen gewone stervelingen wat zuurder te maken. Je zou kunnen zeggen dat we als land nu in de eindfase zitten. Zoekend naar het gemiddelde komen we, of we nu willen of niet, altijd weer bij Angela de Jong terecht. Angela de Jong zet haar beperktheid in en dat blijkt een dodelijk wapen. Alles wat ze zegt en hoe ze daarbij kijkt is van een rechtlijnigheid die iedere bewoner van een bloemkoolwijk herkent. Er zit altijd wel een buurmens tussen die dusdanig veel ventileert dat je het wel uit je hoofd laat om hem/haar te onderbreken. Ik heb me bij haar alomvattendheid neergelegd en ik raad iedereen aan hetzelfde te doen. Sindsdien valt het me op hoeveel praatprogramma’s er zijn waar ze niet zit. Laat haar maar in alle talkshows met alle lijsttrekkers in gesprek gaan, ze heeft altijd gelijk, dus de lijsttrekker die daar met het beste humeur uitkomt, heeft de verkiezingen gewonnen. En passant kan ze dan mooi de televisie doornemen, maar ik denk dat er in haar hoofd ook een goede voetbalanalist woont. Angela de Jong is ons eigen ongeluk, het rijdt al jaren op de verkeerde weghelft maar ze is tegelijkertijd toch niet bang voor een botsing. Haar redenatie: ik heb de mistlampen toch aan, ze zien me toch aankomen? Frans Timmermans reed met zijn vrachtwagen recht op de gezinsbak van Angela af, grappig hoe hij inschattingsfout op inschattingsfout maakt. Alsof hij pas net zijn rijbewijs heeft terwijl hij toch al jaren op de weg zit. Het sprookje dat we Angela de Jong zijn gaan noemen is pas af als ze zelf verantwoording gaat dragen. Maak haar minister van Algemeen Dagblad, een alomvattend ministerie dat de wil van het volk in de gaten houdt, liefst met staatsbezoekjes want in het buitenland kennen ze haar nog niet. Laat haar ons kutbeleid daar maar eens uit gaan leggen. Deze aartsconservatieve vrouw die zittend op een zak graan in Soedan uitlegt dat het allemaal niet meer kan omdat anders de hypotheekrente in gevaar komt. Maar laat haar ook maar een Cultuurkamer runnen om een eind te maken aan verspilling. Ik denk dat ze dat namens iedereen ook goed kan: door musea lopen en een schifting maken tussen mooie en lelijke kunst. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/24/minister-van-algemeen-dagblad-a4907366</guid>
      <pubDate>Wed, 24 Sep 2025 05:56:40 +0000</pubDate>
    </item>
    <item>
      <title><![CDATA[Van Haga met petje]]></title>
      <description><![CDATA[<p>Kun je, terugkijkend op zaterdag, nog ergens om lachen? Ja, om BVNL, het politieke project van huisjesmelker Wybren van Haga die altijd doet alsof hij de thermometer diep in de bips van de samenleving steekt, maar ondertussen niet doorheeft dat de patiënt zijn handen aan het bed helemaal niet wil. Hij stond als enige politieke partij op dat podium van ‘Els Rechts’, met zijn complete topdrie – hijzelf, Dorien Rookmaker en Harm Beertema – nog wel. Met petjes op het hoofd! Wybren van Haga met een petje is nog potsierlijker dan Wybren van Haga zonder petje. Je fantasie slaat ervan op hol. Hoe zou Wybren van Haga eruitzien met een frikandel, of in een scootmobiel? Hij – en Dorien al helemaal niet, maar ach wat doet dat ertoe – leek tijdens het fulmineren op het podium niet door te hebben dat hij tot een veld vol tuig stond te spugen. Het eerste wat hij zei was dat hij de opkomst op tweehonderdduizend schatte, maar dat de Volkskrant er deze maandag waarschijnlijk 25 mensen van ging maken. Die insteek is op het moment van schrijven nog niet bekend, maar het zal waarschijnlijk een andere zijn. Daarna bedankte hij alvast alle voetbalsupporters. „Ze zijn hier om ons te beschermen, want je weet nooit waar het voor nodig is. Dank jullie wel!!” Alsjeblieft, moeten de hooligans gedacht hebben, want een paar minuten later waren ze al in lijf-aan-lijfgevechten op de A12 beland, iets waarover Wybren later twitterde dat het een kleine groep was, ze waren hem eigenlijk niet opgevallen, behalve aan het begin dan. Het waren er heel veel. Het geeft wel ongeveer aan hoe ze bij BVNL naar de samenleving kijken. Of beter: ze kijken helemaal niet, ze roepen maar wat in de hoop dat er hele volksstammen achter ze aan gaan lopen, wat nooit gaat gebeuren. Al laten ze zich met z’n drieën met hun petjes op achterstevoren van een glijbaan in een bak stront vallen om wetenschappelijk vast te stellen of asielzoekerspoep soms nog meer stinkt, dan nog niet. Ik ben niet jaloers op het zelfvertrouwen om je oneliners schreeuwend tot een vechtend veld te richten, maar amusant is het wel. Het was voor BVNL weer een zinloze dag in een eindeloos lijkende reeks zinloze dagen op weg naar de verkiezingen. Weer niets bereikt, of het moet zijn dat de D66-vlag nog trotser wappert in het centrum van Den Haag, maar dat zal de bedoeling niet zijn. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/22/van-haga-met-petje-a4906930</guid>
      <pubDate>Mon, 22 Sep 2025 05:56:41 +0000</pubDate>
    </item>
    <item>
      <title><![CDATA[Zambia]]></title>
      <description><![CDATA[<p>Sommige partijen komen met eigen oplossingen voor problemen. We zullen Rob Jetten van D66 de komende weken nog vaak horen over de tien nieuwe steden die de woningcrisis moeten oplossen. Inmiddels zijn er al negen steden verdwenen en gaat het vooral over IJ-stad, ergens tussen Almere en Amsterdam. Vorige week kwam JA21 opeens ook met een eigen oplossing. Ze zullen tijdens een potje out-of-the-boxdenken op de hei wel op het Guyanaplan van Anton Mussert zijn gestuit en zijn dat gaan kantelen. (NSB-leider Anton Mussert wilde eind jaren dertig Brits-Guiana, Frans-Guyana en Suriname omvormen tot een thuisland voor Europese Joodse vluchtelingen). De oplossing van JA21 voor de asielcrisis heet Zambia. Zambia ligt middenin Afrika en telt zo’n 22 miljoen inwoners en ze hebben er volgens Eerdmans ruimte voor heel veel meer. Vrijdagavond deed hij zijn plan uit de doeken bij Sven Kockelmann. Hij gaf hoog op over dit prima ontwikkelde land. Zambia is volgens Eerdmans veel verder dan Rwanda, waar sommige andere politici „onze asielzoekers” heen willen brengen. Omdat ze in Zambia beter zijn doorontwikkeld maakt dat een gedwongen verplaatsing daarnaartoe een stuk „menselijker”. En dat vindt Joost Eerdmans belangrijk, want JA21 is een partij met het hart op de goede plaats. Met een reis naar Zambia doe je asielzoekers in feite een plezier. Zambia is stiekem zo aantrekkelijk dat het een raadsel is waarom Afrikaanse asielzoekers niet rechtstreeks naar Zambia reizen. Is Eerdmans op de hoogte van de situatie in Zambia?, vroeg Kockelmann terecht. Joost Eerdmans, zonder met de ogen te knipperen: „Ik heb daar serieuze contacten, ja.” Een dag later keek Margje Fikse in haar van Tijs van den Brink geërfde programma Dit is de week samen met Diederik Boomsma – vroeger CDA, daarna NSC, nu op de lijst van JA21 – naar beelden van dat gesprek van een dag eerder. „Zambia dus”, zei Margje. „Ja Zambia”, zei Boomsma, die het zijn leider ook had horen zeggen. Ik had binnen 24 uur al meer over Zambia gehoord dan in de maanden ervoor. Zambia is het IJ-stad van JA21, het is gewoon een kwestie van wennen. Ik moest denken aan de ‘milieustraat’. Die was er in mijn Wormerse jaren ook opeens. Je hoefde geen afspraak meer te maken met het grofvuil, maar kon zelf ook je oude koelkast in het juiste gat komen gooien. En dat was nog leuk ook. Je was het kwijt, je hebt er geen omkijken naar en het was nog beter voor het milieu ook. Makkelijke oplossingen voor moeilijke problemen? Joost Eerdmans bellen, die heeft serieuze connecties. Marcel van Roosmalen schrijft op maandag en donderdag een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/18/zambia-a4906533</guid>
      <pubDate>Thu, 18 Sep 2025 05:56:42 +0000</pubDate>
    </item>
    <item>
      <title><![CDATA[Coole tante]]></title>
      <description><![CDATA[<p>Kies vind ik het niet, maar van mij mag het: Bob Vylan dat optreedt in Paradiso en probeert te provoceren. Artiesten. Vrijheid van meningsuiting. Moet kunnen. Elk normaal denkend mens kan zo’n optreden laten waar het hoort: in Paradiso. Het gaat mis als je er vanwege je eigen relevantie meer in wilt zien. Recensent Hester Carvalho tilt het optreden van zaterdagavond in NRC omhoog, vertelt terloops dat de zanger ook aan yoga en humor doet, dat hij kortom meer is dan zijn boodschap, terwijl hij er vooral staat vanwege zijn boodschap. En hij deed aan doelgroep bediening. De zaal kreeg waarvoor het kwam: ‘Death death to the IDF’ schreeuwen en nog meer, want de vermoorde Charlie Kirk moest ook nog beschimpt. Paradiso als ventiel voor de onvrede, iedereen een leuke avond. Vier ballen! vond de recensent. Ik heb het even nagezocht, maar dat is het hoogste wat ze in haar trommeltje heeft. Vond ze het zo mooi allemaal? Of waren die vier ballen helemaal niet bedoeld voor Bob Vylan? Ze gaf vier ballen aan zichzelf en dat wist ze al toen ze op haar elektrische fiets stapte om naar Paradiso te fietsen. Lekker recalcitrant vier ballen geven, en dat had niets met muziek of concert te maken. Ze trok het optreden met liefde uit de context, hield het omhoog en bejubelde het als een hele mooie steen die van alle kanten glimt als je er maar schuin naar kijkt. Maar wat ze eigenlijk deed was de boekhouding van haar relevantie bijwerken. Kijk mij de dominante stroming eens aanvoelen. Wat hing daar om de nek over de grote bezwete rug van de over het podium stampende zanger? Een dwars meisje van 62 - vroeger punk! - süchtig op zoek naar anschluss bij de jongste generatie dwarsliggers. Ze is de coole tante die nog gewoon naar festivals gaat en in de spelonken van Paradiso elk woord drinkt dat ze in haar glaasje schenken en zelf denkt dat ze nog steeds tegendraads is. In werkelijkheid is ze behaagziek en zo mainstream als een fles Dreft. Er is geen kloof tussen haar en artiesten als Bob Vylan, wel tussen haar en veel NRC-lezers al merk je daar in Paradiso natuurlijk niets van. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/15/coole-tante-a4906120</guid>
      <pubDate>Mon, 15 Sep 2025 05:56:42 +0000</pubDate>
    </item>
    <item>
      <title><![CDATA[RTL Tonight houdt ons vitaal]]></title>
      <description><![CDATA[<p>Ik weet niet eens meer tussen wie de vorige talkshowoorlog ging, behalve dan dat hij waarschijnlijk werd gewonnen door Vandaag Inside, wat eigenlijk meer praatgroep dan talkshow is. Tijdens een talkshowoorlog praten de winnaars over de verliezers. Eenmaal aan het verliezen kun je een talkshowoorlog nooit meer winnen. De doodsstrijd van de verliezer wordt in andere talkshows op de voet gevolgd. Het is als het kijken naar een stervend dier. Ik heb dinsdagavond naar RTL Tonight gekeken omdat ik van alle kanten hoorde dat het zo slecht is. Het viel me alles mee. Het aangeschoten programma leek zich met Rob Jetten en Sander Schimmelpennick achter de desk zelfs een beetje op te richten, maar toen Astrid Holleeder het gebitje en de feestneus demonstreerde waarmee ze vroeger, in de tijd voordat RTL Tonight haar voor veel geld contracteerde, vermomd de straat op ging en presentator Humberto Tan daarvoor applaus vroeg aan het ingehuurde publiek op de steile tribune, als voor een circusbeer die op een driewieler een rondje door de piste heeft gekacheld, wist ik dat het te laat is. Het is wachten op het genadeschot, waarna hetzelfde gezelschap een paar dagen later aan een ronde tafel gaat zitten wat dan waarschijnlijk wel een succes wordt. Het in talkshows praten over andere talkshows die dreigen te mislukken of al zijn mislukt drukt al het andere nieuws naar de achtergrond. Het is dat of je verhouden tot de werkelijkheid. Niet voor niets vinden de mensen de oude Angela de Jong die in het AD schreef over talkshows leuker dan de nieuwe Angela de Jong die zich opeens tot de echte wereld probeert te verhouden. Jarenlang bereidde ze in haar keuken gedachteloos eenpansgerechten, nu lijkt ze niet te weten wat ze in haar boodschappentas moet stoppen. Nee, dan pak ik het slimmer aan. Ik heb afgelopen maandag in een talkshow over een talkshow gepraat met een vrouw die dagelijks over talkshows praat. Ik weet niet eens meer wat ik precies vond. Het doet er ook niet toe. Ik heb de kostbare tijd tot de volgende oorlog volgepraat met niets. Mijn Brabantse moedertje, god hebbe haar ziel, zou hebben gezegd wat ze Sonja Barend altijd toesliste als ze zonder kunstgebit naar een babbelprogramma keek: „’t Hè gèèn praot, moar ’t praot toch.” Haar ergernissen over niets hielden haar nog jaren vitaal. Marcel van Roosmalen schrijft op maandag en donderdag een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/11/rtl-tonight-houdt-ons-vitaal-a4905748</guid>
      <pubDate>Thu, 11 Sep 2025 05:56:42 +0000</pubDate>
    </item>
    <item>
      <title><![CDATA[Wederopstanding]]></title>
      <description><![CDATA[<p>In een krant die zonder lezersopstand sportpagina’s kan skippen is Vitesse natuurlijk nooit groot nieuws. Ik heb het onderwerp Vitesse de afgelopen jaren uit voorzorg subtiel door mijn columns gevlochten en juist als je denkt dat je het misschien over een andere boeg moet gooien komt de actualiteit met een absurde wending. Ik werd deze week gebeld door een NRC’er die me aanmoedigde om te gaan werken aan een groot stuk over de wedstrijd Vitesse-Helmond Sport. De vraag alleen al was een ongekende overwinning, zoals alles sinds die uitspraak van het Hof Arnhem-Leeuwarden na het turbospoedappel dat Vitesse tegen de KNVB had aangespannen als een overwinning voelt. Het sentiment is totaal gekeerd. Vitesse is de nieuwe Jezus. Politici gebruiken Vitesse als metafoor dat het onmogelijke wel degelijk werkelijkheid kan worden. Lijsttrekker Eddy van Hijum van NSC verwees naar Vitesse toen ze hem vroegen of zijn missie in de politiek een kansloze is. Die vergelijking gaat mank, ik wil hier best een keer met Eddy over praten. Ineens is iedereen Vitesse-supporter, de seizoenkaarten vliegen weg. Dat stadion Gelredome uitverkocht raakt voor wedstrijden in de spelonken van het betaald voetbal is niet eens meer een vraag, eerder hoe snel. De grootste zorg is nu: moeten er aparte vakken komen voor mensen die tot voor kort niets met Arnhem of Vitesse hadden. Ondertussen zie ik beelden van de jaarlijkse Airborne-wandeling, we gedenken de geschiedenis in Arnhem graag wandelend omdat we nu eenmaal gezegend zijn met een prachtige natuur. Arnhemmers in Vitesse-shirts praten over de vreselijkheden alsof ze de Tweede Wereldoorlog zelf hebben meegemaakt. Mijn hart breekt. Zie daar ook de educatieve functie van een voetbalclub, waar de KNVB in het geval van Vitesse zo blind voor was. Nooit eerder gaven het voetbal en het onderwijs elkaar zo nadrukkelijk een handje. Ik ben niet haatdragend, maar wel rancuneus: wat zullen NEC-supporters zich klein voelen. Juist in hun tot dusver beste seizoen ooit verlaagden ze zich tot massale feestelijkheden omdat de grote concurrent Vitesse verdwenen leek, maar toen die dan toch weer uit de dood opstond bleek ze er met de gunfactor vandoor te gaan. De glans van alle mogelijke successen is er nu al af, het gevecht van de eigen kleinheid winnen ze nooit meer. In het kielzog van Vitesse kruipt de Arnhemmer uit de modder tevoorschijn. Hij staat in het volle licht zichzelf te vieren. Elke echte Arnhemmer herkent onmiddellijk het gevaar. Ik denk aan mezelf na drie bier op een personeelsfeest, maar ook aan Michel Schaay, redder van de club, die nadat hij zich als Don Michel over de Korenmarkt had laten tillen zei dat hij het liefst vanuit de schaduw werkt. Hij snapt het. We zijn echt gered. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/07/wederopstanding-a4905320</guid>
      <pubDate>Sun, 7 Sep 2025 05:56:43 +0000</pubDate>
    </item>
    <item>
      <title><![CDATA[Beweging in groepen]]></title>
      <description><![CDATA[<p>Ik ben met een groep in Lo nden voor een podcast, de sfeer wordt geprezen hoorde ik. Het met collega’s in groepsverband functioneren in het buitenland verloopt altijd volgens hetzelfde patroon. De eerste avond vier ik uitgebreid dat het tot dan is meegevallen, waardoor je op de tweede dag een kater hebt, dan begint het grote overleven. Het samen eten, de sjoktochten van niets naar nergens, de opkruipende ergernis. Ik hoor mezelf slechte grappen maken. Ik kreeg een black-out tijdens een drie uur durende ‘Jack the Ripper tour’. Stond ik hier echt met een microfoon in de regen? Ik heb noodles, fish and chips en pasta carbonara gegeten, er is me verteld dat dit typisch Brits eten is. De stad Londen valt erg mee, groot maar gezellig, heel anders dan in mijn herinnering. Ik was er een keer eerder, op schoolreis met havo 4. We zaten ingekwartierd bij een gastgezin, het zakje chips bij het ontbijt maakte toen diepe indruk. Ik wilde toen dat mijn ouders ook in een arbeiderswijk woonden, wij kregen alleen soms op zaterdagavond chips. Chips heten hier crisps. Het internet is overal slecht. Ik keek vanuit de hotelkamer naar flarden van het turbo spoedappèl dat Vitesse heeft aangespannen tegen de KNVB. De voetbalbond werd in de verdediging gedrongen, ik betrapte mezelf erop dat ik weer hoop kreeg. En dan, als we op het punt staan om naar het graf van Karl Marx te gaan neemt deze column een onverwachte wending. Hij is al bijna af, maar dan hoor ik het verdict. Het einde moet herschreven. Het onvoorstelbare is waar: Vitesse moet per direct weer tot het betaald voetbal worden toegelaten. Ik bel Ester Bal, vriendin en oud-persvoorlichter van Vitesse, ze ligt huilend met haar poezen op de vloer. Ik bel Michel Schaay, aanvoerder van de redders van Vitesse. Hij huilen, ik huilen. Ik laat een glas jus d’orange vallen. De nieuwe werkelijkheid is een andere, wonderen bestaan dus toch, ik bel naar huis. Iedereen huilt, ook mijn dochter van vier. Even die twijfel: heb ik de clubliefde er te nadrukkelijk ingeramd? De groep ziet me vanaf een afstandje huilen bij de mand croissants. Is er iemand dood? Nee, opgestaan uit de dood. Ik heb ze allemaal een hand gegeven, het was een bijzondere week, wat doe ik hier nog? Ik ben huilend in een vliegtuig gestapt. Ik kwam er lachend uit. Vitesse had een groot deel van de zomer verpest, alsof ze wilde laten weten dat ze meer dan een voetbalclub is, maar nu kan ik er over een week weer heen met mijn dochter, zoals ik er ooit met mijn vader heen ging. Hij had een verhaal met deze plotwending nooit geloofd. Marcel van Roosmalen schrijft op maandag en donderdag een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/04/beweging-in-groepen-2-a4904956</guid>
      <pubDate>Thu, 4 Sep 2025 05:56:43 +0000</pubDate>
    </item>
    <item>
      <title><![CDATA[Rookbommen]]></title>
      <description><![CDATA[<p>Een steeds vaker terugkerende vraag: „Waarom sta je achter Michel Schaay?” Michel Schaay is het boegbeeld van het groepje Arnhemse ondernemers dat onder de naam ‘de Sterkhouders’ de voetbalclub Vitesse wil redden. Het antwoord is simpel: Schaay was de eerste – en tot nu toe enige – die gaat voor de minimale kans dat ‘het’ toch nog mag blijven bestaan. Tot het gaatje. Terwijl andere prominenten druk waren met naar elkaar wijzen stond hij op. Hij had er ook voor kunnen kiezen om met zijn boot te varen, maar werd, omdat niemand anders het deed, boegbeeld tegen wil en dank. Leider van een legioen onmondigen. Onze levens verschillen in alles, er zitten in dit proces ook heus wat vlekken op z’n trui, maar ik heb hem vaak genoeg ontmoet om de intentie te voelen. Hij doet het niet voor zichzelf, maar voor dat ene doel: Vitesse moet weer voetballen, liefst zo hoog mogelijk. Liever met een Fiat500 rechtstreeks op een betonnen muur af omdat je er doorheen wilt dan met een zorgelijk gezicht aan de zijlijn. En juist als je dan denkt, dit is zinloos, ik haak af, zegt hij een geweldige zin als: „Ze moeten een Arnhemmer niet bijten, dan verschiet hij van kleur.” Maandag is er weer een rechtszaak, ‘een turbo-spoedappel’ met drie rechters. In Arnhem, een ‘thuiswedstrijd’ volgens de supportersvereniging. Ik kijk er om allerlei redenen niet naar uit en ben stiekem blij dat ik vanwege een podcast in Londen zit. Ondertussen gaat een deel van de Vitesse-supporters ‘ondergronds’. Jong PSV-Jong AZ werd vrijdagavond verstoord met gele rookbommen. De verontwaardiging buiten Arnhem was groot. Een echt voetballand had massaal gerouwd om het verlies van een in verhouding grote voetbalclub. Hier niet. Hier wijzen ‘voetballiefhebbers’ elkaar op ‘de regels’ die in het verleden zijn geschonden, alsof er niets groter is dan ‘de regels’. In een echt voetballand hadden ze het overigens ook niet getolereerd dat de grootste voetbalclubs met twee teams mogen meedoen in het betaald voetbal. Sportjournalist Jeroen Kapteijns van De Telegraaf, die in de berichtgeving rondom Vitesse als doorgeefluik van de KNVB een smeercampagne tegen Schaay is begonnen, twitterde: „Vervelend voor spelers en publiek op De Herdgang.” Hij vergat voor het gemak even dat er nooit publiek bij wedstrijden van de zogenaamde ‘jong-teams’ zit. De verontwaardiging is bijna net zo leuk als de opmerking dat Vitesse zo de gunfactor verspeelt. Het hele probleem is juist dat Vitesse geen gunfactor heeft. Er is geen betere plaats om de hypocrisie van de KNVB aan de kaak te stellen dan bij een wedstrijd tussen twee ‘jong teams’ voor wie de heilige reglementen niet tellen. Rookbommetjes bij Jong PSV- Jong AZ omdat je tegen het euthanaseren van je club bent, tjongejonge. Wie dit echt erg vindt, moet echt iets veranderen. Doe wat spannends, lees een boek. Het is de IRA niet. En als het wel zo wordt gezien ben ik graag Sinn Féin. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/31/rookbommen-a4904567</guid>
      <pubDate>Sun, 31 Aug 2025 05:56:44 +0000</pubDate>
    </item>
    <item>
      <title><![CDATA[De amateurtak  van de KNVB]]></title>
      <description><![CDATA[<p>Ook wel eens leuk: De Gelderlander publiceerde een brokje Vitesse-gerelateerd nieuws waar ik het voor de verandering mee eens was. Terwijl de nieuwe ‘clubwatcher’ de ondergang van de club – ‘het gras op Papendal wordt niet meer gemaaid’, ‘onzekerheid over jeugdwedstrijden’ – vanuit een geparkeerde auto verslaat, perste zijn voorganger wat nieuws uit zijn al lang tevoren geproduceerde podcast over de ondergang van Vitesse. Directeur Eredivisie CV Jan de Jong en voormalig directeur betaald voetbal Eric Gudde pleiten voor een fulltime licentiecommissie omdat de materie inmiddels te ingewikkeld is voor de ‘deskundige’ amateurs die de commissies bij KNVB nu bevolken. Overnames in het (betaald) voetbal zijn te complex om in de avonduren te behandelen. De twee mogen zonder tegenwoord leeglopen over de kwaliteit van de licentiecommissie, maar tussen de regels hoor je toch ook dat het de KNVB de afgelopen jaren ontbrak aan kennis, kunde, tijd en power om de overnameprocessen bij Vitesse goed te monitoren, waardoor de club uiteindelijk aan het verkeerde infuus kwam te hangen. Hier wordt de kern geraakt. Naast Vitesse – de nieuwe organisatie achter de club heeft zich inmiddels zo vaak verexcuseerd voor haar voorgangers dat niemand het meer hoort of wil horen – had het de KNVB ook gepast om de club met meer mededogen te behandelen. Waarom de club niet alsnog toegelaten tot het betaald voetbal? Desnoods met KNVB-secretaris Mark Boetekees, die tijdens het kort geding tussen Vitesse en de KNVB triomfantelijk opveerde als het ging over overtredingen van reglementen, fulltime aanwezig achter een speciaal bureau op Papendal. Misschien dat hij dan ook iets meekrijgt van de diepgevoelde sentimenten in Arnhem, want bij de KNVB lijken ze vergeten dat ze er zijn voor clubs en supporters. In plaats daarvan schuiven ze de kist waarin Vitesse ligt opgebaard liefst zo snel en geruisloos mogelijk in de oven. De patiënt was toch niet meer te redden. Maar je zou ook kunnen stellen dat Vitesse, na een sneller oordeel van echte deskundigen, helemaal niet dood had hoeven gaan. Wat rest is een hoger beroep dat maandag in Arnhem dient en een bodemprocedure tegen de KNVB, die natuurlijk van de baan zijn als de KNVB voor die tijd besluit om de zaak-Vitesse opnieuw, met een andere bril op te bekijken. De vraag waarom een inmiddels gezonde organisatie toch moet verdwijnen verdient een echt antwoord. Er wordt dagelijks gepoetst, de gaatjes zijn inmiddels gevuld, het tandvlees bloedt niet meer: het gebit hoeft niet te worden getrokken. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/27/de-amateurtak-van-de-knvb-a4904249</guid>
      <pubDate>Wed, 27 Aug 2025 05:56:44 +0000</pubDate>
    </item>
  </channel>
</rss>
