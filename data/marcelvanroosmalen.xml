<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[
		Lente 2024
	]]></title>
      <description><![CDATA[<p>We gingen met de uitgever eten bij Mario in Neck, een culinair begrip in de wijde omgeving. Mario bleek Italiaanser dan Italiaans: gastvrij, warm, breedsprakig, een enorm brilmontuur. Het eten was net als in Italië heerlijk. We kregen een verplicht verrassingsmenu: zeven gangen en minimaal zeven glazen wijn per persoon. Ik ging er niet minder door over mezelf praten. De terugweg was pittig. Een kilometer of acht over donkere dijkwegen met wind tegen. Het was alsof ik terug in de tijd fietste. Euforisch riep ik mijn constateringen in het niets. Dat er in deze omgeving al honderden jaren niets was veranderd en dat ik me oriënteerde op de lichtjes in de verte. Ze vroeg of ik het de volgende keer bij één soort wijn kon houden. Een half uur later doemden de contouren van Wormer op. In mijn beleving was het opeens een grote stad. Eerst de boerderijen, daarna de andere gebouwen. Wat opviel was dat iedereen een grote televisie heeft en dat veel mensen in groepsverband aan grote houten tafels zaten. Zelf waren we de afgelopen jaren ook veel vaker rondom de keukentafel te vinden, dat doe je dan schijnbaar als er verder geen vertier is. De oppas lag vredig op de bank. Er was chips gegeten, alle dochters waren braaf gaan slapen. Na het tandenpoetsen ontdekte ik dat de Derde Wereldoorlog bijna was begonnen. Iraanse drones en raketten waren onderweg naar Israël, op X werd aangekondigd dat ze een paar uur later zouden inslaan. Op televisie was niets nieuws, als we wilden weten hoe het afliep moesten we wachten. „Ze zullen het toch wel uitzenden?”, riep ik nog. Zondagochtend was het lente, de dochters hingen voor de televisie, ik mocht van Lucie van Roosmalen (8) beslist niet zappen om naar extra journaals te zoeken. Ze geloofde niet dat de wereld op het punt stond om te vergaan. Ik las op de iPhone dat het voorlopig inderdaad met een sisser was afgelopen, de luchtafweer van Israël had 99 procent van de raketten onschadelijk gemaakt. We gingen weer fietsen, naar de speeltuin in Jisp en terug. Als ik me deze dag later al zal herinneren dan hooguit als een van die dagen die we nu eenmaal hadden in de jaren twintig. Misschien is het ook een leeftijdsding. Mijn moeder begon op latere leeftijd te hamsteren bij slecht nieuws, terwijl ze in de oorlog volgens eigen zeggen een brandend huis in liep om haar pop te redden. In de speeltuin duwde ik Frida van Roosmalen (2) uit de schommel, ook dat viel mee.</p>]]></description>
      <guid>https://nrc.nl/nieuws/2024/04/14/lente-2024-a4196035</guid>
      <pubDate>Sun, 14 Apr 2024 05:57:08 +00:00</pubDate>
    </item>
    <item>
      <title><![CDATA[
		Met haar monotone voorleesstijl buit Martine van der Velde (PVV) haar talentloosheid ten volle uit
	]]></title>
      <description><![CDATA[<p>Van Martine van der Velde (PVV) is mij weinig bekend. Ze stond twintigste op de kandidatenlijst voor de Tweede Kamerverkiezingen en had wat politieke ervaring opgedaan in de Provinciale Staten van Utrecht en de gemeenteraad van Utrecht (1 vergadering). Over die periode zegt ze zelf dat ze meer mensen heeft gesproken dan voorheen, dat iedereen een verhaal heeft dat gehoord wil worden en dat ze in gesprek gaan met mensen heel belangrijk vindt. Haar hobby’s: gamen en schilderen. „Ik schilder bijvoorbeeld mini’s die je kunt gebruiken bij tabletop RPG’s zoals D&amp;D of Pathfinder.” Geen woord over eerdere werkzaamheden, ze worden op de website van de Tweede Kamer afgedaan met één woord: marketeer. En een marketeer is ze. Gisteren voerde ze wederom, de eerste keer is me ook bijgebleven, het woord in het debat over de toekomst van de publieke omroep. Van der Velde leest dan monotoon en zonder een spier te vertrekken de meest vreselijke teksten voor. Als ze hapert, en dat gebeurt om de paar zinnen, pakt ze de draad zelfverzekerd weer op. Dat haperen vind ik overigens geen doodzonde, ik haper zelf ook regelmatig als ik een tekst moet voorlezen bij de radio. Het dwingt de luisteraar om goed te luisteren. Ze buit haar talentloosheid zo ten volle uit. Mij heb je, als je een toespraak begint met een lange zin als deze: „12 juli, nu zo’n vijf jaar geleden, regende het zo hard op het Mediapark dat deze onder water kwam te staan en misschien heeft u toen ook wel de beelden gezien van het VARA-gebouw dat blank stond en dat er toen een grijze poef, ‘een Carry On Kruk van Offecct’, aan kwam drijven en dat toen een van die medewerkers verbaasd riep: ‘Kijk die poef van achthonderd euro!’ en voorzitter dit is precies hoe de PVV de NPO ziet, als een nutteloos ding waar veel te veel geld tegenaan gesmeten wordt.” Ze werd tijdens het voorlezen onderbroken door Nicolien van Vroonhoven (NSC) die vroeg of ze het goed had verstaan ‘dat de NPO een nutteloos ding is’. „Dat is correct”, antwoordde Van der Velde, „en in mijn optiek zijn dat ook geen scheldwoorden, dus ik ga nog even door.” Keihard lachen op de bank voor de televisie. Ook omdat er aan een ketting om haar nek een verzilverde eend hing. Waarschijnlijk gekregen.</p>]]></description>
      <guid>https://nrc.nl/nieuws/2024/04/11/verzilverde-eend-a4195811</guid>
      <pubDate>Thu, 11 Apr 2024 05:57:09 +00:00</pubDate>
    </item>
    <item>
      <title><![CDATA[
		Tijdens de studie journalistiek leerden we: trek alles in twijfel. Maar dat was de goede oude tijd, feiten doen er inmiddels niet meer toe
	]]></title>
      <description><![CDATA[<p>Arnold Karskens, de alles van Ongehoord Nederland, hield tijden een dagboek bij waarin hij nauwgezet noteerde wat er niet klopte aan de berichtgeving van het NOS Journaal. Later begon hij een eigen zender waarin per uitzending meer feitelijke onjuistheden zitten dan in een week journaals. En dat is dan nog maar Arnold Karskens. Er zijn veel kwalijker complotdenkers. Ik lees steeds meer berichten van mensen die denken dat het weer gemanipuleerd wordt. Ze zijn ervan overtuigd dat er vliegtuigen zijn die wolken in de lucht spuiten, zodat de overheid ons kan wijsmaken dat het klimaat verandert, om zo allerlei maatregelen af te dwingen. Dat er steeds meer mensen zijn die in complotten geloven is door corona wel aangetoond. Elke zondag stond het Museumplein er vol mee. Met een groot deel viel niet te praten, het had geen zin om ze te overtuigen. Vorige week zag ik de documentaire The Truth vs. Alex Jones, zo ver afgegleden als in Amerika zijn we nog niet, maar de debilisering slaat ook hier om zich heen. Gefrustreerden keren de samenleving de rug toe, verklaren zich autonoom of soeverein en geloven alleen nog maar het nieuws dat ze zelf willen geloven. Ik had schijnbaar de lente in de kop en rende ’s morgens een stuk door de platte ‘natuur’ rond Wormer, over de dijken naar de Zaanse Schans en terug. Toen ik halverwege niet meer kon bleef ik stilstaan. Even verderop maakte een man foto’s van de weilanden. Hij zei dat het aan de ene kant van de dijk beschermd natuurgebied was en aan de andere kant niet. Dat vond hij verdacht. Nog verdachter vond hij het dat er wellicht windmolens zouden worden gestationeerd. Ik had geen mening. Daarna zei hij dat hij foto’s maakte zodat hij later kon aantonen dat de windmolens die ze er misschien willen neerzetten helemaal geen windmolens zijn, maar dat er in de omhulsels vaak andere apparaten zitten zoals boormachines die dijken zouden kunnen saboteren, ze stonden tenslotte op boerenland. „De overheid doet nu eenmaal niets liever dan boeren pesten.” Het leek me onzin, maar wie was ik? „Een grote lul die zelf voor de NPO werkt”, zei hij voor mij. Nog even en alles zou anders zijn. Toen ik weer aan het rennen was doemde de toekomst op, een tijd zonder zekerheden waarin iedereen alles in twijfel trekt. Dat leerden ze ons op de school voor journalistiek ook: je moest alles in twijfel trekken, net zo lang tot je niet meer kon. Maar goed, dat was de goede oude tijd, feiten doen er inmiddels niet meer toe.</p>]]></description>
      <guid>https://nrc.nl/nieuws/2024/04/10/windmolens-a4195565</guid>
      <pubDate>Wed, 10 Apr 2024 05:57:09 +00:00</pubDate>
    </item>
    <item>
      <title><![CDATA[
		‘Gerri Eickhof en ik hadden een parallel lopende journalistieke intuïtie’
	]]></title>
      <description><![CDATA[<p>Ik merk dat ik er een zeker genoegen in schep om de NRC-lezer te overvoeren met verhalen over Vitesse. De Arnhemse voetbalvereniging wordt in haar bestaan bedreigd en heeft een te grote rol in mijn leven om dat achteloos te laten gebeuren. Op de afdeling Sport kan ik niet bouwen, die voelt toch als het mislukte huisdier van deze krant. Het hoort er wel bij, maar er is niemand die de moeite neemt om te bukken en het dier te aaien. Ajax verloor gisteren met 6-0 bij Feyenoord, het is al heel wat als dat deze krant haalt. Heeft Vitesse weer, zelfs tijdens de Werdegang worden ze van de pagina’s gedrukt. Dit verslag voelt dan ook als een morele plicht. Hand-in-hand betraden Lucie van Roosmalen (8) en ik Gelredome. Vitesse-NEC was alweer haar derde wedstrijd, haar flesje Spa Blauw werd afgepakt. We gingen bij Marieke Bos en Ester Bal zitten op de Just Göbel Tribune. Onze beste speler Hadj Moussa deed niet mee. Trainer Edward Sturing vatte de motivatieproblemen van de Algerijn samen zoals alleen hij dat kan: „Diarree en ramadan, dat is een slechte combinatie.” Het was hopen tegen beter weten in, we gingen nog een keer naar de doodzieke patiënt kijken. Achter ons zat het bestuur van NEC, luidruchtig vechtend tegen het eigen Calimero-complex: alsof ze diep van binnen heus wel weten wie, ondanks het nu, werkelijk de grootste is. Tussen hen in, in een knalrode trui Leen Looijen, die heel vaak trainer van NEC en vooruit ook een jaartje van Vitesse is geweest. Nooit geweten dat die man zo oeverloos kan ouwehoeren. Ze mochten drie keer juichen, we ondergingen het gedwee, het werd gestaakt vanwege vuurwerk. Het dieptepunt was de bestorming van het lege uitvak door onze onbenullen. Uithuilen en opnieuw beginnen, hopen dat ons dat gegund wordt. Het journalistieke hoogtepunt kwam toen we het stadion verlieten. Voor de hoofdingang stond Gerri Eickhof quotes te verzamelen voor het NOS Journaal. Ik complimenteerde hem met wat toen nog een slimme keuze leek. Niet voor Feyenoord-Ajax kiezen, maar gewoon naar Arnhem afreizen, een nederlaag van Ajax bij Feyenoord was immers ingecalculeerd en dus saai. Wist hij veel dat Ajax even later een historische nederlaag zou lijden. Ik kan en wil nooit in het hoofd van Gerri Eickhof kijken, maar we hadden gisteren een parallel lopende journalistieke intuïtie. Tegen de stroom in vonden we Vitesse belangrijker dan Ajax en Feyenoord. Ik zoek naar woorden die Gerri zou kunnen zeggen om zichzelf te verdedigen tijdens de ochtendvergadering van NOS Sport maar kom niet verder dan de grote filosoof E. Sturing: „Diarree en ramadan, dat is een slechte combinatie.”</p>]]></description>
      <guid>https://nrc.nl/nieuws/2024/04/08/diarree-en-ramadan-een-slechte-combinatie-a4195348</guid>
      <pubDate>Mon, 8 Apr 2024 05:57:09 +00:00</pubDate>
    </item>
    <item>
      <title><![CDATA[
		Iedereen is gek behalve wij
	]]></title>
      <description><![CDATA[<p>Toen ik nog met mijn vader, Wil van Roosmalen, naar Vitesse ging leefden we altijd op als er massaal Iedereen is gek behalve wij werd gezongen. De reden voor het spreekkoor kenden we niet, maar we konden ons er prima in vinden. Hier werd de essentie van het bestaan geraakt. Het zijn moeilijke tijden voor supporters van de voetbalclub uit Arnhem. Gisteren maakte Vitesse bekend dat er geen kaarten voor de wedstrijd Vitesse-NEC meer worden verkocht. Eerder werden de kaarten voor achthonderd Nijmeegse supporters al geblokkeerd. Reden: ‘een gevoel’ dat het wel eens uit de hand zou kunnen lopen. De patiënt is op sterven na dood, maar zelfs een bezoek aan het ziekbed zit er voor veel mensen niet in. Er hadden voor deze wedstrijd, de grote klassieker van Oost-Nederland, wel dertigduizend kaarten kunnen worden verkocht, maar ‘de lokale driehoek’ besloot anders. Je verwacht van een burgemeester die regelmatig met een geel-zwarte shawl om de nek werd gesignaleerd anders, zeker ook omdat de nieuwe algemeen directeur van de club eerder communiceerde dat iedere wedstrijd die Vitesse nog speelt wel eens de laatste zal kunnen zijn. Naast veel zwarte gedachten over het hoe en waarom zijn er ook lichtpuntjes. De terugkeer van meester-saneerder Paul van der Kraan als adviseur bijvoorbeeld. Alsof er voor de laatste wedstrijden nog een bejaarde spits is gehuurd, een pinchhitter die in de blessuretijd van de finale toch nog het beslissende doelpunt maakt. Arnhem is niets zonder Vitesse, zelf bezoek ik de wedstrijden omdat er zonder Vitesse helemaal geen reden is om zo regelmatig in die stad te zijn. Beter laat dan nooit sloot de stad de voetbalclub de laatste maanden in de armen. Ik was er zelf jammer genoeg niet bij, een gezin met drie dochters laat zich moeilijk combineren met een voetbalwedstrijd tweehonderd kilometer verderop op dinsdagavond om half zeven, maar tijdens Vitesse-Sparta stonden bezoekers bij een 1-4 achterstand massaal op om samen ons armetierige, door Emile Hartkamp gecomponeerde clublied Geel en Zwart zijn onze kleuren te zingen. Alleen al de gedachte ontroerde me. De vooruitzichten worden steeds somberder. Onze grootste vijand is allang niet meer het degradatiespook maar de licentiecommissie van de KNVB, de huisbank, een stadiondirecteur en een Amerikaanse ‘investeerder’ die het transfergeld claimt dat Million Manhoef die in de winterstop naar Stoke City vertrok opleverde. Deze tegenstanders zullen een voor een moeten worden verslagen, en daarna zal de stofkam er onverbiddelijk doorheen gaan. Als Vitesse maar blijft bestaan.</p>]]></description>
      <guid>https://nrc.nl/nieuws/2024/04/04/iedereen-is-gek-behalve-wij-a4195146</guid>
      <pubDate>Thu, 4 Apr 2024 05:57:10 +00:00</pubDate>
    </item>
    <item>
      <title><![CDATA[
		Muntjes
	]]></title>
      <description><![CDATA[<p>We waren op de kermis in Wormerveer. Het was druk, in de wijde omgeving was op eerste paasdag verder niets te doen. Toen het begon te regenen besloot ik met Lucie (8), Leah (7) en Frida van Roosmalen in de tent met de muntjesautomaten te gaan staan. Eva Hoeke stond even verderop de menselijke soort te observeren. Uit de boxjes aan het tentzeil kwamen de hele tijd dezelfde boodschappen: het was leukste gezinsattractie, vijftig muntjes voor tien euro, de automaten niet trappen of slaan. De muntjes moesten in een gleuf, met een beetje geluk vielen ze gunstig en namen dan in hun val andere muntjes, of plastic schijven met punten, mee. De muntjes kon je opnieuw erin gooien, de plastic schijven kon je opsparen tot je heel veel punten had. De prijzen waren borrelglaasjes, oordopjes voor een mobiele telefoon, diamanten ringen en vooral knuffels. Sommige knuffels waren groter dan een gemiddeld kind. Ik besloot een bakje muntjes te kopen. Ik temperde de verwachtingen en zei dat het een geluksspel was. De vrouw achter de automaat naast de onze stoorde zich hieraan. Ze had al vier bakjes vol met plastic schijven en hield de dochters voor dat ze hun worpen moesten timen. Tegelijkertijd kreeg ik een conflict met een man omdat Frida van Roosmalen muntjes uit zijn geldlade had gepakt, die ik vervolgens in onze automaat had gegooid. „Wel tien muntjes.” Er zat niets anders op dan nieuwe muntjes te kopen. Voor de kassa stond een lange rij. Toen ik terugkwam werden de dochters juist belaagd door twee pubers die op onze automaat wilden spelen. Ik trad daadkrachtig op. We behaalden uiteindelijk twee bakjes vol met mooie plastic munten, er zaten er tussen die goed waren voor duizend punten. Hardop filosoferend over de knuffels die we zouden kiezen, meldden we ons weer bij de kassa. Ik wees de knuffels aan die we wilden hebben, maar de kermisexploitant hielp ons uit de droom. Met veertigduizend punten kon je geen knuffels kiezen, zeker niet als je een bekende Nederlander bent, want hij had me heus wel herkend. We gingen naar buiten met twee pakjes kauwgum, een plastic handgranaat en een gezichtsmasker. Als ik wilde kon ik er een winkel mee overvallen. Dat hebben we uiteindelijk niet gedaan.</p>]]></description>
      <guid>https://nrc.nl/nieuws/2024/04/03/muntjes-a4194881</guid>
      <pubDate>Wed, 3 Apr 2024 05:57:10 +00:00</pubDate>
    </item>
    <item>
      <title><![CDATA[
		Rutte in China
	]]></title>
      <description><![CDATA[<p>Mark Rutte in China: hij maakt de indruk alsof hij er op zijn gemak naartoe is gefietst, z’n rijwiel ergens om de hoek tegen een Chinese muur heeft gestald en nu komt hij zwaaiend op ze af. Hai Chinezen, hai-hai-hai. We kenden dit enthousiasme eigenlijk alleen van ons koningshuis, maar demissionair premier Mark Rutte laat ze ver achter zich. Hij hoeft niet aan folklore te doen of te dansen, maar hoeft alleen zichzelf te zijn. Totaal ontspannen baant hij zich een weg door Chinese winkelstraten, nagestaard door betoverde Chinezen. Wij zijn er inmiddels immuun voor, daarvoor is er in eigen land te veel gebeurd en niet gebeurd, maar in het buitenland werkt de formule nog. Mark Rutte in een zaal Chinese studenten, als democratie een gezicht had, dan was het zijn gezicht. Rutte in een ruimte met Xi Jinping. De armgebaren van Rutte toen Xi Jinping aan kwam lopen, er sprak een jongensachtig verheugen uit, alsof ze al heel veel avonturen hebben beleefd. Dan die zaal waar ze ‘de gesprekken’ voerden, tussen hen in, op de vloer, een veld met oranje tulpen. Geen idee natuurlijk wat er in die gesprekken is gezegd. En teruggezegd. Voor de verslaggeving zijn we volledig afhankelijk van Mark Rutte zelf. Alle pijnpunten benoemd, ook de cyberaanvallen en de Oeigoeren. Verder ‘als goede vriend’ een beroep gedaan op China inzake Oekraïne. Ik wist helemaal niet dat we zo’n ‘goede vriend’ van China zijn, als we Rutte mogen geloven misschien wel een van China’s beste vrienden. Wat zegt het over ons dat een land als China een goede vriend is. Zijn wij dan een allemansvriend? Hoe moeilijk is het eigenlijk om niet bevriend met ons te raken? Dat is ook Rutte. Iedereen is een potentiële vriend tot het tegendeel is bewezen. Hij heeft principes, en hoe makkelijk hij daar overheen stapt, heeft met je lengte en kracht te maken, maar over het algemeen is de weg naar het hart kort. Vriendschap is bij Mark altijd een kosten-batenanalyse met het meeste gewicht aan de goede kant. De ‘vergeetachtigheid’ waar hij bij ons tegenaan liep is internationaal alleen maar een voordeel. Xi Jinping, straks weer Trump, Orban: ze kijken niet op van een leugentje meer of minder. Hij is als zij zijn.</p>]]></description>
      <guid>https://nrc.nl/nieuws/2024/03/29/rutte-in-china-a4194553</guid>
      <pubDate>Fri, 29 Mar 2024 05:57:11 +00:00</pubDate>
    </item>
    <item>
      <title><![CDATA[
		Dienend, maar weinig dankbaar
	]]></title>
      <description><![CDATA[<p>Voor het tussenhuis is een bushalte, de laatste in Wormer. Even verderop begint de grote lap gras, daar weer achter liggen Jisp en Purmerend. Door de bushalte is er een parkeerprobleem, lang niet zo groot als in de stad, maar toch een parkeerprobleem van een paar honderd meter. Er wordt geklaagd over de afstand tussen de geparkeerde auto’s. De een vindt dat het ‘strakker’ kan, de ander is voor meer ruimte zodat je er makkelijker uit komt. Omdat ik geen rijbewijs heb, ben ik vrijgesteld van deze discussie. Wat wel opvalt, is dat er ’s morgens tegenover het boetiekhotel twee auto’s met Oekraïense kentekens noodgedwongen op de rijweg stoppen, waarna twee koppels van twee personen snel van auto wisselen. Ik zie het tafereel als ik terugfiets van de lagere school. Gisteren zwaaide een buurtbewoner, hij liep met zijn hond. „Zag je het ook?”, vroeg hij. „Een deel wisselt van plek en daarna rijden de wagens alle twee een andere kant op. Volgeladen met kerels. Een naar Purmerend, de ander richting Zaanstad.” Hij dacht zelf dat het werkers zijn die op verschillende plekken wonen. „Maar het kunnen ook spionnen zijn.” Ongevraagd somde hij op wat hij van Oekraïners vond. Harde werkers. Aanpakkers. Mooie auto’s. Weinig sociaal. Je had er verder geen last van. „Het krioelt ervan, ze zijn gewend om opdrachten uit te voeren. Er is genoeg werk hier, ook in het veld.” Als hij een nadeel mocht noemen: „Dienend, maar weinig dankbaar.” Ik vroeg me af hoe je dat kon meten, als man-met-hond op de stoep. Moesten de Oekraïners dan met uitgestoken hand op hem afkomen? Hij: „Nou graag!” Als hij met de vrouw in de camper naar Portugal ging, deden ze dat wel, kon hem niet schelen waar ze stonden, ze gingen altijd eerst op zoek naar ‘locals’. Even informeren naar het weerbericht, dat soort dingen. Andersom had ik ook zo mijn ervaringen. Zo hartelijk zijn de inwoners van Wormer nou ook weer niet. Pas als ze je kennen, beginnen ze een praatje. „Nou ga je weer scheef praten”, zei de man. „We hebben nu toch een praatje? En volgens mij begon ik.” Het was tevens de afronding van ons gesprek, hij wandelde verder. Tegen zijn hond zei hij: „Wij maken met iedereen een praatje, dat vinden wij gezellig.” Over een paar jaar, als de vrede is uitgebroken, zullen de Oekraïners dankbaar herinneringen ophalen aan hun tijd in de Zaanstreek en met elkaar concluderen dat het er wel gezellig was. Vooral in Wormer.</p>]]></description>
      <guid>https://nrc.nl/nieuws/2024/03/27/dienend-maar-weinig-dankbaar-a4194307</guid>
      <pubDate>Wed, 27 Mar 2024 05:57:11 +00:00</pubDate>
    </item>
    <item>
      <title><![CDATA[
		Nieuwe vindingen
	]]></title>
      <description><![CDATA[<p>Mijn broer belde, Leah van Roosmalen was jarig, ze werd zeven. Er viel een vertrouwde stilte. „En verder?”, vroeg ik. „Nou de Boekenweek is weer geen zak aan.” Dat is zijn humor, hij leest alleen luisterboeken. Ik zei dat ik vanwege de Boekenweek in Amersfoort was geweest, dat ik in een zaaltje vragen had beantwoord en toen opeens niet op de naam Joep Schreuder kon komen. Dat ik hem beschreef als ‘die idioot uit Breda, die sportverslaggever’ en dat de mensen toen de namen van allerhande sportverslaggevers uit Breda begonnen te roepen - „Pierre van Hooijdonk!”, „Sjoerd Mossou!!”, „Chris van Nijnatten!!!” – maar dat ‘Joep Schreuder’ me pas op de terugweg te binnenschoot, terwijl ik toch zulke goede anekdotes over hem had. En dat we het in dat zaaltje ook nog over onze vader hadden gehad. Een man begon over een column waarin ik had geschreven hoe mijn vader op station Velp voor het eerst zijn ov-chipkaart uitprobeerde. „Herinner jij je ook dat belachelijke enthousiasme?”, vroeg ik aan mijn broer. Samen schoot ons een nieuwe herinnering te binnen. Ergens begin jaren negentig was er opeens een dreiging, de Provinciehuizen en andere overheidsgebouwen moesten extra bewaakt. Er werden toegangspoortjes in de hal geplaatst, mijn vader kreeg een nieuwe pas, een ponskaart. Hij vertelde er onder het eten over. „Je steekt ’m in de machine en dan gaat het poortje open.” – „En dan?”, hadden we gevraagd. „En dan haal je ’m er weer uit. En dan loop je zo naar binnen.” We konden het niet geloven. Op een woensdagmiddag fietsten mijn broer en ik samen naar het Provinciehuis in Arnhem. De portier belde naar boven, naar de dienst Water. Daar kwam hij. Mijn vader met de nieuwe pas. Erin steken: poortje open. Omdraaien. Teruglopen ging zonder ponskaart. Hij deed het drie keer voor. Mijn broer en ik stonden erbij, ook wij hielden het niet voor mogelijk. Opeens de stem van de portier, door een microfoon: „Meneer van Roosmalen wilt u nu stoppen en weer aan het werk gaan?” Hij ging weer werken, we zagen hem in de lift – nog zo’n wonder – stappen. Tijdens het functioneringsgesprek een half jaar later werd hij op dit incident aangesproken door zijn direct leidinggevende. Er waren er meer geweest zoals hij. Een ambtenaar, zo werd hem verteld, kon maar beter niet te verbaasd of enthousiast zijn over nieuwe vindingen, een ambtenaar voerde uit.</p>]]></description>
      <guid>https://nrc.nl/nieuws/2024/03/24/nieuwe-vindingen-a4194074</guid>
      <pubDate>Sun, 24 Mar 2024 05:57:12 +00:00</pubDate>
    </item>
    <item>
      <title><![CDATA[
		Gewoon AD
	]]></title>
      <description><![CDATA[<p>Politiek journalist Elodie Verweij (AD) kreeg eergisteren Hans Hoogervorst (VVD) aan de telefoon. Hij belde zelf om te zeggen dat hij premierskandidaat is. Dat alleen al zou voor de nodige alarmbellen moeten zorgen, want waarom zou de beoogd opvolger van Mark Rutte zelf de krant bellen? En dan nog het AD? En dan ook nog Elodie Verweij? Het zelfvertrouwen bij Elodie Verweij moet torenhoog zijn, want zij vond het allemaal heel erg normaal. Ze zat in feite al een tijdje te wachten tot de premierskandidaten eens gingen bellen. Zoals dat gaat bij het AD, een krant zonder journalistieke ruggegraat, vonden eind- en hoofdredactie het ook niet meer dan normaal dat Hans Hoogervorst minister-president wordt van dit land. Er werd niet alleen meteen gepubliceerd, de mensen werden via een pushbericht ook nog eens naar het artikel gestuurd. Na publicatie belde Hans Hoogervorst zelf naar het AD om te zeggen dat hij geen journalist van het AD had gesproken. Typerend voor het AD is dat ze in eerste instantie vast bleven houden aan ‘het verhaal’. Ook toen de waarheid ze met emmers pek over de koppen werd gegoten bleven ze achter hun journalist staan. Elodie bleef vasthouden aan haar scoop. Ze verklaarde dat Hoogervorst spijt had gekregen van zijn uitspraken en daarom zei dat hij haar niet had gesproken. Pas toen Hoogervorst liet weten een forensisch onderzoek te willen om aan te tonen dat hij haar niet had gesproken was de krant bereid het bericht in te trekken en excuses aan te bieden. De lezers van de krant die vaker met een bizarre mengeling van feit en fictie komt zullen niet uit hun stoel zijn gevallen, maar vreemd is het wel. Dit vraagt om meer dan een oppervlakkig excuus van hoofdredacteur Rennie Rijpma. Hoe kan dit Rennie? Ik wil een reconstructie van de werkdag van Elodie. Van het moment dat ze door een (AI?) Hans Hoogervorst wordt gebeld, de aankondiging van de scoop tot de totale paniek wanneer Hans Hoogervorst blijft ontkennen dat hij Elodie ooit heeft gesproken. Hier moet de onderste steen boven anders kunnen we het AD nooit meer vertrouwen. Laat het vileine AD Media Podcast onder leiding van de messcherpe Manuel Venderbos hier maar eens de tanden op stukbijten. Laat Angela en Dennis het rot in het eigen karkas maar wegsnijden. De conclusie zal ongetwijfeld zijn dat Elodie verkeerd zat, maar dat ze het wel mocht opschrijven. Uiteindelijk is alles bij het AD vrijheid van meningsuiting. Aanvulling 22/3: In deze column staat dat Hans Hoogervorst de AD-verslaggever belde om te zeggen dat hij premierskandidaat is. Op het moment van schrijven was nog niet duidelijk dat volgens het AD de verslaggever Hoogervorst heeft gebeld.</p>]]></description>
      <guid>https://nrc.nl/nieuws/2024/03/22/gewoon-ad-a4193828</guid>
      <pubDate>Fri, 22 Mar 2024 05:57:12 +00:00</pubDate>
    </item>
  </channel>
</rss>
