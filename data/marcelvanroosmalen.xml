<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[The Elephant Song]]></title>
      <description><![CDATA[<p>We moesten samen een begrafenis regelen, ik trof mijn broer en zus in Groesbeek-De Horst.  Mijn zus had buikgriep, zul je altijd zien. De moeder van haar man ging ook niet goed. Mijn broer had in een week twee uur geslapen. Drie levens. Ik had me voorgenomen geen ruzie te maken, ik geloof dat de anderen er ook zo in stonden. Het was balanceren op een dun koord. DELA kwam, twee vrouw sterk, een doorgewinterde en een stagiaire.  Een map met kisten, bloemstukken en rouwkaarten. De grafsteen zat niet in het pakket. Velp lag, qua begraafplaatsen, in ‘een duur gebied’. De steen op mijn vaders graf, wat binnenkort een gemeenschappelijk graf zou zijn, kon ondersteboven worden gezet. Die kon dan opnieuw gegraveerd worden, zat ook niet in het pakket. So far, so good; als een mes door de boter. Ik bracht het gedoe destijds rondom het kiezen van de kist voor mijn vader ter sprake, we kozen dit keer voor sparrenhout. De koffietafel zat ook niet in het pakket. Een bos bloemen of een kleine krans wel. Wilden we een vingerafdrukje van moeder? Dan konden er identieke zilveren hangertjes voor aan een ketting van gemaakt worden.  Zat ook niet in het pakket. Paula van Roosmalen-Breekelmans werd zestig kilometer verderop opgebaard, zat wel in het pakket.  Moest ze met of zonder sieraden? Met of zonder trouwring? Welke jurk? We moesten een andere dag komen om haar te zien, later bleek het ’s avonds laat al te kunnen.   Na de vraag of dat dan wel in het pakket zat, voelde de ervaren DELA-vrouw zich niet meer prettig. Was dat nou nodig? Daarna liep de valse lucht uit het ventiel.  Het was dan toch weer gelukt iets kleins op te blazen tot een grote rode ballon.  Naar de HEMA voor een foto en een lijst voor op de kist van sparrenhout, een potje tafelvoetbal, een wandeling, voor de laatste keer naar haar kamer in het verpleeghuis. Het lukte om samen teksten voor de rouwkaart en het bidprentje te schrijven. We reden in een auto naar het rouwcentrum en daarna naar de kerk in Velp, waar we zij aan zij knokten voor ‘The Elephant Song’ van Kamahl, haar lievelingsnummer.  The Blue Lotus, het Chinese restaurant in een flat op Den Heuvel dat altijd open is, was gesloten. We aten van haar geld bij een Italiaans restaurant waar we nog nooit hadden gezeten. Ik was de enige met trek. Tot zover waren we elkaar enorm meegevallen.</p>]]></description>
      <guid>https://nrc.nl/nieuws/2023/02/10/the-elephant-song-a4156717</guid>
      <pubDate>Fri, 10 Feb 2023 05:56:45 +00:00</pubDate>
    </item>
    <item>
      <title><![CDATA[ Paula van Roosmalen-Breekelmans ]]></title>
      <description><![CDATA[<p>Mijn moeder, Paula van Roosmalen-Breekelmans (91),  is overleden. Omringd door foto’s van ouders, kinderen en kleinkinderen is ze dan eindelijk ingeslapen. Haar laatste woorden sprak ze een paar weken geleden tussen twee lepels pap.  „Het hoeft niet meer.” De dood was voor haar inmiddels een vriend die om de haverklap z’n bezoek aankondigt, maar er kwam altijd wat tussen. Ik gunde haar de dood, ik geloof dat ik opgelucht was toen ik het nieuws vernam. Maar oog in oog met de realiteit, met het gedenktafeltje met de plastic bloem in het verpleegtehuis, de rommeltjes, foto’s en briefjes in haar kamer die ik met mijn broer en zus moest ontruimen, hoe ze opgebaard lag in het rouwcentrum, de mond subtiel vastgezet, de doos met tissues ernaast, overviel het gemis me toch. Ik heb in deze krant geschreven over haar laatste jaren, eerst over de aanvankelijke vrolijke verwardheid en haar herhalingen, later over de ontreddering en ten slotte over de ontluistering, en uiteindelijk maar helemaal niets meer. Maar Paula van Roosmalen-Breekelmans was meer dan haar eind.  Ze was de op een na jongste dochter in het grote gezin van een Brabantse keuterboer, geboren in de boerderij aan de Koestraat in Oirschot. Die boerderij werd aan het eind van de oorlog in brand gestoken, alleen een Mariabeeldje kwam ongeschonden uit de vuurzee. Het was geen door de kerk erkend wonder, maar natuurlijk wel een wonder, dat ze liever voor zichzelf hield. „Anders ben je je beeld kwijt.” Toen ze veertien was, werd haar moeder ongeneeslijk ziek, haar vader bracht haar onder in het nonnenklooster aan de overkant van de straat. Vanuit haar cel kon ze het herbouwde huis zien, maar naar haar moeder mocht ze niet, een verdriet dat ze een leven lang meedroeg. De nonnen van Nazareth leerden haar koken en poetsen, en met resultaat: tot ze niet meer kon, maakte ze stamppotten. Na de dood van haar moeder trok ze in bij haar oudste zus. Ze haalde haar onderwijsakte en reisde met vriendinnen naar Rome, Spanje en Frankrijk, hetgeen in het Brabant van toen werd ervaren als een idiote onderneming.  In de bus van Oirschot naar Middelbeers ontmoette ze mijn vader. Ze begonnen een nieuw leven in Arnhem, waar ze in een flat in de wijk Presikhaaf terechtkwamen. Later verhuisden ze naar een rijtjeshuis in Velp, waar ze Oirschot en Brabant vijftig jaar lang consequent miste.  Ze was er trots op dat ze een werkende moeder was, ze was ook een vrouw die met een sigaret in haar hand kon ontkennen dat ze rookte. Altijd Stuyvesant rood, tot haar eerste hartoperatie twintig jaar geleden een pakje per dag, daarna nooit meer. Haar kwelling heette alzheimer. Het is ten einde nu, er is opeens ruimte om te herinneren wie ze was. Haar Maria-beeldje staat inmiddels bij ons op de schouw. Het ziet er heel gewoon uit, heel anders dan vroeger. De magie zat niet in het steen, maar in Paula van Roosmalen-Breekelmans.  Je ziet het altijd te laat.</p>]]></description>
      <guid>https://nrc.nl/nieuws/2023/02/07/paula-van-roosmalen-breekelmans-a4156444</guid>
      <pubDate>Tue, 7 Feb 2023 05:56:46 +00:00</pubDate>
    </item>
    <item>
      <title><![CDATA[Volendam]]></title>
      <description><![CDATA[<p>Op het parkeerterrein bij de Vomar staat sinds kort ook op de donderdagen een viskraam. Ik schrijf ‘ook’, omdat er op vrijdagen een andere viskraam staat. De kraam kwam uit Volendam. Logisch: alle viskramen komen uit Volendam. Al de glazenwassers, alle dakdekkers, alle huisschilders, alle loodgieters in ons dorp komen uit Volendam. Bij evenementen komen ook alle particuliere bewakers uit Volendam.  Ik bestelde een portie kibbeling. Ik vroeg aan de visverkoper of hij een echte Volendammer was. Domme vraag natuurlijk, Volendammers geven nooit iets uit handen aan iemand die niet uit Volendam komt. Natuurlijk was hij een Volendammer.  Volendammers zijn onuitgesproken trots op hun, objectief gezien, helemaal niet zo mooie dorp. Zo trots dat ze het niet eens hoeven te zeggen. Je ziet het dorp terug in hun gezichten, in hun met grote letters bedrukte kleding, je ziet het aan alles. Volendammers laten geen niet-Volendammers in hun Volendamse viskramen, die slaan ze er desnoods uit. De Volendamse visverkoper gaf niet eens antwoord op mijn intens domme vraag, in plaats daarvan richtte hij zich tot een andere klant. Ze bestelde een vis, waarvan ik de naam niet verstond. De Volendamse visverkoper pakte de vis en hield hem even boven het hoofd, zoals je een voetbalshawl omhooghoudt. Ik denk dat dit in Volendam vaker gebeurt als ze trots zijn op een vis die ze verkopen. Het dode dier werd met een kwak op een plastic snijplank gesmeten. „In Spakenburg snijden ze een vis zo…” Hij maakte met zijn fileermes een gebaar in de lengte. „Wij doen eerst dit…” Hij hakte met een korte beweging de kop van de mij onbekende vissoort.  „En dan doen we dit…” Een korte trekkende beweging.  Hij smeerde het mes af aan zijn bebloede schort.  De Wormerse vrouw knikte en vroeg of dat Spakenburgse snijden niet veel makkelijker was. Tweede domme vraag die de Volendamse visverkoper in korte tijd te verstouwen kreeg. „Voor ons niet.” We keken vanuit de regen omhoog, naar de Volendammer met zijn mes. Hij had natuurlijk gelijk.  Ze betaalde en droop af. Even later serveerde hij mij een portie kibbeling uit. „Acht stukjes”, zei hij. „Ja”, zei ik. „Zo doen we dat in Volendam.” Pas toen drong het tot me door dat de demonstratie vis snijden voor mij bedoeld was.  Vraag een Volendammer die in een Volendamse viskraam Volendamse vis verkoopt nooit of hij ook echt uit Volendam komt.</p>]]></description>
      <guid>https://nrc.nl/nieuws/2023/02/02/volendam-a4156070</guid>
      <pubDate>Thu, 2 Feb 2023 05:56:46 +00:00</pubDate>
    </item>
    <item>
      <title><![CDATA[Kannibalisme]]></title>
      <description><![CDATA[<p>De PvdA heeft haar kiezers zo vaak verraden dat ze het op eigen kracht nooit meer redt. Ik geloof dat Rutte II, het kabinet dat werd gevormd nadat en ondanks dat Diederik Samsom de VVD in een verkiezingscampagne vurig bestreed, voor veel mensen de genadeklap was.  Nu het inzicht bij de PvdA is ingedaald dat ze een kleine partij zijn en blijven, zoeken ze opeens toenadering tot de kleine zus. En GroenLinks, dat altijd stiekem van opzij is blijven loeren en loensen, voelt zich zo gevleid dat het zelfs weer het initiatief durft te nemen. Ze hongeren niet naar macht, maar ze hebben ondertussen weleens een keer trek. De omhelzing tussen PvdA en GroenLinks wordt steeds intenser, we zitten nu in het stadium dat ze er niet voor schromen om elkaar in het openbaar vast te pakken. Gisteren werden prominente PvdA’ers en GroenLinksers alvast lid van elkaars partij, zodat de kiezers en leden er alvast aan kunnen wennen dat het echte liefde is, dat ze elkaar nooit meer loslaten en dat het allemaal toch één pot nat is. Alles om vooral de GroenLinksers te laten vergeten dat de grote zus ze op allesbepalende momenten liet stikken. De PvdA van 2023 is nederig, omdat ze zelf intussen ook wel weet dat ze zich nooit meer alleen zal kunnen oprichten. Ze hebben de kleine zus nodig, of eigenlijk haar zetels, maar zo zeggen ze het niet, ze praten liever over het verwezenlijken van idealen. Samen, zo wordt gezegd, zijn we veel machtiger. Misschien wel de grootste. In de peilingen scheelt het een zetel.  Op dorpsniveau is de PvdA opeens ook uit de ivoren toren geklommen. In de gemeente Wormerland tref ik af en toe een PvdA-gemeenteraadslid dat zich dan met hart en ziel bekommert om het schrappen van een parkeerplaats ten gunste van een terras. En er is ook een prominent lid (antikraak) komen wonen, die in zijn eentje strijdt tegen de uitbreiding van de plaatselijke industrie. De strijdlust druipt ervanaf, ik ontloop ze graag. Niet omdat ik niet achter hun goede werk en idealen sta, maar omdat ze er zo graag over praten. Diep vanbinnen voel ik mee met al die GroenLinksers, het is gedaan met het opereren in de marge. De PvdA’ers knagen straks als torren hun partijapparaat binnen. Ze zijn dan wel met even weinig, maar weten veel beter hoe je naar boven komt. Uiteindelijk wordt Groen-Rood of hoe ze die lijstcombinatie ook gaan noemen gewoon een PvdA-plus. Het is geen samenwerking of fusie, maar ordinair kannibalisme. De oudste eet haar jongere zuster op.</p>]]></description>
      <guid>https://nrc.nl/nieuws/2023/02/01/kannibalisme-a4155817</guid>
      <pubDate>Wed, 1 Feb 2023 05:56:47 +00:00</pubDate>
    </item>
    <item>
      <title><![CDATA[Steeds slimmer]]></title>
      <description><![CDATA[<p>Eind jaren negentig werd ik als verslaggever voor een reportage naar Utrecht CS en het aan de stationshal vastgekoekte winkelcentrum Hoog Catharijne gestuurd. De uitkomst stond bij voorbaat vast, ik ging er mensonterende toestanden aantreffen. „Ik had het gruwelijker verwacht”, zei de eindredacteur van het weekblad tijdens het nakijken, die stiekem had gehoopt dat ik de afgesproken 24 uur niet zou hebben overleefd. Het was smerig, onprettig en oncomfortabel geweest, maar echte misstanden was ik, hoe graag ik het ook wilde, niet tegenkomen. Afgelopen vrijdag moest ik aan mezelf denken toen ik door een serie toevalligheden weer een aantal uren moest zien te overleven op Utrecht Centraal. Op welk bankje had ik destijds met een slaapzak de participerende journalist uitgehangen? Of was het bankje net als bijna al het stationsmeubilair vervangen? Ik had na het inleveren van mijn werkstuk eigenlijk nooit meer stilgestaan bij deze plek, het was zoals vaak hit and run, maar wat toen onmogelijk leek was dan toch gelukt. Utrecht Centraal Station was een frisse plek geworden, veilig en toegankelijk met horecagelegenheden zonder toilet. Na een paar uur wandelde ik uit verveling Hoog Catharijne in, dat zich inmiddels ‘Hoog Catharijne The Mall’ noemt. Zonder duidelijk doel belandde ik in de MediaMarkt, waar de ‘BTW Weg Ermee’-dagen waren begonnen. Ik trof er al na een paar meter de specifieke elektronische tandenborstel die de vriendin voor haar verjaardag wil. Een toegesnelde medewerker zei dat het personeelstekort zich deed voelen. De vrouw van de afdeling consumentenelektronica die als enige wist waar de dozen met de desbetreffende elektronische tandenborstels zich bevonden, was al in gesprek met een andere klant. De man liep niet naar haar toe, maar belde haar met een portofoon. Ze trok haar portofoon van haar broekriem. Ze keek naar hem, daarna naar mij. Hij kwam zeggen dat het nog wel even duurde omdat ze een verkoopgesprek over een elektrische step aan het voeren was. En nu ging hij me dus toch zelf helpen. We liepen van bak naar bak. Tandenborstels worden steeds slimmer, zei hij, maar wist ik ook wie er pas echt slim werden? Scheerapparaten. Mocht hij even? Hij liet een scheerapparaat zien dat al na de eerste scheerbeurt precies wist hoe je het lekkerst geschoren werd. „Hij leert je echt kennen.” We vonden de juiste doos niet, als hij mij was zou hij nog even over de mall lopen en het over een half uur nog eens proberen. Eigenlijk was alles rond Utrecht CS beter en slimmer geworden, behalve de mensen.</p>]]></description>
      <guid>https://nrc.nl/nieuws/2023/01/30/steeds-slimmer-a4155641</guid>
      <pubDate>Mon, 30 Jan 2023 05:56:47 +00:00</pubDate>
    </item>
    <item>
      <title><![CDATA[Modern citizens]]></title>
      <description><![CDATA[<p>We stonden in een nieuwbouwhuis naast een snelweg. Het was een soort kubus. „Vloerverwarming”, zei de makelaar. Daarna somde hij op wat wij ook zagen: een hal, een ruime living, een buiten, een keuken met veel kastruimte, een parasol, een tafel, zes stoelen, een schilderij van Herman Brood. En binnen twintig minuten met de fiets op het Centraal Station. Ik tikte de afstand in op Google Maps: veertig minuten. „Elektrische fiets”, zei de makelaar. „Iedereen heeft hier een elektrische fiets.” De wijk. Een leuke mix. Vrij vertaald: kansrijk en kansloos naast en door elkaar. „Een spiegel van de samenleving, ik geloof dat de stedenbouwkundigen het zo bedoeld hebben.” We keken naar de braakliggende lap grond die hij had omschreven als stadsspeelpark. Hadden de stedenbouwkundigen dat ook zo bedoeld? We ploegden door het andere leven. Hier woonden mensen met smaak. Aan de kinderkamers hoefden we alvast niets meer te veranderen. Hij: „Zo wil je opgroeien.” We keken samen door een raam. We moesten het groen er even bij fantaseren, of in de lente terugkomen dat kon ook.  Hij begon over de bewoners. ‘Leuke mensen.” „Creatieve mensen.” Hoewel ze er nog niet zo lang woonden waren de bewoners toch alweer toe aan een nieuwe uitdaging. Gingen ze uit elkaar? Dat toch beslist niet. „Meer leven, een meer inspirerende omgeving…” Even botste de persoon met de makelaar. „Het zijn wat jongere mensen”, vatte hij samen, „midden in het leven opgegroeid. Dan is dit toch wat rustiger. Als ik een woord moet noemen: ‘modern citizens’. „Moderne stadsbewoners”, vertaalde ik.  Hij knikte instemmend. „Meneer zei mij bijvoorbeeld een keer dat hij nooit met de metro gaat. Meneer gaat op de elektrische fiets, meneer is geen mol.” We wisten inmiddels dat meneer urban citizen is. „En mevrouw?” „Die natuurlijk ook”, zei de makelaar.  „De kinderen?” „Die helemaal.” Hij voegde eraan toe dat het maar een term was en dat makelaars mensen graag omschreven in steekwoorden. Dat maakte nieuwsgierig, ons huis stond tenslotte ook te koop. „Hoe omschrijf je ons?”, vroeg ik onze makelaar toen we haar een keer troffen in onze keuken waarvan ze het plafond prachtig vindt.  „Dat hoeft vaak niet”, zei ze. „En anders: ‘geen natuurmensen’.”</p>]]></description>
      <guid>https://nrc.nl/nieuws/2023/01/27/modern-citizens-a4155463</guid>
      <pubDate>Fri, 27 Jan 2023 05:56:48 +00:00</pubDate>
    </item>
    <item>
      <title><![CDATA[Arnhem in Wormer]]></title>
      <description><![CDATA[<p>Ik was met Frida van Roosmalen (1) neergestreken in het huiskamerrestaurant dat in de ochtenden amper wordt bezocht door de dorpelingen. Ik haal haar dan vaak uit de kinderwagen zodat zij lekker kan gooien met het speelgoed uit de plastic bak bij de bar en ik ongestoord op mijn telefoon kan kijken. Zo ook de laatste keer. Restaurant-houder Arno, hij heeft Arnhemse roots, klaagde over Vitesse.  De wereld was even perfect. „Nee, je krijgt mijn koekje niet”, zei een vrouw die een paar tafeltjes verderop met een vriendin een kop thee dronk. Ze had het tegen Frida van Roosmalen. „Ga maar naar je opa.” Ze wees daarbij naar mij. „Ga maar naar opa, daar zit hij.” Frida van Roosmalen en ik schelen bijna 53 jaar, maar dit liet ik me niet vertellen. Ik stond zo soepel mogelijk op en trok mijn dochter weg bij de vrouwen. En toen zei ze het weer.  „Daar is opa al… En nog een bekende opa ook.” „Ik ben de vader”, zei ik. „Niet de opa.” De vrouw: „Had gekund toch?” Ik droop af, en vroeg me met Frida van Roosmalen op schoot hardop af of ik soms nog gezonder moest gaan leven. Of moest ik net als de andere vaders op het schoolplein consequent joggingbroeken gaan dragen?  „In Amsterdam zijn oudere vaders een normaal verschijnsel”, klaagde ik tegen Arno, die antwoordde dat een biertje in Amsterdam tegenwoordig vijf euro kost en dat hij die stad daarom niet langer de maat der dingen vindt. Ik dacht ondertussen aan mijn eigen vader, we scheelden 43 jaar. Toen hij zich een paar weken niet schoor werd hij door mijn klasgenoten op de Fredericusschool in Velp ‘sinterklaas’ genoemd. Om zijn leeftijd te compenseren voetbalde hij dan wel weer met ons mee op straat, hetgeen de zaak alleen maar verergerde – we kozen hem consequent als laatste. Misschien deed hij het voor mijn moeder, die een stuk jonger was. Ze herinnerde zich hem aan zijn sterfbed als ‘een speelse man’. „Veel sportiever dan alle andere vaders.” Ik moet de vrouw woedend hebben aangekeken want even later kwam ze, op weg naar het toilet, schoorvoetend zeggen dat ik bij nader inzien toch meer een vader dan een opa ben. Arno moet dat ook hebben gehoord want hij kwam niet veel later vragen of ‘opa’ nog een espresso wilde.  Hij zei er achteraan dat hij er niets aan kon doen. Het was er zomaar uitgefloept. „De Arnhemmer in mij kwam even tevoorschijn.”</p>]]></description>
      <guid>https://nrc.nl/nieuws/2023/01/25/arnhem-in-wormer-a4155201</guid>
      <pubDate>Wed, 25 Jan 2023 05:56:48 +00:00</pubDate>
    </item>
    <item>
      <title><![CDATA[De kleinste dingen gaan je opvallen: ook dat is wonen in een dorp waar niets gebeurt]]></title>
      <description><![CDATA[<p>We werden in de grote supermarkt in Zaandam staande gehouden door een vrouw die Wormer een verschrikkelijk dorp vindt. Ze herkende zich helemaal in mijn epistels in deze krant. Haar kinderen zitten op de basisschool naast ons huis, waar ze onder het toeziend oog van andere ouders een betonnen paaltje uit de grond had gereden. ‘O, was jij dat’, dacht ik, want voor de poort in onze schutting was niet zo lang geleden inderdaad een paaltje omgereden. Ik verdacht lange tijd de bestuurder van het vrachtautootje van de bouwmaterialengigant dat altijd op het parkeerterrein staat. Ik haatte mezelf erom. Toen ik in Amsterdam woonde, maakte ik me nooit druk om dat soort trivialiteiten, zelfs de schietpartij in de coffeeshop tegenover mijn huis in De Pijp liet ik schouderophalend van me afglijden. Maar ook dat is wonen in een dorp waar niets gebeurt: de kleinste dingen gaan je opvallen, blijven je ongewild bij, als een homp kinderklei aan je kleding. Ik weet helaas precies wie er altijd de vuilniscontainer verkeerd om aan de straat zet, ik weet van de meeste andere bewoners hoe laat ze naar bed gaan en ik weet zelfs wat ze eten. De vrouw zei dat de andere ouders het hadden gezien hoe ze was gepanikeerd en dat er niemand was geweest om haar te troosten of gerust te stellen. Ze had een kwartier als bevroren in haar auto gezeten, totaal bevangen door zelfverwijten, want wat had haar toch bezield om Amsterdam te verruilen voor een dorp? En nu stond ze dan oog in oog met mij, haar Don Quichotte, die ze slechts kende van papier, iemand die wel kan meevoelen met de kloof die ze ervoer tussen haar en de bewoners van ‘het gebied’. Ik mocht gerust weten dat ze het op Facebookpagina’s van streekgenoten voor me opnam. Als ik nog niet wist hoe verschrikkelijk ze me daar vonden, dan wist ik het nu. Ze keek me vol verwachting aan, leuk toch dat ik ook eens een gelijkgestemde tegenkwam? Ik vond dat ik eerlijkheidshalve moest zeggen dat je in pakweg Amsterdam of Arnhem ook niet hoefde te rekenen op een troostende arm als je een paaltje had aangereden. We verwijderden ons, zij naar het voorgebakken brood, ik met drie dochters naar de zuivel. We hadden elkaar om onduidelijke redenen nog wat eenzamer gemaakt. Ik nam me voor om er te zijn als ze de volgende keer in de buurt van mijn huis weer iets kapotrijdt.</p>]]></description>
      <guid>https://nrc.nl/nieuws/2023/01/23/kapot-a4154964</guid>
      <pubDate>Mon, 23 Jan 2023 05:56:49 +00:00</pubDate>
    </item>
    <item>
      <title><![CDATA[Gewoon Davos]]></title>
      <description><![CDATA[<p>Vanuit een Zwitsers taxibusje dat hem vanaf het vliegveld in Zürich naar Davos bracht, stelde een zoals altijd frisse premier Mark Rutte het land gerust. Hij lichtte toe waarom hij zich op weg naar het World Economic Forum (WEF) liet filmen voor de socials. „Want er was weer best wat over te doen de laatste dagen.” Hij werd vanuit de losse pols gefilmd door iemand met weinig oog voor esthetiek schuin achter hem, het zou zomaar zijn adjudant Wopke Hoekstra kunnen zijn. De premier maakte een casual indruk, hij straalde in alles uit dat zo’n bezoek aan het WEF voor hem business as usual is. Dat hele forum was nu echt zo’n bijeenkomst waarvan je nut en noodzaak makkelijk in een paar bijzinnen kunt uitleggen aan een geïnteresseerde medepassagier en het thuisfront. Niets bijzonders, geen gekkigheid, gesneden koek voor een staatsman die nog geen 24 uur eerder van de Amerikaanse president Joe Biden mocht doen alsof hij de telefoon opnam achter diens beroemde bureau in de Oval Office in het Witte Huis! Een vader die zijn kroost geruststellend toespreekt. ‘Papa gaat heel veel praten. Niets geks. Zo weer thuis.’ We moesten vooral onthouden: niets spannends, geen besluiten, maar wel heel nuttig. ‘Maar wel heel nuttig’, een normaal mens zou juist daar heel argwanend van worden. Nou, hij was in Davos beslist niet de ster van het bal. Die bijgedachte ontkrachtte hij door op te sommen op welke muurbloempjes hij zich aan de rand van de dansvloer ging storten. „Premier Tunesië.” „President Irak over migratie.” „President Moldavië over de situatie in de regio daar.” „Total en Vattenfall over de energietransitie.” „Intel en Qualcomm over chips en de toekomst van semicon.” „En verder zijn er heel veel journalisten en wetenschappers.” Niets om jaloers op te zijn. Integendeel. Je zou je hond nog niet naar Davos willen trappen. Rutte: „Kortom: je doet er gewoon veel ideeën op en er worden geen besluiten genomen.” Waarom dan toch gegaan? We moesten het maar zo zien: „Zou je dit apart moeten doen, dan praat je over letterlijk tientallen reizen naar al deze mensen toe. Of zij naar mij. Of naar ons. Dit is dus gewoon veel praktischer.” ‘En letterlijk beter voor het milieu’ dacht ik er later, geheel zelfstandig, achteraan.</p>]]></description>
      <guid>https://nrc.nl/nieuws/2023/01/20/gewoon-davos-a4154750</guid>
      <pubDate>Fri, 20 Jan 2023 05:56:49 +00:00</pubDate>
    </item>
    <item>
      <title><![CDATA[Keukentafel]]></title>
      <description><![CDATA[<p>Mirjam Bikker, het nieuwe gezicht van de ChristenUnie, zond een video het land in waarin ze aan de keukentafel een brief aan Nederland schrijft. Die brief begon zo: ‘Goedemorgen Nederland, misschien begin je de dag net als ik, aan een keukentafel als deze, hier praten we over wat ons bezighoudt.’ Praat voor jezelf, dacht ik, wij hebben ’s ochtends helemaal geen tijd om te praten. Het is proppen, haasten, corrigeren en vloeken omdat iedereen weer overal te laat dreigt te komen. Wat verder opviel: het was een keurige keukentafel, er lag geen kruimeltje naast een van de vijf borden. De rest van de groep was schijnbaar al weg, naar werk of school. Het kan ook zijn dat er verder niemand is en  dat Mirjam Bikker niet goed wijs is en de rest erbij verzint en voor de vorm vijf borden neerzet. Ze had er zin in, maar toen ze de hele brief vol ellende had voorgelezen – vooral de zin ‘gokken en drugs zijn bijna normaal’ hakte erin – wist ik niet of ik er nog zin in had. Het was wel heel erg ChristenUnie, een partij vol goede bedoelingen die als het puntje bij paaltje komt niet zo barmhartig is als ze graag doet voorkomen. Haar antwoord op alles: ze wil met iedereen rond de keukentafel. Het interview met Sven Kockelmann op Radio1 deed later op de dag ook niet veel goeds. Sven won met gemak. Om in de metafoor van de keuken te blijven: hij schilde de aardappel, legde de schillen op een oude krant, vouwde daar kalm een mooi pakketje van en daarna maakte het niemand iets uit of hij dat nou wel of niet in de groenbak gooide.  Waar Carola Schouten de wereldse kant van de ChristenUnie vertegenwoordigt, past Mirjam Bikker heel erg in de lijn die Gert-Jan Segers bewust of onbewust heeft ingezet. Ze zit niet voor niets achter een keukentafel en niet achter een bureau. Aan het eind van haar video knoopte ze een enorme witte shawl om haar nek om haar brief te posten. Als ik haar was had ik een jas aangetrokken, maar dat mocht waarschijnlijk niet van de partijstrategen. Die redeneren: in een jas lijk je ook bij slecht weer al snel te gewoon, veel gewoner dan in een zelfgehaakte shawl. Leidinggeven aan een gezin waar niemand knoeit bij het ontbijt, een brief aan een heel land schrijven en geen jas aantrekken bij slecht weer: laten we aan de keukentafels bidden voor ChristenUnie.</p>]]></description>
      <guid>https://nrc.nl/nieuws/2023/01/18/keukentafel-a4154481</guid>
      <pubDate>Wed, 18 Jan 2023 05:56:49 +00:00</pubDate>
    </item>
  </channel>
</rss>
