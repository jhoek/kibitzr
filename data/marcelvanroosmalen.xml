<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Move over Dion Graus!]]></title>
      <description><![CDATA[<p>Naast het afscheid van tachtig parlementariërs, ze zaten gedecoreerd aan de talkshowtafels, was ook de beëdiging van 67 nieuwe parlementariërs een luchtig item in talkshows en actualiteitenprogramma’s. Het was meteen de laatste keer dat we ze zo ontspannen bij elkaar hebben gezien. Er was een fotograaf op een ladder die een groepsfoto maakte. Het deed denken aan de auteursfoto bij uitgeverij De Bezige Bij, ook al zo’n gelegenheid waar ijdelheid en status elkaar een handje geven, al zullen de gesprekken daar van een hoger niveau zijn. Zaten ze dan, een bloemstuk voor zich op de schoolbanken. Twee van D66 hadden hun baby meegenomen, de pasgeborenen waren als spartelend statement in draagzakken voor hun moeders gehangen. Benieuwd hoe afgetobd hun frisse moeders er over een paar maanden uitzien. Frans Timmermans helemaal links vooraan, voor de gelegenheid weer eens met stropdas. Aan de andere kant van de vergaderzaal de taartpunt met onbenullen. Geert Wilders mag dan een van beste debaters van de Kamer zijn, de gewone mensen om hem heen wisten soms niet eens, of juist te goed, waar ze waren. Ze hadden voor de zekerheid, Geert vond het nog te vroeg om de zeepbel nu al door te prikken, een collectief spreekverbod gekregen. Wie ook maar even het deksel van de pan licht ruikt meteen dat de liefhebbers van het menselijk tekort aan hun trekken komen. Geert Wilders heeft een bijzonder talent van misfits. Move over Dion Graus! Maak plaats voor Marjolein Faber-van de Klashorst, de Feldwebel uit Hoevelaken, bekend en berucht vanwege haar optredens in de Provinciale Staten. We gaan nog genoeg van haar horen. Willem Boutkan heeft z’n moment of fame al gehad. Hij liet zich tegenover De Telegraaf ontvallen dat hij geheel tegen zijn zin in is gekozen. Hij zat op verkiezingsavond op de bank en moest zichzelf en zijn vrouw knijpen omdat hij toch niet ‘op een veilige plek’ bleek te staan. Een man om in de gaten te houden is Maikel Boon. Een nieuw pak, de stropdas net te goed geknoopt, in alles uitstralend: het kan eraf nu. Het levensrad draaide onverwacht een keer goed, Maikel staat voor een onverwachte afslag. We zullen er allemaal onder lijden, de asielzoekers als eerste toch. Nieuwsuur deelde treurige beelden van z’n vorige leven, waarin hij opriep om toch vooral in het geweer te komen tegen de komst van asielzoekers naar Steenbergen. Hij praat het stemvee graag aan dat vluchtelingen in luxe hotels leven en dat ze bij aankomst in Nederland van het COA een creditcard krijgen. Geen zin in de debatten in de nieuwe Tweede Kamer, wel benieuwd.</p>]]></description>
      <guid>https://nrc.nl/nieuws/2023/12/07/move-over-dion-graus-a4183645</guid>
      <pubDate>Thu, 7 Dec 2023 05:56:51 +00:00</pubDate>
    </item>
    <item>
      <title><![CDATA[Aan tafel]]></title>
      <description><![CDATA[<p>Caroline van der Plas was het even kwijt in verkiezingstijd. Het zal de verwoestende oerkracht van Mona Keijzer geweest zijn, een an sich sympathieke vrouw die zonder het zelf door te hebben een slagveld aanricht binnen elke organisatie die ze binnenvalt. Uitgezonderd haar gezin, daar zijn ze als zij is, die blijven altijd drijven. Mona was nog niet binnen gehengeld of de BBB kelderde in de peilingen. Het was opeens alsof Caroline moest zwemmen met een stuk beton om haar enkel. Ze ging voor het eerst ook kopje onder, haar gewonemensentaal werd opeens niet meer gehoord. Nu de rookwolken zijn opgetrokken is ze er opeens weer. Ze zit weer aan het hoofd van de talkshowtafels. Zoals we haar de afgelopen jaren hebben leren kennen, misschien nog wel krachtiger. Ze lult weer ouderwets tegen de feiten in en strooit met zinnen waarin ze weliswaar niets zegt, maar die er in de huiskamers van het stemvee ingaan als zoete koek. Eergisteren: „Je moet eerst aan tafel zitten voor je van tafel kunt gaan, als je niet aan tafel hebt gezeten kun je niet van tafel gaan.” De zin kwam in steeds nieuwe tangconstructies terug. „Als je niet aan tafel hebt gezeten moet je niet zeggen dat je van tafel bent gegaan.” Het was bedoeld als waarschuwing voor Pieter Omtzigt, een man die ze ziet als partner in crime, maar die in alles haar tegenpool is. Hij wikt en weegt voor hij wat zegt en verdiept zich in de feiten. Zij heeft het hart op de tong en ziet feiten als een bak met kuikens, waar ze af en toe in graait om er eentje tegen een elektrocuteermachientje te houden. Als die dan onverhoopt blijft leven zal ze niet nalaten om die uitzondering tot regel te bombarderen. Caroline van der Plas brengt het informatieproces terug tot iets wat iedereen snapt. Ze heeft de tafel gedekt en als ze er dan eenmaal omheen zitten zal ze niet nalaten Pieter Omtzigt aan te sporen om nu eindelijk eens te beginnen met het bord soep. Blijven blazen omdat je de soep te heet vindt is zinloos, de rest lepelt ’m toch ook probleemloos naar binnen?</p>]]></description>
      <guid>https://nrc.nl/nieuws/2023/12/05/aan-tafel-a4183368</guid>
      <pubDate>Tue, 5 Dec 2023 05:56:52 +00:00</pubDate>
    </item>
    <item>
      <title><![CDATA[Alles met mate]]></title>
      <description><![CDATA[<p>De oud-burgemeester van de gemeente Wormerland had een boek geschreven over Wormer en omgeving. Of beter: hij had verhalen verteld aan iemand van het Historisch Genootschap Wormer. Die had de bandjes uitgetypt en de feiten gecheckt en zo stonden we in De Stoomhal in Wormer bij de presentatie van het boek Het koffertje van de burgemeester. Omdat oud-burgemeester Peter Tange de overdrijving niet schuwt voelde hij een verwantschap. Dat ik inmiddels ongewild ben uitgegroeid tot de kop van Jut in het dorp speelde ongetwijfeld ook een rol bij de vraag of ik het eerste exemplaar van Het koffertje van de burgemeester in ontvangst wilde nemen. We drukten de gemiddelde leeftijd in De Stoomhal flink en vielen erin tijdens een lange toespraak die ging over het schrijfproces. Er was zestien uur tape uitgewerkt. Voor deze mededeling werd geklapt. Het was de drukker helaas niet gelukt om het boek op tijd te leveren, maar dat mocht de pret niet drukken. Ik kreeg van de oud-burgemeester een suikerschep met een afbeelding van de beschuittoren, het in 2017 opgetrokken historische gebouw in het centrum van Wormer. Wat had me toch bezield om op te schrijven dat veel inwoners van Wormer in joggingbroeken lopen, wilde een vrouw in joggingbroek na afloop weten. „Je draagt zelf heel vaak een joggingbroek”, zei haar man. „Ik heb daar foto’s van.” Het waren vriendelijke gesprekken. Zij spraken, ik luisterde. „Luister”, zei een man die me iedere dag de kinderen naar school zag brengen. „Je fietst dan recht op mijn appartement af. De koffie staat altijd klaar, hoe kan het dat u nooit aanbelt? Is dat arrogantie?” „Maar ik ken u toch niet?”, zei ik. De man, geenszins uit het lood geslagen: „Dan zal ik u even vertellen wie ik ben.” Hij had jaren in de USA gewoond en daar een apparaat uitgevonden dat in de hele wereld wordt gebruikt. Helaas was hij er niet rijk van geworden. Er liepen nog diverse procedures in Amerika. Verder had hij ook nog kleinkinderen in Leiden, ik moest maar zien, de koffie stond altijd klaar. Ik zei maar eerlijk dat ik niets durfde toe te zeggen. Later op de dag kwam het bericht dat mevrouw Meijer (94) van wijnzaak Chateau 26 was overleden. Met haar nam ik wel graag het dorp en de actualiteit door. Twee weken eerder had ik er nog een paar flessen Duitse wijn gekocht. Ze was vanwege haar uitgesproken karakter een dorpsicoon. „Rijk word je niet in zo’n dorp als dit”, zei ze ooit. „Alles met mate. Ik ben juist blij dat ze niet zoveel drinken, daar kunnen ze helemaal niet tegen.” Marcel van Roosmalen schrijft op deze plek een wisselcolumn met Ellen Deckwitz.</p>]]></description>
      <guid>https://nrc.nl/nieuws/2023/12/03/alles-met-mate-a4183143</guid>
      <pubDate>Sun, 3 Dec 2023 05:56:52 +00:00</pubDate>
    </item>
    <item>
      <title><![CDATA[Gevaarlijk onhandig]]></title>
      <description><![CDATA[<p>Eigenlijk reageert mijn familie nauwelijks nog op mijn schrijfsels, ze zijn murw geslagen. Mijn vader viste de feitelijke onjuistheden er tot op zijn sterfbed uit. Dan liet hij mijn moeder bellen dat hij in het ziekenhuis geen vlaflip maar vanillevla had gekregen en dat hij dat toetje tot de bodem had uitgelepeld en niet, zoals ik had geschreven, halfleeg op het nachtkastje had laten staan. „Dus papa zegt dat je ‘vlaflip’ moet veranderen in ‘vanillevla’”, belde mijn moeder dan. „In zo’n halfhoog glas, wat eruitziet als een wijnglas, waarvan ik er ook heel veel van tante Tiny heb gekregen. Ach, dat weet je toch wel...? Die halfhoge glazen, ze staan in het antieke kastje. Alleen zijn die van matglas, papa eet in het ziekenhuis uit gewoon glas. En verder heeft hij op zaal de hele tijd last van koude voeten, ‘je moet ze warm wrijven’ heb ik tegen de verpleegster gezegd, maar die doet dat niet. Wat denk jij? Mag ik zelf een extra deken meenemen? Of pakken ze die af? Maar schrijf dat maar niet op.” Mijn moeder wond zich vooral op over trivialiteiten. Dat ik had geschreven dat haar mixer stuk was, terwijl die het nog gewoon deed. „Ik schaamde me kapot.” Na hun dood werd het stil. Mijn broer is slechtziend en mijn zus heeft ervoor gekozen om zich niet meer over al mijn herinneringen op te winden. Maar gisteren kreeg ik haar opeens toch in de app. Ze had woensdag in NRC gelezen dat ze me tijdens een wandeling naar het strand bij Kijkduin met een schep een gat in het hoofd had geslagen, maar zei dat ik dit zelf had gedaan. Ik had mijn nieuwe schep omhoog geslingerd en bij het opvangen was het misgegaan. Ze herinnerde zich de paniek nog goed, die schep die verticaal in mijn schedel stond terwijl het bloed over mijn gezicht stroomde. Ze wist ook nog dat ik mijn vader een paar vakanties later knock-out had geslagen bij het midgetgolfen. „Bij die baan waar je de bal door een netje moet slaan.” Het had een stempel gedrukt op onze campingvakantie in Zeeuws-Vlaanderen, eigenlijk was de rit met mijn vader in de ambulance de enige herinnering die ze er nog aan had. Niet zij, maar ik, was de gevaarlijke onhandigerd van de familie. „Misschien een te scherpe pen bij dit artikel”, schreef ze voor haar doen niet ongeestig. Op Eerste Kerstdag treffen we elkaar bij een pizzeria in Malden, benieuwd wat we daarvan gaan onthouden.</p>]]></description>
      <guid>https://nrc.nl/nieuws/2023/12/01/gevaarlijk-onhandig-a4182897</guid>
      <pubDate>Fri, 1 Dec 2023 05:56:52 +00:00</pubDate>
    </item>
    <item>
      <title><![CDATA[Kijkduin]]></title>
      <description><![CDATA[<p>Ik zit in de trein naar Nijmegen, over twee uur doet de nieuwe leider Kijkduin aan om er de plaatselijke bevolking ‘een hart onder de riem te steken’, lees: verder op te hitsen. Een deel van mij weet heus wel dat het NH Atlantic Hotel er morgen nog even vervallen bij ligt als vandaag. Noem het vertrouwen in ‘de Nederlander’. Misschien dat Geert Wilders behalve olie voor op het vuur ook sussende woorden meeneemt en zegt hij tegen zijn stemvee dat ze rustig moeten blijven omdat alles snel beter wordt. De geest die hij in de fles blaast is waarschijnlijk afdoende voor een afschrikwekkend effect, want de nieuwe sfeer in dit land zal zich heus wel rondspreken onder ‘de gelukzoekers’. „Nederland, daar beter niet heen gaan”, zullen ze tegen elkaar zeggen. Waar slaap je liever? In de vrieskou op het gras van Ter Apel? In een door stemvee omsingeld NH Hotel in Kijkduin? De vraag stellen is hem beantwoorden, de rating van gastvrij Nederland daalt snel. Geert Wilders hoeft niet eens nieuw beleid uit te rollen, zijn aangekondigde aanwezigheid en de verkiezingsuitslag zijn al voldoende om de instroom te stoppen. ‘Ome Roon’ – de koosnaam voor Ronald Plasterk, oud-PvdA-minister, nutty professor en columnist bij De Telegraaf – mag dan bij alle partijen met de milde Wilders leuren, buiten wordt de druk opgevoerd. De geesten, voor zover in de schedels aanwezig, zijn er klaar voor om eerst aan zichzelf te denken. Liever geen vluchtelingen in een aftands hotel buiten de bebouwde kom. Fijn dat Geert Wilders ze eraan komt herinneren dat hij er is voor de lokale bevolking, en anders zijn er ook nog de lokale politici van Hart voor Den Haag en PVV. De mensen in Kijkduin hoeven alleen nog maar even te schreeuwen op de informatieavond, maar dat kun je met een gerust hart aan ze overlaten. Wat er vanavond ook gebeurt, de uitkomst staat vast: Kijkduin blijft Nederlands. Kijkduin, wij gingen er vroeger weleens logeren in het huis van ome Henk en tante Margo. Ik zie ons nog lopen over het schelpenpad naar zee, zwaaiend met onze nieuwe scheppen. Toen we er bijna waren sloeg mijn zus me met haar schep een gat in het achterhoofd. Dat had niemand zien aankomen terwijl we heus wel wisten hoe onhandig ze was. We hadden haar nooit iets scherps moeten geven.</p>]]></description>
      <guid>https://nrc.nl/nieuws/2023/11/29/kijkduin-a4182620</guid>
      <pubDate>Wed, 29 Nov 2023 05:56:53 +00:00</pubDate>
    </item>
    <item>
      <title><![CDATA[De eerste surprise]]></title>
      <description><![CDATA[<p>De eerste surprise van Geert aan zijn volk viel niet tegen. Voor het eerst schoenzetten en meteen Gom van Strien erin! De culturele sector gaat er dan hoogstwaarschijnlijk aan, maar dit is goed voor de kleinkunst. De nieuwe werkelijkheid duurt nog geen week en er valt voorzichtig alweer wat te lachen. Het is nog niet van LPF-niveau, maar de voortekenen zijn niet ongunstig. Het hoofd van verkenner Gom van Strien, het pak, de manier waarop hij zich voorstelde… Het was allemaal goed. Een echte senator. Oerconservatief, lust hoofddoekjes rauw en zeer bedreven in het napapegaaien van de grote leider. Kort nadat Geert Wilders de Tweede Kamer in 2015 een nepparlement had genoemd, vond hij in een interview met L1 hetzelfde van de Eerste Kamer. Hij herinnerde zich daar vrijdag, bij zijn eerste persconferentie als verkenner, overigens niets van. Het deed er ook niet toe, vond hij zelf ook. „Ik heb alle vertrouwen in het Nederlandse parlement.” Met een verkiezingsoverwinning op zak vinden ze bij de PVV de democratie minder vreselijk. Ondanks de nieuwe werkelijkheid maakte hij een gespannen indruk, maar wat wil je ook? Oog in oog met een roedel bloedhonden van de pers, de een nog achterbakser dan de ander, uit op ellende, klaar om met z’n allen een veld vol bloemen plat te trappen. Een dag later publiceerde NRC dat de Universiteit Utrecht Gom van Strien heeft aangeklaagd wegens oplichting en omkoping. Hij reageerde meteen, de beschuldigingen zijn ‘ongegrond’. Eerder zei hij: „Als dit naar buiten komt, ga ik actie ondernemen tegen de universiteit.” Zin in. Als Wilders I er mede dankzij hem komt zal hij de knuppel die hij in het landsbelang nu even laat rusten oppakken en dan zal de Universiteit Utrecht ervan lusten. Sluiten? De verantwoordelijken achter slot en grendel? Alleen als het grondwettelijk kan. Wat heeft de gewone hardwerkende Nederlander eigenlijk aan zo’n geldverslindend instituut? De vraag stellen is hem beantwoorden. Gom van Strien is dan misschien een als senator vermomde gewone Nederlander, maar hij denkt, redeneert en handelt wel als een poffertjesbakker, een machinebankwerker, een eigenaar van dierenspeciaalzaak, een inkoper bij de Lidl en een kapster met een salon aan huis. Dat hij stiekem veel intelligenter is weet hij – heel slim – te verbergen. Van buiten rustig, maar van binnen is er heus een stuk aanmaakhout op immer smeulende vuur gelegd. Eerst Wilders I, maar daarna zullen we nog wel eens zien waartoe Gom van Strien in staat is.</p>]]></description>
      <guid>https://nrc.nl/nieuws/2023/11/27/de-eerste-surprise-a4182318</guid>
      <pubDate>Mon, 27 Nov 2023 05:56:53 +00:00</pubDate>
    </item>
    <item>
      <title><![CDATA[Drie dozen diep]]></title>
      <description><![CDATA[<p>De verkiezingsuitslag beviel niet, maar we hadden wel wat anders aan de hoofden. Olga, onze poes was kwijt. Op verkiezingsdag verhuisden we naar een tussenwoning, naar een paar honderd meter verderop in hetzelfde dorp waar sinds de laatste gemeenteraadsverkiezingen de POV, een niet al te snuggere stiefdochter van de PVV, geruisloos meeregeert. Het was er niet veiliger op geworden en de roetveegpieten waren niet weer ingeruild. De verhuizers waren met drie, ze waren allemaal afgehaakt bij de debatten, zeiden ze bij de witte kadetten met hagelslag. De dag was een aanslag op het gestel. Niesaanvallen door de huismijt op zolder. Een van de verhuizers kreeg een fietsje op het hoofd toen hij een wasmolen in de al overvolle container wilde proppen. Leah van Roosmalen (6) kuste huilend de muren van het oude huis dat ons zoveel gebracht had. En mijn stempas was kwijt. Eerst onderging ik het gelaten, ik stem liever uit overtuiging dan strategisch. Je kunt niet hele dagen klagen hoe erg je wel niet zweeft en daarna een verhuizing stilleggen om een stempas te vinden. Toen we eindelijk aan de friet zaten in de tijdelijke woning was het al te laat. Ik ploegde drie dozen door en gaf het toen op. Ik kon beter de televisie installeren. We keken met vertraging naar het Sinterklaasjournaal, zochten naar Olga de poes en brachten de kinderen naar bed. Ik ontving een paar berichten op de telefoon. Dat Nederland een kutland is, soms vergezeld door een omgekeerde smiley. We aten ons op de bank door een doos slagroomsoesjes die waren gebracht door een kennis van de sportschool en vielen erin bij Frans Timmermans die uitlegde hoe te reageren op de fictieve situatie dat er iemand op me af zou komen met de vraag of hij/zij er nog wel bijhoorde na de verkiezingsuitslag. Hij zei het voor de zekerheid ook in het Engels: „We got your back.” Later op de avond zei Ahmed Aboutaleb bij Beau dat hij zijn koran niet uit het raam ging gooien. Alsof iemand hem daarom zou vragen. Het waren kortom verkiezingen met een historische uitslag. Als ze het me later vragen: natuurlijk was ik hier op tegen. Mijn verzet was drie dozen diep.</p>]]></description>
      <guid>https://nrc.nl/nieuws/2023/11/24/drie-dozen-diep-a4182099</guid>
      <pubDate>Fri, 24 Nov 2023 05:56:53 +00:00</pubDate>
    </item>
    <item>
      <title><![CDATA[Stilstand]]></title>
      <description><![CDATA[<p>Het strategisch stemmen werd voor de vitrine van Marcel, naamgenoot en groenteboer in winkelcentrum De Plaszoom te Wormer, uitgelegd. Gesprek tussen twee inwoners van Wormer. Inwoner 1: „Je stemt op wat je niet wilt, dat is het idee, zodat de ander niet kan winnen.” Inwoner 2: „Gewoon vals spelen dan toch? Dan speel je toch vals?” Na de herhaling keek ze zoekend naar hulp om zich heen. „Ja, dat is vals spelen”, zei ik om te helpen. „Dan telt het niet.” De mondhoeken van ‘inwoner 1’ zakten naar beneden: “O, daar hebbie hem weer. Feind hört mit. Negatieveling. Ga je het weer opschrijven? Nou, ik stem gewoon wat ik wil hoor.” Tegen inwoner 2: „Hij is uit op de ondergang van ons dorp.” Inwoner 2: „Ach, wel nee.” „Ach wel nee”, herhaalde ik. Van haar mocht ik gerust opschrijven dat ze twijfelde tussen GroenLinks-PvdA en D66 en dat ze neigde naar GroenLinks-PvdA. Twee partijen waar ze bij vorige verkiezingen ook al tussen twijfelde. Inwoner 1: „Hoor je het goed? Je hebt hier te maken met echte socialisten. De hele Zaanstreek was vroeger zo rood als wat. Het krioelde hier van de communisten. Schrijf je dat wel even goed op, anders zijn wij weer een extreemrechts dorp.” Inwoner 2: „Ik ben niet extreemrechts.” Inwoner 1: „Hij heeft twee poezen en hij leest de Donald Duck. Daar kan Timmermans niet tegenop. Het is de plicht van iedereen die wel kan nadenken om zich daar tegen te verweren. Doe er uw voordeel mee!” Dit advies om strategisch te stemmen maakte een einde aan de conversatie. Hij bestelde twee bakjes snijfruit en voor twee personen hutspot. Toen hij weg was zei inwoner 2 dat ze hem al z’n hele leven kende. „Hij bedoelt het goed”, zei ze, „maar hij is natuurlijk geen zwever, zoals de rest.” Het gesprek voelde bijna intiem, alsof we tegelijkertijd in het zwembad waren gesprongen en ik een paar baantjes mee had mogen zwemmen. Later dronk ik ook weer eens koffie in het café aan het water waar ik vanwege de werkzaamheden – Wormer krijgt een nieuwe brug – bijna nooit meer kom. De bediening is er traag, niet omdat ze sloom zijn, maar uit desinteresse. Ik ging bij een tafeltje aan het raam zitten. Er kwamen geen boten voorbij, maar er stond wel een enorme hijskraan, misschien wel de grootste hijskraan die ik ooit had gezien.</p>]]></description>
      <guid>https://nrc.nl/nieuws/2023/11/22/stilstand-a4181636</guid>
      <pubDate>Wed, 22 Nov 2023 05:56:54 +00:00</pubDate>
    </item>
    <item>
      <title><![CDATA[Meevallers]]></title>
      <description><![CDATA[<p>Er kwam het voorbije weekeind veel samen. De peiling van Maurice de Hond waar ik me als zwevende kiezer toe dien te verhouden. Het is iedere verkiezing hetzelfde liedje, het eindigt altijd met een smeekbede van de PvdA. En maar wijzen op de grote dreiging, zo hebben ze me er al vier keer ingeluld. Nog meer impact heeft de grote verhuizing later deze week, naar het tussenhuisje, een paar honderd meter verderop in Wormer. De woonkamer is veranderd in een woud van dozen, niemand weet meer wat nou naar de opslag en wat naar de tijdelijke behuizing moet. Frida van Roosmalen (2) moest overgeven in ons bed, ze heeft een virus, en Lucie van Roosmalen (8) en Leah van Roosmalen (6) waren in de ban van Sinterklaas. We lootten wie er dit keer mee moest naar de intocht, ik was de winnaar. Sinterklaas kwam eens niet met de boot, het haventje was onbereikbaar in verband met de komst van een nieuwe brug. We stonden op het veld voor een vrachtwagen. Drie roetveegpieten met een microfoon en daarna poppenkast. We stonden tussen de andere Wormenaren, achter ons hoopte er eentje hardop dat Sinterklaas mij in een zak zou stoppen. De burgemeester betrad het podium, ze ging voor in het zingen van liederen. Lucie van Roosmalen wilde op mijn rug, maar dat hield ik niet. Het werd gefilmd. Er werd harder en harder gezongen, Sinterklaas kwam dwars over het veld. De regen sloeg hem om de baard, de voeten zakten weg in de prut. „Dus daarom komt hij liever over de daken”, zei Leah van Roosmalen. We zagen de Sint van dichtbij, op televisie zag hij er frisser uit, maar dat kwam door de schmink die ze daar hadden, wisten ze. „Ze proberen papa ook frisser te maken.” Een van de pieten kieperde een volle vuist pepernoten in mijn capuchon. Sinterklaas beklom het podium, hij en de burgemeester bespraken de gebeurtenissen in het Sinterklaasjournaal. Op het veld werden gratis suikerspinnen, popcorn en pepernoten uitgedeeld en er bestond ook de gelegenheid om met Sinterklaas op de foto te gaan. In de rij voor het balgooien onderhield ik me met twee vaders van het schoolplein. We stonden voor grote veranderingen in het land, we zouden het woensdag wel merken hoe er met wie werd afgerekend, maar evenzogoed konden we allemaal normaal doen tegen elkaar. De dochters waren alletwee hun fietssleutel kwijt, de paniek was groot, maar de blijdschap ook toen bleek dat ze hun fietsjes helemaal niet op slot hadden gezet. Dat was denk ik de les van de dag: wie uitgaat van het donkerste scenario incasseert soms een meevaller.</p>]]></description>
      <guid>https://nrc.nl/nieuws/2023/11/19/meevallers-a4181378</guid>
      <pubDate>Sun, 19 Nov 2023 05:56:54 +00:00</pubDate>
    </item>
    <item>
      <title><![CDATA[Collectief roesje]]></title>
      <description><![CDATA[<p>Pieter Omtzigt irriteerde al, maar het wordt steeds meer. Helemaal eerlijk is dat niet want als een lijsttrekker eenmaal in die zone zit, komt-ie daar ook niet meer uit. Nee, het ongemak zit ’m in de grote groep voor wie hij wel een messias is. Het is een blinde vlek, een groep die ik niet ken. De achterban van de andere partijen van VVD, BBB, PVV tot D66, BIJ1 en GroenLinks-PvdA heb ik in kaart, maar juist de onzichtbaarheid van aanhangers van Nieuw Sociaal Contract maakt me bang. De dreigende electorale aardbeving speelt zich niet af op straat maar in schimmige zolderkamers. Ik heb daar niet verifieerbare beelden bij. Van mannen van middelbare leeftijd die met treinen spelen, van vrouwen die Excel-sheets uitprinten voor hun gezinnen. Van twee boterhammen hartig en dan eentje met zoet. Sleutelhangers aan een riem. Van mensen die de politie bellen als bij de buren een verjaardag wordt gevierd. Van mensen die met een metaaldetector op het strand lopen. Van vaders die op zaterdagochtend wél met plezier al om kwart voor acht langs de lijn staan voor hun kinderen. Van mensen die het mooi vinden dat ze als een van de eersten konden afrekenen met hun horloge. Het wikken en wegen en dan toch geen antwoord kunnen geven van Pieter Omtzigt, ik kan er niet tegen. Het gecalculeer om vooral niemand tegen de haren in de strijken. Het genoegzame gezicht als hij Mariëlle Tweebeeke bij Nieuwsuur in een hoekje denkt te hebben gedreven, dat hele cohort van onberispelijken dat hem blind achtervolgt. Hoe zou het met Rosanne Hertzberger gaan? Ik had me op heel veel van haar voorbereid deze campagne, maar ze lijkt wel stil gemaakt. Wat geen hoofdredacteur ooit lukte heeft Pieter Omtzigt in nog geen maand voor elkaar gekregen. Alle tegendraadsheid is eruit… geslagen wilde ik zeggen, maar gekwezeld is een beter woord. Pieter Omtzigt wil ons collectief in een roesje brengen. Hij gaat voor ons zorgen, alles regelen, we hoeven alleen maar te functioneren, ons aan het ons opgedrongen contract te houden. In mijn hoofd reis ik dertig jaar terug in de tijd, mijn vader is weer eens jarig, zijn collega’s, allemaal ambtenaren bij de Dienst Water van de Provincie Gelderland, zitten in een kring met hun vrouwen, het ruikt naar pinda’s. Er wordt wel gepraat, maar weinig gezegd, het is net alsof ze op hun werk zijn. Vanuit de keuken een gil, mijn moeder denkt dat de mini-appelflapjes zijn aangebrand, het blijkt gelukkig mee te vallen.</p>]]></description>
      <guid>https://nrc.nl/nieuws/2023/11/16/collectief-roesje-a4181153</guid>
      <pubDate>Thu, 16 Nov 2023 05:56:55 +00:00</pubDate>
    </item>
  </channel>
</rss>
