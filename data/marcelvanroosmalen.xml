<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Pussy’s]]></title>
      <description><![CDATA[<p>Het gebruik van het woord ‘pussy’ als scheldwoord is terug. Ik denk dat ik het voor het laatst in de jaren negentig hoorde. Het zal wel op de Korenmarkt in Arnhem geweest zijn, echt een plek waar mensen elkaar toen hardop een pussy konden vinden. Maar het kan ook zijn dat het nooit is verdwenen en dat het ergens in een  sinkhole  in Oost-Noord-Brabant is blijven hangen en nu weer opborrelt.  Mark van den Oever, de voorman van Farmers Defence Force (FDF) gebruikte het een paar keer heel naturel in een interview met twee pussy-journalisten van  de Volkskrant . Er waren nogal wat lezers boos dat in hun krant iemand die ze verafschuwen ruim baan kreeg, maar dat soort pussy’s weten helemaal niets van nieuws en clickbait. Want nieuwswaardig was het wel wat Van den Oever allemaal uitkraamde.  We moeten rekening houden met nog veel meer boerenacties zoals het platleggen van de voedselvoorziening, het blokkeren van snelwegen in Natura 2000-gebieden of richting Schiphol, en het is niet ondenkbaar dat „heel veel meer boeren” huizen van ministers gaan bezoeken.  Minister Christianne van der Wal (Natuur en Stikstof, VVD) zei vorige week toen haar huis was omsingeld door boze boeren dat haar kinderen trillend op de bank zaten. Op de vraag van de Volkskrant-pussy’s wat Mark van den Oever daarvan vond, antwoordde hij dat hij die kinderen pussy’s vindt. Even verderop vond hij dierenactivisten die uit angst voor boerenrepresailles niet met hun naam in het artikel genoemd wilden worden ook pussy’s.  Ik denk dat Mark van den Oever heel veel mensen pussy’s vindt. De voetballers van PSV, Joden die zich niet actief hebben verzet tegen de Holocaust, ambtenaren die boeren controleren op stikstofuitstoot… Zijn eigen kinderen zijn pussy’s. Als ze bang zijn voor iets waar hij zelf niet bang van is, een grote herdershond bijvoorbeeld. Of als ze iets vies vinden wat hij zelf niet vies vindt, een grote bak stront. Koeien die een dag geen melk geven vindt hij ook pussy’s.  Een paar dagen voordat hij de Volkskrant-pussy’s op zijn erf in Sint Hubert ontving, lag hij nog met een hersenvliesontsteking tussen allemaal andere pussy’s in het ziekenhuis. Hij kondigde aan dat het uur U is aangebroken. Zijn boeren zijn klaar met de stikstofmaatregelen. Zelf heeft hij omdat hij vooral in varkens, suikerbieten, peren en kerstbomen zit eigenlijk nauwelijks last, een echte pussy-boer dus.</p>]]></description>
      <guid>https://www.nrc.nl/nieuws/2022/06/20/pussys-a4133956</guid>
      <pubDate>Mon, 20 Jun 2022 00:00:00 +00:00</pubDate>
    </item>
    <item>
      <title><![CDATA[Ongewilde selfies]]></title>
      <description><![CDATA[<p>Op de foto gaan met iemand anders vind ik moeizaam. Maar je moet mee met je tijd. Of je wilt of niet. Vroeger werd je als schrijver weleens achter een tafel gezet in een boekhandel. Dan schuifelden ze langs met hun boek. Handtekening of tekst erin, klaar. Tegenwoordig willen ze van het tekenmoment een selfie. Of een  foto waarop de schrijver zijn boek omhooghoudt. Er is me ook al een paar keer gevraagd of ik met mijn hoofd in een boek wil gaan liggen, net wil doen of ik het heel zwaar vindt om mijn boek op te tillen (het is een dik boek) of op mijn boek wil gaan staan. Daar trek ik een grens. Ik wil wel met mijn eigen boek en de koper op de foto, maar doe geen kunstjes.  Ik weet dat ik me bescheiden dien op te stellen, mensen luisteren naar een podcast, ze hebben een kaartje voor een theatervoorstelling of een boek gekocht. Ze willen wat terug. Een foto van hun hoofd, naast mijn hoofd. Of een foto van mijn arm om hun schouder, of andersom. Tijdens een telefoontje met  Veronica Superguide  naar aanleiding van het verschijnen van mijn boek  Totaal  vroeg de interviewer hoe ik het vond dat er allemaal mensen met me op de foto willen. Ik heb naar waarheid gezegd dat ik dat zelf nooit zou willen, maar dat ik probeer om enthousiast te doen.  Dat heeft de zaak alleen maar verergerd. Eergisteren na een voorstelling in de schouwburg in Nijmegen werd ik de hele tijd als volgt benaderd: „We weten dat u er niet van houdt, maar zou u toch even op de foto willen?” U houdt er niet van om getrapt te worden, maar mag ik u bij hoge uitzondering toch even tegen de schenen schoppen? Nieuw is ook deze: „En wel een beetje blij kijken!” Gebiedende wijs.  Je kunt dan wel volharden in je eigen ‘nee’, maar dat is zinloos, uiteindelijk wordt die ‘nee’ toch een ‘ja’.  Soms vraag ik naar het waarom. Het gaat ze om de bewijslast, zeggen ze dan. Ze willen kunnen bewijzen dat het echt mijn handtekening is die in hun boek staat. Ook gehoord: „Gewoon leuk om later naar te kijken, of om te laten zien.” Ik fantaseer daar dan een verjaardag bij. Ze zitten in een kring, er wordt gevraagd of iemand nog iets leuks heeft meegemaakt en dan wordt de smartphone getrokken.  „Hier kijk, Marcel van Roosmalen gefotografeerd. Hij had er geheel volgens de verwachting geen zin in.” Of: „Hij lachte per ongeluk wel, ook leuk.” Wat ik ook doe, ik lever altijd.</p>]]></description>
      <guid>https://www.nrc.nl/nieuws/2022/06/17/ongewilde-selfies-a4133705</guid>
      <pubDate>Fri, 17 Jun 2022 00:00:00 +00:00</pubDate>
    </item>
    <item>
      <title><![CDATA[Kansino]]></title>
      <description><![CDATA[<p>Sinds een aantal jaren zijn voetbalclubs zich bewust van hun maatschappelijke positie. Ze profileren zichzelf als organisaties die graag iets terugdoen voor de samenleving, juist omdat ze makkelijker moeilijk bereikbare groepen  bereiken. Zie het als compensatie voor politie-inzet en de overlast die (soms) op de samenleving drukken. AZ, de profvoetbalclub uit Alkmaar, zet zich ook al jaren in voor een betere wereld. Deze week maakte algemeen directeur Robert Eenhoorn bekend dat Kansino de nieuwe shirtsponsor wordt. Tot 2026. Eerst even over de naam: Kansino. Een samenvoeging van de woorden ‘kans’ en ‘casino’. Dan richt je je niet op de bovenkant van de markt, dan ben je er om de onderklasse geld uit de zak te kloppen.  Kansino wordt het eerste bedrijf dat zich als shirtsponsor aan een eredivisieclub verbindt. Gefeliciteerd AZ. Gefeliciteerd Kansino.  Op de clubsite van AZ zei Robert Eenhoorn over de samenwerking: „Kansino is een modern en ambitieus bedrijf, dat net als wij enorm gemotiveerd is om flink door te blijven groeien. Deze samenwerking legt een solide basis voor de toekomst en geeft AZ de ruimte om weer een stap te zetten in haar ambities.” Hij had het over gokken, maar het had ook over sigaretten, drank, plastic speelgoed of wapens kunnen gaan. Het had over ieder product of ieder bedrijf kunnen gaan, als je maar wilt groeien en AZ de ruimte geeft om weer een stap te zetten in de ambities.  Omdat AZ en Kansino zelf ook wel weten dat gokken en minderjarigen samen niet echt goed overkomen, komen er aparte shirts voor jeugdige supporters. Daarop staat de tekst ‘Alkmaar Zaanstreek Foundation’. „Met dit gezamenlijk op te zetten initiatief kunnen we meerdere maatschappelijke doelen ondersteunen”, zei Robert Eenhoorn.  Klas Winberg, ceo van Play North,  het moederbedrijf van Kansino, liet weten dat de samenwerking met AZ zal leiden tot een grotere naamsbekendheid van Kansino. Dat „zal consumenten helpen om in een veilige omgeving te spelen. [...] Daarnaast zijn we ervan overtuigd dat we met uitgebreide samenwerkingsverbanden als deze de Nederlandse sport extra kunnen laten uitblinken.” Je kunt je geld maar beter in een veilige omgeving weggooien, fijn dat ze de samenleving nu via AZ tot op de bodem kunnen penetreren.  Gokken is verslavend, maar als je de kans krijgt om mensen naar een legaal casino te bezemen is dat natuurlijk niet onethisch, zeker niet als je een klein deel van de opbrengst aan een goed doel doneert. De gokindustrie en het betaald voetbal zijn als broer en zus, ze zijn er niet voor zichzelf, maar om de wereld beter te maken.</p>]]></description>
      <guid>https://www.nrc.nl/nieuws/2022/06/15/kansino-a4133443</guid>
      <pubDate>Wed, 15 Jun 2022 00:00:00 +00:00</pubDate>
    </item>
    <item>
      <title><![CDATA[Eigenbelang]]></title>
      <description><![CDATA[<p>Het nadeel van een democratie is dat iedereen in principe mee mag praten, ook de mensen met wie praten geen zin heeft omdat ze alleen maar aan zichzelf denken. Op het VVD-congres in Halfweg, een goedgekozen plaatsnaam, keken de VVD-prominenten vanaf de eerste rijen de eigen domheid in de bek. Alsof een tandarts ze voor het eerst in lange tijd een spiegel voorhield en er geen geruststellend beeld verscheen. Het rot zat overal en bedreigde  ook nog de paar gezonde tanden.  Ze moeten gevoeld hebben wat iedereen kon constateren: de VVD gaat aan de eigen kortzichtigheid ten onder. Het jarenlang opzichtig aaien van de onderbuik heeft voor een vetbult gezorgd waar je liever niet mee te koop loopt. Zo een die onder het T-shirt doorkruipt of waarvan het overhemd openspringt. De zo bejubelde zetelwinst na al die kabinetten-Rutte zat opeens ook aan tafel.  Het congres nam moties aan tegen het stikstofbeleid en voor 130 kilometer per uur op de snelweg en klapte de handen stuk voor fractievoorzitter Sophie Hermans, dochter van VVD-icoon Loek Hermans en ex-assistente van Mark Rutte die hardop verklaarde dat ze vooral Sophie Hermans is. Wat dat dan precies is, bleef onduidelijk. Als het congres één ding duidelijk maakte was het dat de ratten op het punt staan om het zinkende schip te verlaten. Ze hebben zich volgevreten, maar elders worden opeens grotere en nog warmere porties eigenbelang geserveerd. En dus gaan ze weer. Naar boerin Lientje, naar Joost en Annabel 21, naar de PVV of FVD. Ze schieten alle kanten uit en ze zullen daar blijven hangen tot ook een van die partijen verantwoordelijkheid gaat dragen en compromissen moet sluiten. Dan trekken ze weer woedend verder.  Tot er nieuwe verkiezingen komen zit de rest van het land opgescheept met een op hol geslagen VVD-elite, waarvan een deel uit machtshonger bereid is om het regeerakkoord uit te voeren en een ander deel uit lijfsbehoud het liefst alle gemaakte afspraken saboteert. Bij de VVD krijg je en Christianne van der Wal die boze boeren trotseert bij haar villa en tegelijkertijd alvast voorzichtig aankondigt dat er met haar heus wel te praten valt en Kamerlid Daniel Koerhuis die juist meer stikstofuitstoot wil, omdat hij weet dat dat hem populair maakt. Het zijn de tante die met één hand al in de snoeppot op bezoek zit te wachten en de  feeder  die zegt dat je niet dik wordt van suiker die samen voor het unieke VVD-geluid zorgen. Van een symfonie is geen sprake, alle instrumenten maken gewoon zoveel mogelijk geluid. Alleen dirigent Mark Rutte doet alsof hij geniet.</p>]]></description>
      <guid>https://www.nrc.nl/nieuws/2022/06/13/eigenbelang-a4133229</guid>
      <pubDate>Mon, 13 Jun 2022 00:00:00 +00:00</pubDate>
    </item>
    <item>
      <title><![CDATA[Wormer is een dorp vol lemmingen]]></title>
      <description><![CDATA[<p>Het best bespreek ik de toestand in de wereld met onwetenden, wat dat betreft woon ik in de juiste plaats want in Wormer weet bijna niemand waar de klepel hangt. Het barst er van de mensen die het nieuws half volgen.  Ze hebben het vaak bij het rechte eind.  Zo had ik aan het begin van de coronacrisis al een grote voorsprong op alles wat mocht aanschuiven aan de praatprogrammatafels. Ik wist al hoe het zou gaan, en zo liep het ook. Een hele lange, steeds strengere lockdown, en dat toch nog plotselinge einde van alle maatregelen wist ik ook al.  Wormer is een dorp vol lemmingen, in een land vol met dorpen als Wormer. Je hoeft maar naar de afgrond te wijzen of ze rennen ernaartoe. En dan maar naar beneden kijken, en maar tegen elkaar zeggen hoe diep het is. Het duurt een paar jaar voor de eersten zich omdraaien, allemaal hetzelfde verhaal nakakelend: dat het eigenlijk een wonder is hoe weinig van ons er uiteindelijk in het ravijn zijn gevallen.  Het is aan ons, ik schaar u als  NRC -lezer dan toch maar onder de wat slimmeren, om deze mensen bij de hand te nemen en ze een prettiger vergezicht te laten zien.  ‘Kijk dan daar, de zon gaat gewoon onder.’ Dat soort dingen. Donderdag kondigde de Europese Centrale Bank  een renteverhoging aan , tegelijkertijd verbood supermarktketen Aldi een filmpje van Geert Wilders die een vestiging van de supermarkt was binnengelopen om met ‘gewone mensen’ te constateren dat ‘alles’ duurder en onbetaalbaar wordt. Dan weet je dat de talkshowtafels het er ook over gaan hebben, dat het  AD  met een handvol schrijnende gevallen komt en dat Wierd Duk voor  De Telegraaf  luid piepend achter het inflatiespook aan gaat. In Wormer was het meteen al rustiger op straat, de paar mensen die ik tegenkwam gingen hun huis verkopen om het laatste restje overwaarde te verzilveren. Jammer dat Duitsland zo ver weg ligt, anders konden ze daar tanken. Ik dronk een dubbele espresso in de Huiskamer, het gezellige dorpsrestaurantje. Eigenaar Arno had de prijzen tegen de trend in nog niet verhoogd. Dat had niets met de economie maar alles met zijn karakter te maken. We constateerden samen dat het rustig was. Waar waren de anderen? De vraag stellen was hem beantwoorden. De rest was alvast op weg naar het ravijn.  Ik wacht nog even.</p>]]></description>
      <guid>https://www.nrc.nl/nieuws/2022/06/09/het-ravijn-in-a4133041</guid>
      <pubDate>Thu, 9 Jun 2022 00:00:00 +00:00</pubDate>
    </item>
    <item>
      <title><![CDATA[Als als als]]></title>
      <description><![CDATA[<p>Er wordt hardop gerouwd om Gino van der Straeten (9), het jongetje dat in Kerkrade werd vermoord. In het  AD  verscheen een interview met de moeder van Donny M., een jongen uit Geleen die de pech heeft hetzelfde te heten als de waarschijnlijke dader. („ Had verkeerd kunnen aflopen ”)  De Telegraaf  pakte uit met een interview met de moeder van een eerder slachtoffertje van verdachte Donny M. („ Ze kregen tape op hun mond en blinddoek om .”) In die sfeer zijn ondertussen al drie stille tochten aangekondigd. Door Kerkrade, waar Gino voor het laatst gezien werd.  Door Maastricht, daar woonde hij.  En door Amersfoort, dat wilde motorclub Muchachos Brotherhood.  Ik liep beroepshalve een paar keer mee in een stille tocht. Voor een doodgebeten hond, voor een doodgestoken meisje en voor een doodgetrapte grensrechter.  De sfeer was telkens keer hetzelfde.  Huilende harten, opgekropte woede. Het nieuws had de mensen aangegrepen, woede en verdriet zochten een uitweg, de meesten vonden het fijn om onder gelijkgestemden te zijn. Na afloop, toen ze niet meer stil hoefden te zijn, nam de woede het weer over. Al op de parkeerplaats na de stille tocht kondigden sommigen aan dat ze geen zin meer hadden om nog langer stil te zijn. Het slachtoffer is slechts de aanleiding, de druppel die de emmer doet overlopen.  Donny M. was al eerder veroordeeld voor misbruik. De een stapt wat makkelijker over andermans verdriet heen dan de ander. Geert Wilders wees meteen naar D66.  Met „hun softe rechters die weigeren om kindermisbruikers keihard te straffen”. Het onschuldige slachtoffer inzetten als wapen tegen politieke vijanden. Met PVV-rechters zaten potentiële daders gewoon wel dertig jaar vast. Een waarheid als een koe: als Donny M.  levenslang had gekregen voor eerder misbruik, had Gino nog geleefd. Als je hem had doodgeschoten ook. Als-als-als.  Als Limburg destijds bij Vlaanderen was gevoegd, hadden we het er niet eens over gehad, dan was dit buitenlands nieuws.  Er wordt hardop verlangd naar een overheid die misdrijven voorkomt, die proactief optreedt tegen mogelijke daders. Het wordt geëist door mensen die er vaak zelf niet tegen kunnen als de overheid ze ook maar een strobreed in de weg legt.  Het zijn stille tochten over een mestvaalt. De stront stapelt zich op. Onder de stampende voeten broeit het.</p>]]></description>
      <guid>https://www.nrc.nl/nieuws/2022/06/07/als-als-als-a4132728</guid>
      <pubDate>Tue, 7 Jun 2022 00:00:00 +00:00</pubDate>
    </item>
    <item>
      <title><![CDATA[Aan knoppen draaien]]></title>
      <description><![CDATA[<p>D e Telegraaf  had als eerste het gerucht dat het kabinet wellicht ‘aan de prijsknop gaat draaien’, waardoor roken voor de onderklasse in pak ’m beet 2040 onbetaalbaar wordt, uitgewerkt tot een nieuwsbericht. Veertig euro per pakje sigaretten is dan een optie, las ik. In Australië is 25 euro per pakje tenslotte ook een succes.  Iets wat ‘wellicht gaat gebeuren’ tot nieuws verheffen is gewoon een proefballon oplaten. Even een bevriend medium inschakelen om te kijken hoe een maatregel valt in de samenleving. Je kon de reactie van Clean Air Nederland bij voorbaat uittekenen. Als dit plan werkelijkheid wordt, zijn ze weer een stukje dichter bij de eigen overbodigheid, hoewel er voor het type dat deze organisatie bemenst en aanhangt altijd wel wat te zeuren overblijft. De lucht zal pas zuiver genoeg zijn als de laatste roker is gestorven aan longkanker. Of is opgespoord, geïnterneerd en doodgeschoten, want die kant gaan we langzaam op.  En zelfs dan zullen ze altijd last blijven houden. Er zit van alles in de lucht.  De boven ons gestelden weten inmiddels dat je het gedrag van de onderklasse maar op één manier kunt beïnvloeden. Door ze te pakken waar het pijn doet: in de portemonnee. Als preventie en voorlichting niet werken, kun je ze ook dwingen om niet te roken, te drinken, de auto weg te doen, minder vlees te eten of het huis te isoleren. De vrije wil wordt ingeperkt zonder het zo te noemen. De illusie van de individuele vrijheid blijft overeind. Want officieel mag je blijven roken, zuipen, gokken en barbecuen.  Het is wachten op de populisten die hierop gaan hameren. Die gaan roepen dat uw ongezonde levensstijl bij hen in goede handen is. Ze zullen strijden voor uw vrijheid, ook als er niets te strijden is, want het is maar  een proefballon. Wat ook irriteert is het gewijs naar andere landen en gebieden dat tegenwoordig met ieder proefballonnetje meezeilt. In Australië werkt het ook… Ja, maar in Australië sluiten ze immigranten op in concentratiekampen, terwijl ze daar toch ruimte genoeg hebben. Op de Filippijnen schiet de politie potentiële drugsdealers dood, Brazilië gaat ook die kant op. Waarom hier niet?  Ze schieten hier toch ook op alles vanaf hun scooters? In de Verenigde Staten zorgt het te pas en te onpas zingen van het volkslied voor een enorme samenhang, kunnen we daar hier ook niet mee beginnen? Misschien kunnen we stoppen met het verspreiden van non-nieuws en nepdiscussies? In Rusland verbieden ze kranten en halen ze websites uit de lucht, alle mensen zijn daar heel erg tevreden.</p>]]></description>
      <guid>https://www.nrc.nl/nieuws/2022/06/02/aan-knoppen-draaien-a4131371</guid>
      <pubDate>Thu, 2 Jun 2022 00:00:00 +00:00</pubDate>
    </item>
    <item>
      <title><![CDATA[Ik blijf normaal]]></title>
      <description><![CDATA[<p>Ik was al heel lang aan het klimmen. Het ging met horten en stoten, één stapje vooruit, twee stapjes terug, dat werk. Opeens, toch nog onverwacht stond ik dan toch op de top van de berg. Het uitzicht was er adembenemend hadden ze me verteld. Dat klopte, ik kreeg nog maar weinig lucht binnen.  Hoe hard ik het ook probeerde.  Uitverkochte theatervoorstellingen, een bestseller, vier pagina’s aandacht in  de Volkskrant . Ik nam me voor om normaal te blijven doen. „Papa staat op de top van de Olympus”, zei ik tijdens het ontbijt. „We moeten ons allemaal voorbereiden op de val. Tot die tijd blijf ik normaal doen.” Geen reactie. „Ik blijf normaal doen!”, herhaalde ik, terwijl ik het profiel dat Gijs Beukers in  de Volkskrant  over me had geschreven las. Leah van Roosmalen (5) stootte een glas melk over de pagina’s.  „Genade, lieve papa…” Met een theedoek depte ik de krantpagina’s.  Hoorde ik mezelf nou zachtjes vloeken?  Ik drukte de theedoek voorzichtig op mijn vele gezichtjes. Ik voor een boekenkast, ik in een lesauto, ik met een doos vol met zelfgeschreven boeken. Allemaal in mijn stomme blauwe pak.  „Ik ga straks een nieuwe krant kopen”, deelde ik mee. „En verder blijf ik heel normaal!” Eva, mijn vriendin, merkte voorzichtig op dat ik al maanden niet normaal deed. Alles draaide om mij. Ik pareerde woedend dat mijn gedrag logisch was gezien de hoeveelheid aandacht die me aanvloog. Ook nog een zin waar ik niet trots op ben: „Partners van andere BN’ers zouden hun vingers aflikken bij hoe ik me gedraag.” Lucie van Roosmalen (6) vroeg of ze een van mijn boeken mee naar school mocht nemen, een van de meesters had erom gevraagd.  „En ook een handtekening erin.” We fietsten naar school, het boek met handtekening prominent tussen de dochters in de bakfiets. Vergiste ik me of deden ze op het schoolplein anders, vriendelijker?  Een paar uur later stond ik in het Radiohuis met om me heen een hele groep die alles wat ik zei grappig vond. Ik herinnerde me hoe het was toen ik nog alleen stond met mijn humor.  Ik was Brian uit  Monty Python’s Life of Brian  geworden. Toen ik geagiteerd opmerkte dat het allemaal niet zo grappig bedoeld was, lachten ze nog harder. Ze sloegen me op de schouders, misschien moest ik maar gewoon raar gaan doen. Net als de rest.  Ik ging het ze maar meteen vertellen als ik thuiskwam. „Papa blijft toch niet normaal doen.”</p>]]></description>
      <guid>https://www.nrc.nl/nieuws/2022/05/31/ik-blijf-normaal-a4131081</guid>
      <pubDate>Tue, 31 May 2022 00:00:00 +00:00</pubDate>
    </item>
    <item>
      <title><![CDATA[Onze laatste vliegvakantie]]></title>
      <description><![CDATA[<p>Vorige week boekte ik een  all-inclusive -reis naar Turkije, vanwege het gegarandeerde vakantieweer waarschijnlijk. En ook omdat alles geregeld is. We reizen straks af naar een ook alweer gegarandeerd kindvriendelijk oord in  the middle of nowhere , naar een plaats die ook in een ander land ter hoogte van de evenaar had kunnen liggen, want van de plaatselijke cultuur krijg je er niets mee. We brengen een week door met allemaal landgenoten – en Duitsers en Engelsen en Belgen en geen Russen – die ook alleen maar willen liggen en eten en misschien lezen (maar waarschijnlijk niet) terwijl hun en onze kinderen even verderop spelen en eten.  „Rust”, met dat woord had ik de ad hoc-beslissing verkocht. „Geen gedoe, gewoon lekker uitrusten.” Sinds de niet meer te annuleren boeking escaleert de situatie op Schiphol. Reizigers worden er kapot gemaakt met lange rijen. Gisteren doken er beelden op van reizigers die uren in de regen werden gezet omdat Schiphol ze niet kan ‘verwerken’. In gedachten zag ik ons daar staan met Frida van Roosmalen (0), ik weet al wel wat dat met de groepsdynamiek doet. Dat wordt onze laatste vliegvakantie. Dick Benschop (PvdA) gaat in een half jaar bereiken waar de milieubeweging al decennia naar streeft: Schiphol naar de kloten helpen. Ik zag hem zondag aanzitten bij  Buitenhof , waar hij als een eend in een vertrouwde vijver snaterde dat hij de kritiek dat hij, terwijl het op zijn luchthaven uit de hand liep, was gesignaleerd in een bootje – „Dat komt lullig over, dat besef ik reuzegoed.” – makkelijk kon pareren. Hij had de hele week thuisgezeten vanwege een coronabesmetting en was die dag „even ontsnapt”.  Door deze man krijgt dombo Daniel Koerhuis van de VVD, die zich opstelt als Sint Christoffel van alle  all-inclusive -reizigers, de wind in de zeilen; dat is de nevenschade. Het grote pluspunt is dat Schiphol in korte tijd een zeer slechte naam krijgt. De uitzaaiingen die niemand wilde zien doen er niet meer  toe, het probleem is nu het niet weg te krijgen gezwel binnenin. Het zat in  Buitenhof  helemaal uit te stralen dat we nooit meer van hem afkomen. Jammer dat het over de rug van onschuldigen moet, maar als we straks in Turkije uitrusten van de heenreis zullen we in het zand een tekening van hem maken. Van Dick Benschop, de enige PvdA’er die daadwerkelijk een bijdrage heeft geleverd aan de leefbaarheid van de planeet. Van alle onbewust onbekwamen is hij de allergrootste.   		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/05/30/schiphol-naar-de-kloten-2-a4130328</guid>
      <pubDate>Mon, 30 May 2022 00:00:00 +00:00</pubDate>
    </item>
    <item>
      <title><![CDATA[Vergiftigd]]></title>
      <description><![CDATA[<p>Op het internet circuleerden nieuwsberichten met de strekking dat ‘we’ in gezinsverband in de nacht van zondag op maandag het huis hadden ondergekotst vanwege het eten van bedorven slagroomsoesjes die ik bij de Vomar had gekocht om de verjaardag van mijn jongste dochter Frida van Roosmalen (inmiddels 1) te vieren.  Ik had dit zelf rondgebazuind, zonder te beseffen dat het ‘nieuws’ zou worden. Ik wil de angel niet uit de berichtgeving trekken, omdat we inderdaad allemaal ziek waren, maar het gaat te ver om dit te wijten aan de slagroomsoesjes van de Vomar.  Ik kom dagelijks bij de vestiging in Wormer en dat wil ik graag zo houden. Slagroomsoesjes van de Vomar kunnen tegen een stootje, zo snel bederven ze nou ook weer niet, en als je bij het eten ervan niets hebt geproefd, is de kans groot dat er met de slagroomsoesjes van de Vomar niets aan de hand was. Een vaste klant van de Vomar, iemand die er wekelijks slagroomsoesjes koopt „omdat ze zo lekker vaak in de aanbieding zijn” vertelde me toen ik er met Lucie van Roosmalen (6) was om een aubergine, een pak hagelslag en een pakje roomboter te kopen, dat ze slagroomsoesjes weleens een halve middag in de zon had laten liggen voor ze ze at en dat ze toen nog steeds niet ziek was geworden. Ja, oké,  case closed . Anderen klampten mij aan dat het weer eens heerste. Wormer wordt om onduidelijke redenen om de haverklap getroffen door griepvirussen, daar kon je slagroomsoesjes niet de schuld van geven. „Ik heb ook weleens een halve dag gekotst, maar kijk nu…” Ik keek naar een vrouw achter een looprek, die inderdaad een frisse indruk maakte.  Haar man herinnerde zich ook hele kotspartijen. „Maar nooit van slagroomsoesjes van de Vomar.” Eigenlijk was af en toe een dag kotsen iets heel gewoons, niet iets om aan de grote klok te hangen.  Ik had mijn lesje weer eens geleerd. Als je in een dorp woont, geeft het geen pas om dingen uit te vergroten. Toen we allemaal weer beter waren, werden we op weg naar school ingehaald door drie brandweerauto’s. Ik zei voor de lol dat de school in brand stond. Even later bleek dat de brandweerwagens inderdaad op weg waren geweest naar de basisschool van mijn kinderen. Er was geen brand, maar er hing wel een rare lucht en dus hadden ze het gebouw alvast voor de zekerheid onder water gezet. De juffen en meesters droegen fluorescerende hesjes en geboden alle ouders en kinderen rechtsomkeert te maken. Het was nog veel te vroeg om conclusies te trekken.</p>]]></description>
      <guid>https://www.nrc.nl/nieuws/2022/05/24/vergiftigd-a4128061</guid>
      <pubDate>Tue, 24 May 2022 00:00:00 +00:00</pubDate>
    </item>
  </channel>
</rss>
