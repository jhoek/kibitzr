<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Enkhuizen]]></title>
      <description><![CDATA[<p>Ik zag geen aanleiding voor nu alweer een schoolvakantie. Wat was dit? Voorjaarsvakantie in de winter? Het had me overvallen, we moesten wat. En zo kwam het dat we opeens in de auto naar Enkhuizen zaten. Niet naar Sprookjeswonderland, de net niet Efteling van Noord-Holland, maar naar het Zuiderzeemuseum. Vlak vlak land, eeuwigdurende regen, ruitenwissers aan, gevechten zonder winnaar op de achterbank. Ik was mijn vader geworden die uit wanhoop met de vlakke hand altijd naar achter mepte zonder iemand echt te raken. Het Zuiderzeemuseum was onvindbaar, de routeplanners bleven ons maar naar de outdoor-locatie sturen, waarvandaan in de zomermaanden bootjes naar het echte museum varen. Auto bij het station geparkeerd, lopend verder. Nog geen veertig meter mopperend aan de wandel of ik had de meeste vooroordelen al ingeslikt. Station Enkhuizen is een station zoals een station hoort te zijn. Stevig vooroorlogs baksteen, vrijstaand, gespaard gebleven. Alles was mooi. De stadspoort, de gevels, de roodgele stadsvlag, het stadspark, de gekleurde standbeelden. Waarom wist ik dit niet? De Enkhuizers zelf waren wel gewoon Noord-Hollands. Op de vraag waar het Zuiderzeemuseum ligt antwoordden er twee: „Gewoon, waar het altijd al heeft gelegen.” Een dubbele espresso kost er vijf euro, en er was een belerende tijdelijke voorstelling over zuinig zijn met water, maar voor rest was het Zuiderzeemuseum een best verblijf voor een vakantiemiddag. We sloften van klederdracht naar kotter, zaten een filmpje over de verschrikkelijke overstroming van 1916 uit en bewonderden het bureau van Cornelis Lely, de man die de Afsluitdijk bedacht maar de voltooiing ervan niet meer meemaakte. Jammer dat Frida van Roosmalen (2) juist daar onder het lint doorkroop waardoor ik er ook onderdoor moest om haar te vangen. „Heb je die weer”, hoorde ik twee oudere bezoekers, van wie de man een FC Volendam-shirt droeg over mij zeggen. In de museumwinkel kocht ik een magneet met een stadsgezicht van Enkhuizen voor op de koelkast. We wandelden terug door dat stadje, er viel daar niets meer te restaureren, het was af. „Hier was vroeger allemaal zee”, zei ik in de auto terug. „Jahaa”, werd er terug geschreeuwd, „dat weten we nou wel! Je bent nog meer dan school.” Een paar uur later hing Enkhuizen op de koelkast. Onder Arnhem, maar ver boven Cancun en ook boven de Amsterdam Tower. Enkhuizen was een onverwachte meevaller, geen idee eigenlijk of ze het daar jammer vinden dat ze niet meer aan zee liggen.</p>]]></description>
      <guid>https://nrc.nl/nieuws/2024/02/21/enkhuizen-a4190741</guid>
      <pubDate>Wed, 21 Feb 2024 05:57:00 +00:00</pubDate>
    </item>
    <item>
      <title><![CDATA[Stuiptrekking]]></title>
      <description><![CDATA[<p>Ik zat vrijdag aan bij Sophie van Sophie &amp; Jeroen, als Vitesse-supporter tegen wil en dank. Ik kwam de noodklok luiden, maar het wereldnieuws zat tegen. Ik denk dat ik de enige ter plekke was die het echt erg vond van Vitesse. Navalny was dood, iedereen was er somber aan toe, ik ook, wat ik ging zeggen deed er niet toe. Ik was de club geworden: een langzaam neerdwarrelende sneeuwvlok op weg naar warme grond. Op de weg terug al werd ik gebeld door een Arnhemmer die zijn naam niet wilde zeggen, mijn telefoonnummer circuleert helaas in die kringen. Of het niet eens tijd werd om naar buiten te treden. „In Hilversum heeft niemand het over Vites. Nu ben jij aan zet, je hebt er genoeg aan verdiend. Of niet dan? Of zeg ik nou iets geks?” Ik zei dat ik op de terugweg was van televisie. „Liegbeest”, zei de man, die me ook al heel lang niet op de tribunes had gezien en hij kon het weten want hij hield alles in de gaten. Ik besloot wel naar de wedstrijd tegen FC Volendam te gaan. Lucie van Roosmalen (8) wilde per se mee. Op de school in het dorp zijn ze allemaal voor Ajax, en de sukkels voor AZ. Heel veel mensen van vroeger gingen ook, alsof ze allemaal het gevoel hadden dat het misschien snel afgelopen zal zijn. Ik schrijf dit stukje bewust vooraf, vanuit de intercity van Zaandam naar Arnhem, achteraf bekeken zal het allemaal anders zijn afgelopen. Bij Utrecht kwam het bericht dat interim-directeur Peter Rovers het volksgericht niet heeft afgewacht, hij kondigde zijn vertrek aan. Nu Coley Parry en de andere Amerikanen nog. Ik verwachtte een kolkend Gelredome, een demonstratie van aanhankelijkheid, een liefdesverklaring aan de club die zoveel meer is dan voetbal. Op het elftal durfde ik niet meer te rekenen. Ik had een filmpje gezien van de laatste training, waar supporters en trainer Edward Sturing elkaar vonden. Ze schreeuwden naar onze onkundige spelers dat ze moeten winnen. In een ander leven word ik trainer, dan roep ik tegen de missende spits dat hij raak moet schieten en tegen de keeper dat hij de ballen moet tegenhouden. We reden Arnhem binnen, hand in hand liepen we naar de supportersbussen. Lucie van Roosmalen kneep in mijn hand, ik denk dat ze schrok van de anderen. „Zijn die ook Vitesse?” Daarna recht uit de ziel: „Wat neem jij straks bij McDonald’s?” Een mooie laatste zin.</p>]]></description>
      <guid>https://nrc.nl/nieuws/2024/02/19/stuiptrekking-a4190503</guid>
      <pubDate>Mon, 19 Feb 2024 05:57:01 +00:00</pubDate>
    </item>
    <item>
      <title><![CDATA[Maden in het karkas]]></title>
      <description><![CDATA[<p>Je weet van tevoren natuurlijk nooit wie de kist draagt op je begrafenis, maar oude dame Vitesse uit 1892, de op een na oudste bejaarde in het betaalde voetbal, verdient beter dan de Amerikaan Coley Parry en zijn stroman Peter Rovers, die als interim-directeur is neergestreken in Gelredome. Niet toevallig natuurlijk, hij is er door de potentiële eigenaren neergezet als consigliere. Voor de filmliefhebbers: Peter Rovers is voor Parry wat Tom Hagen was voor Michael Corleone in The Godfather. Coley Parry is een roofdier met een babyface, het zogenaamd sympathieke gezicht van een groep dubieuze investeerders die noodlijdende voetbalclubs overnemen en de lege hulzen gebruiken voor hun mensenhandel. Onder medewerkers van Vitesse circuleert een foto waarop Coley Parry naast Paul Conway op de tribune van het trainingscomplex op Papendal zit. Paul Conway is een Amerikaanse ‘investeerder’ die vuistdiep in FC Den Bosch en KV Oostende zit en die clubs voor van alles misbruikt en beloftes niet nakomt. In Oostende is hij een paar weken geleden door supporters gegijzeld in een van de toiletten van het stadion en heeft de rechter hem inmiddels uit ‘zijn’ club gezet. Terecht dat de KNVB de overname van Vitesse door de Common Group van Coley Parry afkeurde. In een laatste poging organiseerde de organisatie ‘namens Vitesse’ gisteren een persconferentie, waar werd gedaan alsof zij het zijn die de club willen redden terwijl ze in werkelijkheid de komst van bonafide (lokale) investeerders blokkeren door alleen al hun aanwezigheid. De bijeenkomst om half elf ’s morgens had iets van een slechte klucht, met een Amerikaan die het had over ‘there is a little bit yellow-black in me’ en ‘the people from the town Arnhem’ en waarbij lokale journalisten die in slecht Engels kritisch probeerden te zijn werden afgekapt met de mededeling dat dat soort vragen zich beter leende voor ‘een-op-eentje’ in de spelonken van Gelredome. Voor de gewone supporters en Arnhemmers is het niet meer te volgen. Ze zijn murw door alle gebeurtenissen. Een korte samenvatting van de laatste twee jaar: na de Russen kwamen de minkukels en zij zetten de poort open voor de durfkapitalisten – en dan zeg ik het nog vriendelijk – die ondanks de afwijzing van de KNVB er alles aan zullen doen om zich alsnog als maden het karkas binnen te vreten. Ondertussen staat de club op omvallen. Het bijzondere aan Arnhemmers is dat ze aan de rand van het ravijn gewoon doorgaan met naar elkaar wijzen. Toch hebben ze allemaal hetzelfde belang: Vitesse, de grote volksclub van Gelderland, moet blijven bestaan. Zondag zullen stad en streek uitlopen om de eerste frustratie eruit te schreeuwen tijdens de wedstrijd tegen FC Volendam, laten we hopen dat het ereterras dan al leeg is zodat ‘de echte clubmensen’ ondanks al hun sociale handicaps met elkaar verder kunnen. Brutaliteit heeft een ondergrens.</p>]]></description>
      <guid>https://nrc.nl/nieuws/2024/02/16/maden-in-het-karkas-a4190294</guid>
      <pubDate>Fri, 16 Feb 2024 05:57:01 +00:00</pubDate>
    </item>
    <item>
      <title><![CDATA[Lage Zwaluwe]]></title>
      <description><![CDATA[<p>Station Lage Zwaluwe is volgens de ‘stationsbelevingsmonitor’ het lelijkste station van Nederland. Niet voor het eerst. Ze hadden na een eerdere eerste plaats wel de stoeptegels op de perrons vervangen, maar dat maakt een station niet per se prettiger om te verblijven. Grappig dat beleidsmakers dat niet snappen. De uitverkiezing van Lage Zwaluwe was maandag landelijk nieuws, ook dat zegt veel over ons land. Dat NS en ProRail onderzoek doen naar de stationsbeleving toont dat die organisaties in ieder geval lef hebben. Of een heel groot bord voor het hoofd, want bijna al onze stations bieden een open inrit naar somberte. De reden om heel graag een rijbewijs te halen is voor mij juist de stationsbeleving. Stations zijn in Nederland vreselijke plekken en dat is juist de schuld van NS en ProRail. In Nederland zijn tientallen prachtige oude gebouwen vervangen door bloedeloze nieuwbouw. De voorbeelden zijn te talrijk om te negeren. Arnhem heeft nu een veelgeprezen station, het schijnt een architectonisch hoogstandje te zijn, maar elke keer als ik er ben verlang ik terug naar de simpele naoorlogse rechthoek die er eerder stond. Nijmegen, Tilburg, Den Bosch: allemaal lelijke, kille gebouwen. Alleen station Amsterdam Amstel lijkt aan de vernieuwingsdrift te zijn ontsnapt. Van buiten dan. Binnen overheersen ook daar de bekende stationswinkels die slechts zijn ingericht op een kort verblijf. De kleinere stations zijn helemaal een verschrikking. Je moet wel heel positief in het leven staan om bij vorst of regen niet depressief te worden van kleinere stations als Velp, Rheden, Diemen of Velperpoort. Ik belandde met mijn al meer dan tien jaar geleden overleden vader ooit op station Nijmegen Dukenburg. Bij regen of vorst ben je er overgeleverd aan de elementen. We gingen in een glazen vierkant staan, het rook er naar pis. „Zo denken ze dus over ons”, zei mijn vader. „Ik denk dat dit het dieptepunt is.” Een paar maanden later was hij dood. Toen ik er laatst weer was, mijn tandarts zit daar in de buurt, zag alles er nog net zo afgeleefd uit. Je zult daar maar iedere dag moeten zijn. De gedachte dat het op station Lage Zwaluwe erger is kan dan troostend zijn. Ik denk dat ze daarom jaarljks die verkiezing organiseren.</p>]]></description>
      <guid>https://nrc.nl/nieuws/2024/02/13/lage-zwaluwe-a4190035</guid>
      <pubDate>Tue, 13 Feb 2024 05:57:01 +00:00</pubDate>
    </item>
    <item>
      <title><![CDATA[Vlees op hoofdje]]></title>
      <description><![CDATA[<p>Mijn verjaardag was sober gevierd. We zijn gestopt met het uitwisselen van cadeaus, ook de dochters hadden er dit jaar weinig moeite in gestoken. Lucie van Roosmalen (8) was halverwege gestopt. Ik kreeg een tekening van mezelf zonder ogen. Leah van Roosmalen (6) had wel een slinger willen maken van meer dan vijftig papieren schakels, maar ze was moe geweest omdat ze vanaf half zes ’s morgens illegaal televisie had zitten kijken. Pas toen ik een slagroomtaart voor mezelf besloot te kopen kwam de stemming erin. ’s Avonds gingen we uit eten in Amsterdam, waar ik via een connectie in de mediawereld toch nog een tafeltje had kunnen regelen in die hotspot waar ze allemaal hun verjaardagen vieren. Een jaar eerder waren we er ook geweest, het was toen goed verlopen, maar waarschijnlijk straalden we uit dat we er te veel zin in hadden. De oudste twee hadden zichzelf en elkaar vlak voor vertrek onder gesmeerd met hun moeders make-up. Het zorgde niet per se voor een verjaardagsstemming. „Wij ervaren druk”, zei Leah van Roosmalen. We keken elkaar verbaasd aan. Hoe komt ze bij zulk taalgebruik? Van school? Ik kan het me niet voorstellen. Waar kijkt ze eigenlijk naar op die vervloekte iPad? Ze vielen bij binnenkomst meteen aan op het mandje met brood en het schaaltje roomboter. We sisten dat ze zich moesten gedragen. Dan gingen ze liever buitenspelen. Prima, jasjes weer aan, ik bestelde de eerste fles. Na iedere slok kwam er een dochter melden dat een andere dochter in een liftkoker of van een trap was gevallen. De verwondingen vielen mee, maar ze mochten nu alleen nog maar in de gang bij de toiletten spelen, ik had gezien dat zich daar meer verveelde kinderen van hun leeftijd ophielden. Een serveerster kwam zeggen dat ze een leuke kinderhoek hebben. Met kleurplaten en veel potloden. Ik zag de andere mensen met kinderen ook worstelen, schuin voor ons zat een jong van een jaar of zeven omgedraaid in zijn stoel woedend naar me te kijken. Zijn vader instrueerde hem ‘normaal’ te gaan zitten, het jongetje deed het niet. „Kijk dan hoe wanhopig”, lachte ik tegen Eva Hoeke. We hadden verloren toen Leah van Roosmalen huilend kwam zeggen hoe het in de tekenhoek ging. „Frida heeft mijn vlees op haar hoofd.” Even later zag ik Frida van Roosmalen (2) inderdaad met een lamskotelet op haar hoofd door het restaurant wandelen. „Lekker warm!”, zei ze. Later deden ze een wedstrijd wie er van ijs het eerste een soep kon maken. Het lukte ons niet om ze te negeren, daarvoor liepen de onzinnige conflicten waarin ze met elkaar belandden te hoog op. Ik ging betalen, sorry voor het papieren tafelkleed en de rest. Geslagen verlieten we het restaurant. „Nou denken ze zeker weer dat iedereen naar ze kijkt”, hoorde ik de oudste tegen haar zusters zeggen.</p>]]></description>
      <guid>https://nrc.nl/nieuws/2024/02/12/vlees-op-hoofdje-a4189794</guid>
      <pubDate>Mon, 12 Feb 2024 05:57:02 +00:00</pubDate>
    </item>
    <item>
      <title><![CDATA[‘Ja’ zeggen,  ‘misschien’ denken]]></title>
      <description><![CDATA[<p>Afkomstig uit een geslacht waar ‘ja’ zeggen maar ‘misschien’ denken gebruikelijk was, kan ik niet anders dan Pieter Omtzigt begrijpen. Ik behoor niet tot zijn fanbase. Ik heb er juist alles aan gedaan om het volk te bewerken om niet op deze man of zijn partij te stemmen. Ik had en heb geen zin in een regering met deze Pietje Precies, maar voor de manier waarop hij vooral Caroline van BBB en Geert van de PVV heeft beziggehouden, neem ik mijn hoed diep af. Hij heeft ze helemaal gekgedraaid. Hij voederde ze krentenwegge en hield ze daarna een spiegel voor. Hij heeft ze tot vervelens toe gewezen op hun zwakste punten: geen feitenkennis, nul financiële onderbouwing. De woede en wanhoop op rechts is groot, er leeft daar een breed gedragen misverstand dat de meerderheid van de Nederlanders een rechts kabinet wil. Veel mensen willen een regering met de PVV, maar een nog groter deel wil dat niet. De bozen en de boeren hadden voor het gemak de pennenlikkers meegeteld, alsof die hun grootste belofte – een betrouwbare overheid – zomaar in bruikleen geven aan een stel rekkelijken dat de eigen plannen niet eens kan onderbouwen. Blijft over de wonderlijke persoonlijkheid van Pieter Omtzigt, die van tevoren ook wel wist dat hij niet met PVV, BBB en VVD wil regeren. Hij heeft zich in een vlaag van overmoed verslikt in zijn eigen grootsheid, gedacht dat het volk gedurende het proces met hem zou afhaken en nu zit hij met zijn negentien zelfgebakken peren. Er is soms maar een vinger in het beslag nodig om de cake te laten mislukken en hij stak de zijne pas in de kom nadat hij er heel lang aan gesabbeld had. De woede bij de anderen is groot, begrijpelijk en vermakelijk om te zien. Zo heeft Fleur Agema zichzelf om Pieter te behagen in opdracht van Geert moeten vernederen in het debat over de zorg. De taxi bracht Pieter dinsdag via Humberto terug naar Enschede, in zijn hoofd zwol misschien al het besef dat het nog even zal duren voor het volk hem weer op een sokkel zet. Je zou hem een bestaan buiten de politiek gunnen. Het is jammer dat hij de papieren niet heeft, anders zou hij van mij best een half jaar trainer mogen zijn van Vitesse. We hebben het wel erger meegemaakt. De Portugees Artur Jorge beloofde ooit iedereen een basisplaats, waardoor we met twaalf man het veld opliepen. Daarna speelden we nog 25 jaar aan één stuk in de Eredivisie.</p>]]></description>
      <guid>https://nrc.nl/nieuws/2024/02/09/ja-zeggen-misschien-denken-a4189589</guid>
      <pubDate>Fri, 9 Feb 2024 05:57:02 +00:00</pubDate>
    </item>
    <item>
      <title><![CDATA[Ze is erin gesmolten]]></title>
      <description><![CDATA[<p>Mijn moeder was een jaar dood. Ik wist nog wel wanneer en waar we haar begroeven, op mijn verjaardag in Velp, maar anderen herinnerden me aan het exacte tijdstip van haar overlijden. Ik was nadien nog maar één keer in Velp geweest. In de zomer, haar grafsteen stond er net. Haar naam in gouden blokletters onder die van mijn vader. Het was tijdens een van de Velleper Donderdagen, een braderie die zij bestempelde als een ‘lawaaifeest’, maar als ze dan toch ging kijken kwam ze steevast terug met geurvreters, helende stenen of smeersels tegen pijn of uitslag. Ze klaagde dan over de artiesten. Ze hield wel van Nederlandstalig, maar alleen als het Brabants was. In het verzorgingstehuis in Mook lieten ze haar tegen het einde het nummer Hier heur ik thuis van Gerard van Maasakkers horen. De verpleegster zei: „Ze is erin gesmolten.” In Velp speelden ze geen Brabantse muziek, ze verkochten er ook geen worstenbrood en harmonie Kunst aan het Volk kon ondanks de fantastische naam en veel internationale prijzen niet tippen aan de fanfares van Oirschot of Best. „Beter marcheren, mooiere uniformen, wel vendeliers.” Ik moest die dag toch aan haar denken, het toeval hielp een handje. We reden langs het Wilhelminakanaal, we aaiden paarden en aten bij een Van der Valk waar ze gebakken aardappels bij de gerechten serveerden. ‘Hoe oud was jouw moeder toen ze een kunstgebit kreeg?”, vroeg Lucie van Roosmalen (8) die met terugwerkende kracht nog kan schrikken van de keer dat ze voor het eerst de boventanden van haar oma in de deksel van het zeepbakje zag liggen. Ik kende haar niet anders. „Dat komt er dus van als je iedere dag een paar suikerklontjes eet.” Andere herinneringen: niet opgedronken thee en koffie in de planten schenken, meespelen met alle loterijen, tegen de richting in rijden, zegels sparen en inplakken, appelflappen bakken, mijn vader instrueren, fluisteren vanwege de buren, een week niet tegen je praten als ze boos was. Ze was er niet meer, het zat nu in mijn dochters, dacht ik toen ik Leah van Roosmalen (6) tegen beter weten in hoorde liegen. Het kan ook zijn dat ik wilde dat dat zo is.</p>]]></description>
      <guid>https://nrc.nl/nieuws/2024/02/06/ze-is-erin-gesmolten-a4189290</guid>
      <pubDate>Tue, 6 Feb 2024 05:57:02 +00:00</pubDate>
    </item>
    <item>
      <title><![CDATA[Paardeneters]]></title>
      <description><![CDATA[<p>Onze dochters zijn geen paardenmeisjes. We wonen in een buitengebied, maar ze zitten niet net als al hun klasgenootjes op paardrijden. Ik denk dat het door mij komt. Een kennis uit de televisiewereld nodigde ons uit voor een paardenshow in Den Bosch. Omdat alles op dit moment beter is dan thuis in het tussenhuisje zeiden we meteen ‘ja’. Het was in de Brabanthallen, ik was overrompeld door de omvang van het evenement. Het geluid dat duizenden paardenmeisjes samen kunnen maken kan ik een halve dag later nog oproepen, ik hoop dat dat overgaat. Ze liepen met zweepjes, droegen paardrijbroeken, kochten paardrijspullen en vraten heel veel snoep. „Papa”, zei Leah van Roosmalen (6), half verwijtend: „waarom zitten wij niet op paardrijden?” We waren toen vijf minuten binnen. We hadden kaarten voor het VIP-gedeelte, om ons heen paardrijgezinnen. Ik zwaaide naar Henk Bleker, oud-staatssecretaris van Landbouw, hij handelt onder andere in paardensperma. Aardig in de omgang, hij vroeg na afloop hoeveel paarden we hebben. We excuseerden ons bij de rest omdat onze dochters meer interesse leken te hebben in het vele eten dan in de paarden. „Is dit paardenvlees?”, vroeg Leah van Roosmalen (6) toen een serveerster een schaal worstenbroodjes op onze VIP-tafel zette. Lucie van Roosmalen (8): „Eten wij vaak paard?” „Wij vinden paard taai”, zei ik. Eva Hoeke keek me aan met zo’n blik. „We eten geen paardenvlees en gaan dat ook niet doen.” Inmiddels had Lucie van Roosmalen leuk contact met een dochter van een boerenfamilie een paar tafels verderop. Ze vroegen naar haar paard. „We hebben nog geen paard”, hoorde ik haar zeggen. „Mijn ouders hebben ons nooit in contact gebracht met paarden.” Ze werd getroost. In de piste ondertussen een spectaculair onderdeel, als Zorro verklede ruiters reden door vuren. „Ze gaan paarden roosteren”, zei Leah van Roosmalen. „Mag ik ook een hapje?”, vroeg Frida van Roosmalen (2), maar dat vraagt ze bij alles. Na afloop mochten we mee naar de tijdelijke stallen, iets waarvoor de meeste bezoekers in de Brabanthallen die middag een hand of been hadden willen afstaan, maar ons overkwam het. Lucie van Roosmalen en Leah van Roosmalen mochten een van de paarden van Brit Dekker aaien, ik geloof dat het dier ‘John’ of ‘Johnnie’ heet. Een wat oudere vrouw, later bleek het te gaan om oud topruiter Tineke Bartels die meerdere keren deelnam aan de Olympische Spelen, telde drie dochters. „Jong een pony nemen, dan wennen ze er maar aan.” Ik kreeg last van een plotseling opkomend visioen van hele zaterdagen op een manege, het ging te snel nu.</p>]]></description>
      <guid>https://nrc.nl/nieuws/2024/02/04/paardeneters-a4189077</guid>
      <pubDate>Sun, 4 Feb 2024 05:57:03 +00:00</pubDate>
    </item>
    <item>
      <title><![CDATA[Jij maakt alles vies, ik maak alles schoon]]></title>
      <description><![CDATA[<p>Ik maakte een tosti in het tussenhuisje, zij stond een meter verder, ze wreef met een schuurspons over een op het oog schoon aanrechtblad. Ze zei: „Jij maakt alles vies, ik maak alles schoon.” Even later: „Als je nog moet plassen, dan nu, zometeen gaat het sop erin.” Ik liep naar de wc, probeerde te plassen, maar het lukte niet. Ik heb geleerd wanneer ik beter kan zwijgen. Ik zette de radio subtiel wat harder. Tussen de misstanden bij de publieke omroep door werd op Radio 1 de burgeroorlog tussen boeren en de rest van de inwoners van Europa behandeld. Ze hadden Duitsland verstopt, Frankrijk in brand gestoken, in Brussel was een standbeeld van z’n sokkel getrokken en bij ons werd een laatste waarschuwing uitgedeeld. Ondertussen kreeg ik de opdracht twee bananenschillen naar de groene bak voor het huis te brengen. Van alle vervuilers zijn de boeren het minst van plan om zich aan nieuwe regelgeving te onderwerpen, ze hebben nog steeds momentum omdat ze zich gesteund weten door een grote massa die zich niet gehoord voelt door hun overheden. Jullie maken alles vies, ik maak alles schoon, dacht ik. In het dorp waar we wonen steunen ze de boeren wanneer het kan, zo hing er afgelopen zomer een zee van omgekeerde vlaggen, maar ondertussen hannesen ze braaf met allerlei veelkleurige vuilcontainers. Het opgelegde idee daarvan is om met z’n allen zo min mogelijk restafval te produceren. Er rijden hier vuilnisauto’s die registreren hoe zwaar de grijze containers met restafval zijn zodat ze precies weten wie hoeveel afval produceert. Toen we ons tijdelijke tussenhuisje betrokken hadden we te veel vuilnis. We vroegen aan een buurtbewoner die actief is binnen GroenLinks of we onze zak in zijn vuilcontainer mochten gooien, de zijne was leeg. „Nee”, zei hij, „ik probeer de hele week zo min mogelijk afval te maken, dat is mijn trots.” Ik vond het goede humor, maar hij bleef maar herhalen dat hij niet bekendstond om zijn grapjes. „Ik heb geen humor, zeker niet als het om het milieu gaat.” We hebben de vuilniszak een week in de woonkamer laten staan. Het is niet dat ik achter de boeren sta in hun strijd tegen de regelgeving, maar ik begrijp wel waarom zoveel mensen blind achter ze aan lopen. Ze mogen niet plassen omdat iemand bang is dat de wc er vies van wordt.</p>]]></description>
      <guid>https://nrc.nl/nieuws/2024/02/02/jij-maakt-alles-vies-ik-maak-alles-schoon-a4188872</guid>
      <pubDate>Fri, 2 Feb 2024 05:57:03 +00:00</pubDate>
    </item>
    <item>
      <title><![CDATA[De was binnenhalen]]></title>
      <description><![CDATA[<p>Buitenlandse Zaken kleurt het hele land donkerrood, dat staat voor een negatief reisadvies, maar Mona Keijzer (BBB) liet in de Tweede Kamer weten dat onderzocht moet worden of we Oekraïense oorlogsvluchtelingen niet al voor het einde van de oorlog alvast terug kunnen sturen naar veilige gebieden in het eigen land. Ze zei gelezen te hebben over een skigebied in het zuidwesten dat net zo ver van het front ligt als de Alpen. Je kunt het haar eigenlijk amper kwalijk nemen. Haar referentiekader is Edam-Volendam. Vanuit daar bezien is de oorlog in het oosten overzichtelijk. Er is daar een front en daar ver achter ligt een enorm landbouwgebied. Je zou het kunnen vergelijken met onze vissers. Die hebben toch ook geen last van de Houthi-rebellen in de Rode Zee? BBB heeft ongetwijfeld connecties met boeren ter plaatse en die zijn, oorlogsdreiging of niet, gewoon weer aan het boeren. Ze heeft eens op de landkaart gekeken, dat land is groter dan Frankrijk en Duitsland samen. Je kunt er in sommige delen gewoon shoppen, dus waarom hier de boel nodeloos bevolken? Onze gastvrijheid was ruimhartig en groots, maar volgens Mona is de rek er nu wel uit. In Wormerland, mijn gemeente, streken ze in het begin ook over het hart. Ik was getuige van een volksoploopje dat door de wethouder die over asielzaken gaat in de kiem werd gesmoord. Toen iemand riep dat de Oekraïners het in Wormerland zwaarder zouden krijgen dan in eigen land riep hij zalvend dat we ons bij de situatie daar niets voor konden stellen. Van de situatie waar ze hier terecht zijn gekomen ondertussen wel. Ze woonden een tijdje in de hotels en wat huisjes, maar zijn inmiddels tot tevredenheid van iedereen in noodwoningen op vervuilde grond gestopt, ze trekken er ’s morgens al vroeg op uit voor poets- en kluswerk. Niemand heeft last van de Oekraïners, al rijden ze soms wel in grote auto’s. Er zijn ook dorpelingen die klagen dat ze nooit over de oorlog willen praten, terwijl ze dat zelf wel interessant zouden vinden. Zouden er echt Oekraïners zijn die hun Nederlandse leven leuker en enerverender vinden dan hun leven in Oekraïne van drie jaar geleden? Het enige voordeel van tussen ons leven is dat je hier niet de hele tijd omhoog hoeft te kijken. Ze zijn niet allemaal zo dapper als Mona Keijzer die de was gewoon binnenhaalt als het bij Volendam-Edam kruisraketten en drones regent. Oorlog of niet, het huishouden gaat altijd door. Ik denk opeens dat dat haar definitie van een ‘echte vluchteling’ is: pas als het huishouden definitief in de soep loopt mag je van haar huis en haard verlaten.</p>]]></description>
      <guid>https://nrc.nl/nieuws/2024/01/31/de-was-binnenhalen-a4188613</guid>
      <pubDate>Wed, 31 Jan 2024 05:57:04 +00:00</pubDate>
    </item>
  </channel>
</rss>
