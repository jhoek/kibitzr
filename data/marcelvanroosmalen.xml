<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Uitgeschakeld]]></title>
      <description><![CDATA[<p>Nog nooit was een voetbalteam zo’n goede afspiegeling van de toestand van het land als dit Oranje. De tijdgeest perfect gevangen in een random selectie. Wat een zootje. Ronald Koeman heeft net zo wild geselecteerd als Dick Schoof, net als hij een leider die het gezag nog niet heeft afgedwongen. Dinsdag tegen de Roemenen. Volgens toekomstig minister Madlener een B-land, een tussenvolk. Alleen al de roep om Wout Weghorst geeft aan dat er geen hoop is. Roepen om een breekijzer is hardop concluderen dat je er voetballend niet aan te pas komt. Memphis Depay is de Marjolein Faber van het elftal. Het zijn stofzuigers; ze zuigen de negatieve aandacht als vanzelf naar zich toe, ze worden er alleen naar eigen zeggen beter van. Joey Veerman gezien tegen Oostenrijk? Zo gaat het ministerschap van Reinette Klever eruitzien. Met harken als armen gaat ze op de eerste werkdag op haar eigen ministerie iedereen een handje geven. Gijs Tuinman, de gedecoreerde ex-millitair van BBB die denkt dat een vergaderzaal te vergelijken is met een slagveld, doet denken aan verdediger Jerdy Schouten. In Dwight Lodeweges zie ik Pieter Omtzigt, met z’n op briefjes gekrabbelde aanwijzingen. Net als in de echte wereld kondigt de pers de aanstaande ondergang aan. Willem Vissers, nooit te beroerd voor wat lyriek, zaait in de Volkskrant dood en verderf. Zelfs het in het buitenland zo bewierookte Oranje-legioen dat in het Berlijnse Olympiastadion was neergestreken, doorstond in zijn ogen de vergelijking met de Oostenrijkse fans niet. ‘Een decor van oranje waterverf.’ Valentijn Driessen van De Telegraaf, die al jaren alle uitslagen verkeerd mag voorspellen en zelf schijnbaar nooit een functioneringsgesprek heeft, vroeg Ronald Koeman of hij zichzelf nog te handhaven vond. Het antwoord was even geloofwaardig als de antwoorden die Dilan Yesilgöz en Pieter geven als je ze vraagt naar bijvoorbeeld de kwaliteiten van de ministers en hulpministers in Schoof I. Zij zien een capabel team dat de grote problemen in het land gaat tackelen, terwijl je zelfs met een verstopte neus kan ruiken dat er aan diverse ministers en staatssecretarissen een luchtje zit. De enigen die er nog in lijken te geloven, zijn de mensen zonder (voetbal)verstand. Wat moet je met mensen die zich nu nog in het Oranje hijsen en hun vakantiegeld spenderen aan een reisje naar München om er namens ons van links naar rechts te zwalken? Denken die echt dat we kampioen worden? Of hebben ze niets anders? Dat laatste natuurlijk. Dinsdag is het afgelopen met alle feestelijkheden, dan krijgen we eerst een nieuwe regering en een paar uur later volgt dan de uitschakeling.</p>]]></description>
      <guid>https://nrc.nl/nieuws/2024/06/28/uitgeschakeld-a4857995</guid>
      <pubDate>Fri, 28 Jun 2024 05:56:57 +00:00</pubDate>
    </item>
    <item>
      <title><![CDATA[Iedereen weet  hoe gek we zijn]]></title>
      <description><![CDATA[<p>Nederland krijgt tijdens dit Europees kampioenschap nog de meeste complimenten voor het gedrag van onze supporters. Zijn we toch nog ergens het beste in. Geen Europees volk dat zich zo vrolijk van links naar rechts laat dirigeren als wij. Geen volk ook dat zo gedijt bij het idee dat ze ergens de beste in zijn, dat ze uitblinken. Ook al is het in iets wat iedereen kan. Ontroerend zijn de lieverds die in hun beste buitenlands de beelden van de oranje zee die door de Duitse straten klotst bewieroken. Elkaar op sociale media attenderen omdat ze ons proberen te imiteren. Huh, lopen andere supporters tegenwoordig ook al achter een dubbeldekker aan? Dat was toch een Hollandse vinding? De Belgen en Duitsers probeerden ook al van links naar rechts te zwalken, maar lang niet zo goed als wij dat kunnen. Het versterkt het beeld dat we toch al zo graag zien, dat de hele wereld jaloers op ons is. Op onze niet bestaande eenheid. Op onze onnozelheid. Op onze wansmaak. De beelden liegen niet, dit zijn wij: geen volk van dichters, kunstenaars, dansers of schrijvers, ook niet meer van balkunstenaars trouwens, dit is onze cultuur. Zongen de Schotten, die andere uitblinkers op sfeergebied, telkens weer hun volkslied ‘Flower of Scotland’, een tekst waarover is nagedacht, wij hebben ‘Links Rechts’ van Snollebollekes. ‘Links Rechts’ past ons beter dan het ‘Wilhelmus’, maar dat mag van mij ook door ‘Oranjebewaarder’ van Marco Schuitmaker vervangen worden. Goed dat we een regering krijgen die de lading wél dekt. Geen vergezichten van een betere wereld voor iedereen en gelul over toekomstige generaties meer, maar gewoon met elkaar een tempel om het ‘hier en nu’ bouwen. Pakken wat je pakken kan en profiteer ervan, en na ons de zondvloed. De toekomst is van later zorg, er komt vanzelf wel weer een uitvinding die de problemen van straks net op tijd allemaal oplost. Tegelijkertijd is het verleden verworden tot een grabbelton waar je uit mag pakken wat je wilt om het eigen gelijk kracht bij te zetten. Wat je ook grabbelt, het is eigenlijk altijd prijs. Als je maar vaak genoeg beelden van het EK van 1988 laat zien ga je vanzelf geloven dat we ook dit keer een bovennatuurlijk elftal hebben. En zo niet, dan zijn we in ieder geval het volk dat het snelst van links naar uiterst rechts is gedeind. Lallend, want we zijn schaamteloos: iedereen mag gerust weten hoe gek we zijn.</p>]]></description>
      <guid>https://nrc.nl/nieuws/2024/06/26/iedereen-weet-hoe-gek-we-zijn-a4857702</guid>
      <pubDate>Wed, 26 Jun 2024 05:56:57 +00:00</pubDate>
    </item>
    <item>
      <title><![CDATA[Goede voorouders]]></title>
      <description><![CDATA[<p>Goed dat beoogd minister Reinette Klever (PVV) voor Buitenlandse Handel en Ontwikkelingshulp in de Tweede Kamer bij een hoorzitting het heldhaftige verleden van haar voorouders inbracht. Het ging over het zwartepietenjournaal, de Prinsenvlag en natuurlijk weer over het woordje ‘omvolking’, maar achtergrond doet er wel degelijk toe. Reinette bracht in dat de oranje-wit-blauwe Prinsenvlag voor haar een diepere betekenis heeft omdat haar voorouders vanuit Duitsland met Willem van Oranje waren meegereisd om Nederland te helpen bevrijden van de Spaanse bezetting. Ook memoreerde ze dat haar grootouders van moeders kant in de Tweede Wereldoorlog onderduikers in huis hadden en dat haar vader zelfs door de SS is neergeschoten, iets wat hij maar ternauwernood overleefde. Herkenning bij ons in de huiskamer, want mijn vader zat natuurlijk ook in het verzet. Hij maaide in Noordoost-Brabant juist SS’ers neer. Met een tuinslang spoot mijn moeder ’s avonds het bloed van zijn schoenen. Die heldhaftigheid is niet overerfelijk, maar het helpt natuurlijk wel als ouders en voorouders aan de goede kant van de streep hebben gestaan. Juist vanwege mijn achtergrond weet ik instinctief dat Reinette deugt. Binnen omroep Ongehoord Nederland, het ministerie van informatie van de PVV, hebben ze overigens allemaal een goed oorlogsverleden. Voorzitter Arnold Karskens stamt uit een verzetsnest. Als kleine jongen hoorde hij op verjaardagen in de Beemster alleen maar spannende verhalen. Het is jammer dat hij zelf de oorlog niet heeft meegemaakt, we kunnen daar lacherig over doen, maar na de oorlog maakte hij wel het verschil door bejaarde oorlogsmisdadigers hinderlijk voor de voeten te lopen. Je kunt Ongehoord Nederland met gerust hart een moderne versie van oorlogskranten als Vrij Nederland, Het Parool en Trouw noemen. Alleen dan nog inhoudelijker, beter opgezet. Terug naar Reinette, die ik gedurende de hoorzitting langzaam zag veranderen in een polderversie van Jeanne d’Arc. Hadden haar voorouders ook al niet geijverd voor het vrouwenkiesrecht? Van moederskant gaat ook het verhaal dat ze zich in groepsverband aansloten bij de Batavieren om te knokken met de Romeinen. Neven en nichten van Reinette hebben tijdens de Watersnoodramp van 1953 met gevaar voor eigen leven Nederlandse mensen van daken geplukt. Daar hoefden ze geen medaille voor, de familie-eer was genoeg. In plaats van op haar te zeiken – daar kan ze overigens goed tegen, de Klevers hebben het wel zouter gegeten – zouden we de PVV ook weleens wat dankbaarder mogen zijn dat zij Klever bereid hebben gevonden om zich over ons te ontfermen. Ze zorgt er straks voor dat wij onze centjes niet weggeven aan oplichters in vreemde landen. Jammer dan dat Jan Paternotte (D66) het tijdens de hoorzitting nodig vond om te zeggen dat zijn grootouders ook onderduikers in huis hadden. Alsof dat hetzelfde is, alsof die mensen daar mee geholpen waren! Was het maar weer oorlog, denk je dan, dan hadden we aan dit soort brutale kul maar weinig tijd verspild. Correctie (24 juni 2024): In een eerdere versie van dit artikel stond dat Reinette Klever beoogd minister van Buitenlandse Handel en Ontwikkelingshulp is, dat is hierboven aangepast naar minister voor Buitenlandse Handel en Ontwikkelingshulp.</p>]]></description>
      <guid>https://nrc.nl/nieuws/2024/06/23/goede-voorouders-a4857399</guid>
      <pubDate>Sun, 23 Jun 2024 05:56:57 +00:00</pubDate>
    </item>
    <item>
      <title><![CDATA[Achtung,  ich bin Marjolein!]]></title>
      <description><![CDATA[<p>Het zijn altijd de verkeerden die je erop wijzen, maar cartoonist Joep Bertrams was erin geslaagd om een Marjolein Faber (PVV) te tekenen die bijna net zoveel op mij lijkt als op Marjolein Faber. Het was duidelijk voor haar bedoeld, ze had twee gele sterren op de revers van haar uniform en in haar oren hingen twee vluchtelingen. Maar toch. Trek de mondhoeken naar beneden en het lijkt ook al snel op mij. Ik denk dat dit voor Marjolein Faber nog de zwaarste belediging is. Tegelijkertijd: alles glijdt van haar af, ze gaat prat op haar gebrek aan empathie. Ze heeft voor hetere vuren gestaan en daar had ze helemaal geen last van, ze vond het wel prettig al dat geknetter om haar heen. Fijn wel want als ze zo doorgaat wacht haar straks ook nog minimaal het vagevuur. Ondertussen had ik het ook niet makkelijk, ik hing boven de tekening in mijn telefoon. Meteen een gedachte die je alleen krijgt met een overloaded head. Ik ben het verstoten kind van Marjolein Faber, ze had me direct na de geboorte te vondeling gelegd omdat ze geen zin had om te zorgen en die lieverd van een Paula van Roosmalen-Breekelmans had me gevonden en haar hele leven gedaan alsof ik haar zoon ben. Het kan niet, gelukkig. Google zegt: Marjolein is van 1960. Ik gooide het in de groep, we waren met zeven, onder wie drie minderjarigen. „Jongens, lijk ik op Marjolein Faber?” Lucie van Roosmalen (8), op woedende toon: „Papa, stop daarmee, hoe vaak moet ik het nog zeggen? Wij zijn meisjes!” De volwassenen, onder wie vriendin en schoonmoeder, zagen wel trekjes die Marjolein Faber ook zou kunnen hebben. Had ik mezelf wel eens horen ruziën? Hoe ik zomaar wat argumenten op een hoop veeg. Leah van Roosmalen (7): „Hoe hij snot opeet, dat hij op een slak heeft getrapt. En schreeuwen bij het stoplicht bij de brug.” De verleiding was groot om een oude jurk van mijn moeder uit de verkleedkist te pakken en om dan verder te gaan als minister Faber. In een groot deel van de veertigplussers woont een Marjolein Faber, gelukkig zit die van mij niet van binnen maar van buiten. Op tekeningen dan, maar je moet het wel willen zien. Op foto’s lijken we gelukkig niet, misschien straks als ik net zo oud als Joep Bertrams ben, echte oudemannenborsten heb en van achter een permanent neem. Nu al zin om dan naar Brussel te gaan en om daar schreeuwend een deur in te trappen: „Achtung bitte, ich bin Marjolein Faber aus Holland.”</p>]]></description>
      <guid>https://nrc.nl/nieuws/2024/06/21/achtung-ich-bin-marjolein-a4857149</guid>
      <pubDate>Fri, 21 Jun 2024 05:56:58 +00:00</pubDate>
    </item>
    <item>
      <title><![CDATA[Een Martin Kievits 2.0]]></title>
      <description><![CDATA[<p>Shout out naar Martin Kievits, tegenwoordig Mart, die ooit in 2002 op weg leek om minister van Justitie te worden voor de LPF in wat ruim voor de verkiezingen – en de moord – in het LPF-hoofdkwartier op industrieterrein Spaanse Polder alvast het kabinet-Fortuyn I werd genoemd. Vanwege ‘iets’ bij de hockeyclub van zijn dochter ging het feest niet door. Wat overbleef was een voormalig docent aan de politie-academie die bijna minister was geworden. Bijna identieke scène, een kwart eeuw later. Gidi Markuszower, houwdegen van de PVV, ging weer aan het werk in de Tweede Kamer. Geert Wilders had vanwege een AIVD-rapportage een streep door zijn ministerschap op Asiel en Migratie gezet. Heel begrijpelijk dat Geert Wilders de kranten duurder heeft gemaakt en zo snel mogelijk van de NPO af wil. Journalisten zijn de bijl aan de wortel van zijn partij. Gidi Markuszower werd opgewacht door zes microfoons en wat schrijvend grut. Hij zwol ervan, ook al was de aanleiding geen prettige. Dat schilderijtje dat vroeger in iedere huiskamer hing, ‘Zigeunerjongen met traan’, die blik. Hij had minister kunnen zijn, vicepremier Gidi Markuszower zelfs, maar hij werd het niet. Welke onthulling hing er boven zijn hoofd? De Mossad? Wapenhandel? Hij wist het zelf niet. Voor partijleider Geert Wilders was het genoeg informatie om hem terug te trekken. Hij vond een bondgenoot in de altijd meer dan aanwezige Tom Staal van GeenStijl, die zich in Wormer laat tatoeëren. Gek toch? Beetje vreemd? In het hoofd van Markuszower draaide van alles door elkaar. Hij, de frontsoldaat, altijd vechtend voor de linies, met een mes tussen de tanden op weg naar de vijand, in staat om met blote handen een gewapende tegenstander te wurgen, loyaal tot op het bot. En dan een geheime notitie waardoor Fleur nu vicepremier wordt en hij Gidi Markuszower niet. Fleur met nul blubber aan de poten, hij de kikker van de sloot. Kaltgestellt. Vindt u zelf dat u minister had kunnen worden? De vraag stellen is hem beantwoorden, zeker bij het geval Markuszower. Gidi Markuszower vindt Gidi Markuszower onder alle omstandigheden een prima minister. De gestippelde stropdas hing inmiddels scheef, een beetje Hans van Mierlo, een beetje Joop den Uyl, maar dan met een aantekening van de AIVD eraan vast. Het moest nog bezinken, hij was nog in de fase van bezinnen en beraden. Met Gods hulp krijgen we straks de heerlijke afsplitsing ‘Groep Markuszower’ want zo zit het zelfbeeld dan toch ook wel in elkaar. Hij vertrok naar de liften. Wijdbeens lopend, stropdas nog steeds scheef, colbert een paar maten te groot. Ik had hem graag zo de regen in zien lopen. Met een aktetas zou hij een leraar vaderlandse geschiedenis kunnen zijn, een vertegenwoordiger van feestartikelen, een voetbalmakelaar of uitbater van gokhallen. Maar nee, het is Gidi Markuszower, in 2024 bijna vicepremier. Een Martin Kievits 2.0.</p>]]></description>
      <guid>https://nrc.nl/nieuws/2024/06/19/een-martin-kievits-20-a4856861</guid>
      <pubDate>Wed, 19 Jun 2024 05:56:58 +00:00</pubDate>
    </item>
    <item>
      <title><![CDATA[Minister Marjolein]]></title>
      <description><![CDATA[<p>Met het kandideren van Marjolein Faber als minister voor Asiel en Migratie laat Geert Wilders zijn macht voelen. Hij hield Dilan Yesilgöz en Pieter Omtzigt een spiegel voor: kijk maar eens goed, zo zien mijn plannen eruit. Ze zagen hetzelfde als iedereen, dat kan ook haast niet anders: Marjolein Faber is een schreeuwende troel, het kost heel veel moeite om daar sympathie voor op te brengen. Ze werd op X de laatste dagen regelmatig vergeleken met wijlen Florrie Rost van Tonningen, ‘de zwarte weduwe’ uit Velp en door Johan Derksen in Vandaag Inside met Eva Braun, echtgenote van Adolf Hitler. Beide vergelijkingen gaan mank, je zou Marjolein met wat zwarte fantasie inderdaad in een ander tijdvak kunnen plaatsen, maar dat maakt het nog niet kloppend. Feit is wel dat ze niet in de race is voor de sympathy vote, al valt daar ook wat voor te zeggen. Liever dat dan iemand die de eigen ideeën met grote klodders verzachtende crème op het uitgestreken smoelwerk weg probeert te smeren. Met Marjolein Faber wordt de craquelé in de gezichten van Pieter Omtzigt en Dilan Yesilgöz zichtbaar. Dilan Yesilgöz postte twee uur voor aanvang van Polen-Nederland foto’s van zichzelf in een oranje tuniek, spelend met bal en hond. Dan Marjolein Faber, die is tenminste overduidelijk. In haar keuken worden geen zoete broodjes gebakken, dat zou het personeel misschien wel willen, maar dan slaat ze onbarmhartig om zich heen met de karwats. Ze wijkt nimmer af van een door haar zelf uitgestippelde lijn, ze loopt ook niet om voor een berg feiten. Het is in marstempo rechtdoor, desnoods over lijken. Uit een geweldig interview met De Gelderlander, waarin ze uitlegde waarom klimaatverandering onzin is: ‘Groenland heet niet voor niets Groenland. Daar ligt het nu vol ijs, maar ooit moet het groen geweest zijn.’ Een filmpje van Nieuwsuur waarin ze verslaggever toebijt dat haar tweet klopt – ‘mijn tweet klopt’ – nadat ze ten onrechte een misdrijf had toegeschreven aan een buitenlander heb ik ter lering en vermaak meerdere keren bekeken. De media gaan aan haar, ook al wil ze journalisten waarschijnlijk gaan opsluiten, heel veel plezier beleven. Zet Marjolein Faber in een vuurpeloton, of naast de guillotine en de veroordeelde gaat eraan, ook als er op het laatste moment ontlastende bewijzen worden aangedragen. Je kunt om genade smeken wat je wilt, eenmaal in een machtspositie gezet is ze ongevoelig voor andermans emoties. Of ze nu wel of niet het woord ‘omvolking’ gaat gebruiken doet eigenlijk niet terzake, het is voor iedereen duidelijk dat zij geen goed nieuws is voor niet-Nederlanders. Zet grote beeldschermen bij ’s lands grenzen, vertoon daarop wat interviews of debatten met Marjolein Faber en de instroom stokt. Dan zit de grootste klus van het kabinet-Schoof er al op, zo simpel kan het zijn. Ondertussen blijven we onschuldig, we kunnen in een oranje T-shirt lekker met bal en hond en blijven spelen.</p>]]></description>
      <guid>https://nrc.nl/nieuws/2024/06/17/minister-marjolein-a4856612</guid>
      <pubDate>Mon, 17 Jun 2024 05:56:58 +00:00</pubDate>
    </item>
    <item>
      <title><![CDATA[Het schaap Reinette]]></title>
      <description><![CDATA[<p>De kans is groot dat we binnenkort ‘minister’ tegen Reinette Klever, zakelijk directeur van Ongehoord Nederland en deskundige en politieke commentator bij het programma Ongehoord Nieuws, moeten zeggen. De PVV schuift haar naar voren als minister van Buitenlandse Handel en Ontwikkelingshulp. Dit brokje nieuws smaakte zo lekker dat ze er bij de laatste uitzending van Ongehoord Nieuws bijna door werden verzwolgen. Omroepbaas Arnold Karskens en professor Paul Cliteur kwamen kromzinnen te kort om Reinette, die zich als deskundige aan tafel regelmatig verslikte in haar opgewonden mening, omhoog te houden als meer dan capabel. Op internet circuleerden meteen wat meningen van Reinette; dat ze ontwikkelingshulp wil afschaffen en wat voor ziektes asielzoekers zoal meenemen naar ons mooie land. Misschien dat ze uit hun verband zijn getrokken, maar Reinette is natuurlijk goed nieuws voor iedereen met een hekel aan alle buitenlanden en hun inwoners. Reinette wordt door de PVV gebruikt als een duizenddingendoekje. Met haar wrijf je alle subsidievlekken in één keer weg, ze laat geen strepen achter. Arnold Karskens kantelde alles net zo lang tot hij er vooral een compliment voor Ongehoord Nederland in zag. Met de aanstelling van Reinette Klever werd zichtbaar dat Ongehoord Nederland een goed bestuur heeft. Professor Paul Cliteur had altijd al genoten van de deskundigheid die Reinette aan de desk bij Ongehoord Nieuws uitstraalt. Presentator Tom de Nooijer benadrukte dat BNNVARA nul ministers, maar wel programma’s op primetime levert. Het hoofd van Arnold Karskens zwol daarna boven het beige pak uit. Hoe het allemaal mogelijk was weet hij waarschijnlijk zelf niet, maar hij was er na veel afslagen dan toch eindelijk in geslaagd om op het goede moment in de geschiedenis op de juiste plek te zijn. Daar zat hij dan in zijn eigen opinieprogramma van zijn eigen omroep, als spreekbuis van het nieuwe regime, vriend van een minister en een professor. Nog even en de macht schoof bij hem aan, niet om verantwoording af te leggen, maar om samen met hem de ongetwijfeld fantastische besluitvorming door te nemen. Over minister Reinette zei hij dat ze een loyale, bekwame en hardwerkende vrouw is. „Heel intelligent ook.” Complimenten om de vingers bij af te likken. Om in EK-termen te blijven: een Reinette Klever is altijd prettig om bij de selectie te hebben. Ze knapt glimmend het vuile werk op, we mogen er echt op vertrouwen dat er straks geen dubbeltje belastinggeld blijft kleven in de ongewassen uitgestoken handen van mensen die geen Nederlanders zijn. Rest ons niets anders dan in stilte te buigen voor Arnold Karskens, de geestelijk vader van dit talent. Hij pikte het schaap met vijf poten met een timmermansoog uit de kudde.</p>]]></description>
      <guid>https://nrc.nl/nieuws/2024/06/14/het-schaap-reinette-a4856390</guid>
      <pubDate>Fri, 14 Jun 2024 05:56:58 +00:00</pubDate>
    </item>
    <item>
      <title><![CDATA[Studiedag]]></title>
      <description><![CDATA[<p>Het waren weer ‘studiedagen’, dat zijn dagen waarop het onderwijzend personeel ‘van en met elkaar leert’. Wij spraken af: voor ieder één. Op de mijne vertrok ik met Lucie van Roosmalen (8) en Leah van Roosmalen (7) naar Amsterdam, onze toekomstige woonplaats. Het regende. De bowlingbaan met Hawaïaans thema onder het viaduct bij het station waar ik een baan had gereserveerd was nog niet open. Aan de zijkant van het gebouw lagen twee zwervers op stukken karton te slapen. Ze stopten met lopen. Wormer had ze veel gebracht, maar dit niet. De eerste kennismaking met de rafelrand riep veel vragen op. Lucie van Roosmalen wilde ze wakker maken om haar halfvolle flesje water af te geven, maar ik zei dat we ze maar beter konden laten slapen. Leah van Roosmalen legde een Fruitella naast een slaapzak. Ik vertelde ze dat er toen ik jong was heel veel mensen op straat lagen in Amsterdam, dat het de laatste jaren veel minder was, maar dat het misschien weer meer ging worden. We gingen even verderop bij een fietsenwinkel annex café koffiedrinken, ik vertelde ze dat branchevervaging in Amsterdam heel normaal is. Ze amuseerden zich door in het cafégedeelte met bureaustoelen op wieltjes zo hard mogelijk tegen elkaar in te rijden. Ik beloofde ze een stuk appeltaart als ze daarmee ophielden, Lucie van Roosmalen propte een stuk van de taart in een papieren servet. Ze wilde het naast de zwervers leggen, een beetje zoals ze laatst ook een schoteltje melk naast een door onze kater Joseph gehalveerde duif had gezet. Ik was de enige die kon bowlen. Zelfs met een rails aan de zijkant van de baan en een standaard waar vanaf je de bal kon rollen won ik van ze. Ik bestelde tosti’s voor ze. Van achter het raam zagen ze hoe de zwervers werden wakker geschopt door twee boa’s. „Het is ook een vrouw”, zei Lucie van Roosmalen, die de helft van haar tosti naar buiten wilde brengen. Leah van Roosmalen bleef ondertussen maar zwaaien. „Ze zwaaien niet terug”, zei ze. Na het bowlen gingen we naar Scheltema, waar Leah van Roosmalen zich opsloot in het damestoilet. We kregen haar vrij door met een theelepeltje het slot van buiten open te draaien. In het metrostation vergaapten ze zich aan de opgravingen die er tussen de roltrappen liggen uitgestald. Vooral dat er ook een zonnebril tussen de scherven en borden lag vonden ze bijzonder. Vooral de vraag ‘Waarom hebben ze die niet zelf gehouden?’ bleef hangen.</p>]]></description>
      <guid>https://nrc.nl/nieuws/2024/06/12/studiedag-a4856110</guid>
      <pubDate>Wed, 12 Jun 2024 05:56:59 +00:00</pubDate>
    </item>
    <item>
      <title><![CDATA[Het was niets,  het wordt niets]]></title>
      <description><![CDATA[<p>We worstelen in dit land nog steeds met de vraag hoe de verkiezingsuitslag voor de Europese verkiezingen te interpreteren. We kunnen het niet alleen, we hebben de uitslagen van de andere landen ervoor nodig om in de spiegel te kijken. Is het een ruk naar rechts of een herstel van links? Aan mij heeft het in ieder geval niet gelegen. Ik reed op het moment van stemmen in een gehuurde auto door het oosten van Duitsland. Juist als je een paar dagen weg bent, zie je het thuisland in perspectief. Je realiseert je opeens dat de Veluwe niets voorstelt, net als de hoeveelheid landbouwgrond. En ook dat de problemen in een stad als Demmin veel groter zijn dan die bij ons. De Oekraïense vluchtelingen die er tijdelijk waren opgevangen in de jeugdherberg waren van schrik verder naar het Westen gevlucht. Er was daar niemand die zich schaamde voor de openlijke intolerantie voor alles wat vreemd is. Wat er verder opviel: Damian Boeselager, de lijsttrekker van Volt Germany die ons vanaf posters toelachte was hetzelfde als Laurens Dassen of Reinier Joost Alexander van Lanschot. Volt is een soort ‘The Boys from Brazil’, overal poppen dezelfde frisse types op. Ergens is iemand aan het knoeien gegaan met nietszeggend dna. Uitzondering op de regel is Volt Belgium, waar ex-D66’er Sophie in ’t Veld, de lijst aanvoert, maar waarschijnlijk is deze misfit er bewust tussen gezet om deze complottheorie te ontzenuwen. In Duitsland was ondertussen niemand bezig met ons. Terecht wel: het halve land was overstroomd door overvloedige regenval en bij ons is niemand echt bezig met Europa. We zijn dusdanig in onszelf gekeerd dat we Europese verkiezingen zijn gaan zien als een uit de hand gelopen exitpoll. Eindelijk een peiling die niet door Maurice de Hond en Peter Kanne is georganiseerd en becommentarieerd. Mark Rutte heeft er met een jarenlange lobby in Europa voor gezorgd dat het aantal Nederlandse zetels in het Europees parlement is gestegen. Als we iets in Europa bereikt hebben is het dat. Ervan uitgaande dat de gekozen PVV’ers straks geheel volgens belofte niet komen opdagen bij vergaderingen en stemmingen is het resultaat hetzelfde: we verzuipen als kleine krent in de Europese pap. Het hoogtepunt is voor sommigen het opkomstpercentage van nog geen 50 procent, iets waar dezelfde mensen bij een boekpresentatie, een bruiloft of een verjaardagsfeest dan weer woedend over zouden zijn geweest.</p>]]></description>
      <guid>https://nrc.nl/nieuws/2024/06/10/het-was-niets-het-wordt-niets-a4855828</guid>
      <pubDate>Mon, 10 Jun 2024 05:56:59 +00:00</pubDate>
    </item>
    <item>
      <title><![CDATA[Uitgeredderd]]></title>
      <description><![CDATA[<p>Ik vermoed en hoop dat dit het laatste stukje is dat ik aan Maasbert Schouten wijd. Gisteren werd bekend dat de ondernemer/investeerder in al zijn wijsheden heeft besloten om een deel van zijn centjes toch niet in de Arnhemse voetbalclub Vitesse te stoppen. Altijd als er wat speelt rondom Vitesse duikt Schouten op om iedereen eraan te herinneren dat hij ‘zijn club’ in 2009 gered heeft (en met heel veel winst heeft uitgeleverd aan Merab Jordania die in het echt Roman Abramovitsj bleek te zijn). In deze donkere periode – Vitesse dreigt te verdwijnen – liet hij via zijn mediacontacten verkondigen dat achter de donkerste wolken een zon zat verstopt. Die zon heette Maasbert. Hij wilde de club voor net te weinig geld overnemen en helemaal ontmantelen. In zijn taal: gezond maken. Binnen de club was niemand echt enthousiast. Hij werd gezien als het absolute noodscenario, de dweil die je pas gebruikt als de wc daadwerkelijk overstroomt. Ze zagen Maasbert liever als deel van de oplossing, niet als ‘de oplossing’. Gisteren liet Maasbert weten dat hij het ‘toch niet’ doet en dat dat allemaal de schuld is van Gelredome-eigenaar Michael van de Kuit. In zijn kale kop was om onverklaarbare reden het idee gaan leven dat de onwrikbare stadioneigenaar bij hem wel water bij de wijn zou gieten. Zittend tegenover het fenomeen Maasbert Schouten zou hij smelten en de huur verlagen. In de rust van de voorlopig laatste thuiswedstrijd ooit tegen Ajax – Lucie van Roosmalen (8) en ik waren onderweg naar limonade en bier – greep hij me onverwacht bij de schouders. Ik herkende hem bijna niet, de welvaart had hem goed gedaan. Hij zag er jonger uit dan tien jaar geleden. Heel even is er dan de hoop dat hij toch slimmer is dan hij eruitziet, maar het was nog steeds akkeren op drassige grond. Gebakken lulkoek, gebracht met een laagje schuim op de mond. Hij liet wat onvriendelijke mails van Michael van de Kuit zien en zei dat hij alles in orde ging maken. Daarna kuierde hij weg, parmantig en koddig, om even verderop met de duimen omhoog op de foto te gaan met een supporter. Eerlijk is eerlijk: ik zag er heel erg tegenop om Maasbert de rest van mijn leven dankbaar te moeten blijven. Om in het voorbijgaan ‘redder’ en ‘held’ te moeten prevelen. Die vernedering blijft ons bespaard, zoals we ook niet hoeven te geloven dat Maasbert de club wel had kunnen redden als het onverhoopt toch misgaat. Het ging hem niet om de club, maar om de eeuwige roem. Hij wilde het wel met anderen doen, maar niet in de schaduw van anderen. De clubliefde zat niet dieper dan een makkelijk te verwijderen splinter. Het kan ook heel simpel: gewoon de winst die hij eerder over de rug van de club behaalde terugstorten en dan levenslang kakelen op de eretribune.</p>]]></description>
      <guid>https://nrc.nl/nieuws/2024/05/31/uitgeredderd-a4200518</guid>
      <pubDate>Fri, 31 May 2024 05:56:59 +00:00</pubDate>
    </item>
  </channel>
</rss>
