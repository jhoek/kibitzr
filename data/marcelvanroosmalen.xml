<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Daciërs]]></title>
      <description><![CDATA[<p>Door de roof van een ‘gouden helm’ uit een museum in Assen zaten we opeens midden in de Daciërs, een door de Romeinen opgeslokte beschaving, waarvan de Roemenen denken dat ze ervan afstammen. Veel oud-Roemeense tradities zouden overeenkomen met die van de Daciërs, denk daarbij aan woordenschat, kleding en eetgewoonten. In Nieuwsuur draafde ‘onze’ Hendrik Spiering op. Eva Hoeke, die Hendrik alleen van de NRC-podcast ‘Onbehaarde Apen’ kent, viel van de bank. Ze had altijd gedacht dat Hendrik een dertiger was, maar dat zijn alleen zijn stem en geest. Niettemin zaten we wel meteen in kamp-Spiering, een prettige duider, met hem hoopten we heel erg dat de dieven losgeld vragen voor de door hen gestolen gouden helm. Als ze hem maar niet omsmelten tot een blok goud. De helm kon wel tegen een stootje, Hendrik vertelde dat de Roemeense vinders het ding destijds een tijd als voederbak voor de schapen hadden gebruikt. Zo gaan die dingen. Eind 1944 – Oirschot was bevrijd, de boerderij was afgebrand – vluchtten mijn grootouders van moederskant op een kar naar een ‘heeroom’, zo werd een oom die priester was genoemd. Ze zouden er twee jaar in een schuur wonen, een periode waarin de drama’s zich opstapelden. Zo viel mijn moeder met haar been in een eg. „Dat zal wel pijn gedaan hebben”, zeiden we tegen mijn moeder als ze het verhaal voor de duizendste keer vertelde. Dan zei ze altijd zuchtend, maar de klemtonen zorgvuldig plaatsend: „Ach het bloed gutste eruit, het was met geen lap te stelpen, maar ik voel vooral de verschrikkelijke draai om mijn oren die ik van ‘ons pap’ kreeg nog. Daarna gingen we pas, met paard en wagen.” Later werd haar door zorgen gekwelde moeder er ook nog ongeneeslijk ziek en raakte haar vader aan de drank. En toen overleed ook nog de hond van Heeroom. Bij het graven van een gat om de hond in te kieperen stuitte hij met de schep op een aardewerken pot met steentjes. Hij smeet het ding bij de varkens, na een paar regenbuien bleken de steentjes gouden muntjes. Onze Lieve Heer had geholpen: de boerderij kon worden opgebouwd, Heeroom kocht in Tilburg een doos sigaren en de rest van het geld ging naar een missiepost in Belgisch Kongo. „Uiteindelijk hielden we er niets aan over”, zei mijn moeder, behalve dan dat nogal wat ooms en tantes in de herfst van hun leven regelmatig met metaaldetectoren naar potten met muntjes zochten. Misschien stam ik van moederskant ook wel af van de Daciërs, want qua kleding en eetgewoonten kon ik al die broers en zussen van haar, een uitzondering daargelaten, moeiteloos in vorige eeuwen plaatsen. Als ik hem spreek zal ik Hendrik Spiering vragen of ze ook nederzettingen in Noord-Brabant hadden.</p>]]></description>
      <guid>https://nrc.nl/nieuws/2025/01/27/daciers-a4880968</guid>
      <pubDate>Mon, 27 Jan 2025 05:56:46 +0000</pubDate>
    </item>
    <item>
      <title><![CDATA[Bruno Mars]]></title>
      <description><![CDATA[<p>We zaten op de bank, keken naar de inauguratie van president Donald Trump en knepen elkaar in de hand. Was dit echt? Ja, het was echt. „Ze/We gaan naar Mars”, zei ik en ik schepte met de linkerhand een zak chips leeg. In de nabeschouwingen werden andere accenten gelegd – Panamakanaal, Golf van Amerika, de hoed van Melania, uitzettingen, de Trump-coin – maar gelukkig verschenen in de marge toch een paar artikelen over de door Trump aangekondigde reis naar de rode planeet. NRC pakte uit met een werkstuk van Bruno van Wayenburg, wetenschapsjournalist op afroep. Een man ook met wie ik een verleden bij het tijdschrift Intermediair deel. Heel eerlijk: ik zou niet raar opkijken als hij op een zeker moment wordt ontmaskerd als afgezant van een andere planeet. Maar gedegen is het allemaal wel: in een zwierige stijl liet Van Wayenburg de lezer weten dat we als mens helemaal niets op Mars te zoeken hebben. De planeet is feitelijk onbewoonbaar. „De atmosfeer van Mars is honderd keer zo ijl als die van de aarde, en het vriest er meestal tientallen graden, dus zijn speciale ruimtepakken nodig. De bewoners zullen voedsel moeten kweken in giftige Mars-grond, onder een zwakke zon.” Bij Goedemorgen Nederland wond hoogleraar theoretische sterrenkunde Vincent Icke zich op over de toon van Trump, die het in zijn toespraak had over ‘manifest destiny’. „Manifest destiny betekende in de achttiende en negentiende eeuw het volledig verwijderen van de oorspronkelijke Indiaanse bevolking van het continent. Dat hij dat opnieuw gebruikt in het kader van Mars, geeft zijn manier van denken aan. Verwoesten, in beslag nemen. (…) Het is zo fout, ik heb er niet eens Nederlandse woorden voor.” Gelukkig valt er op Mars niets te verwoesten, bovendien wat heb je daaraan? De mensen die ernaartoe gaan moeten er blijven, want vooralsnog is het een enkele reis naar daar omdat de techniek nog niet toereikend is om een behouden terugkeer te garanderen. Alleen met meenemen van heel veel zonnepanelen – een goede tip van Van Wayenburg – zouden eventueel latere generaties misschien genoeg brandstof kunnen opwekken. Je stuurt mensen weg, ze komen nooit meer terug. Muziek in de oren van de gemiddelde populist die worstelt met het migratievraagstuk. Geruststellend dat zowel Marjolein Faber als Geert Wilders NRC en dus Van Wayenburg niet leest. Prettig ook dat in ons land wordt bezuinigd op het wetenschappelijk onderwijs. We zijn de komende decennia domweg nog niet in staat om zelf een raket te bouwen. Er kan hier gelukkig wel meer niet, er komt een tijd dat we dat als een van de grootste verdiensten van het kabinet-Schoof gaan zien. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/01/23/bruno-mars-a4880573</guid>
      <pubDate>Thu, 23 Jan 2025 05:56:46 +0000</pubDate>
    </item>
    <item>
      <title><![CDATA[Met een anti-Musk-sticker op je Tesla]]></title>
      <description><![CDATA[<p>De journalisten van EenVandaag hebben een manier van onderzoeksjournalistiek bedrijven ontdekt waardoor ze nooit meer zelf op zoek hoeven naar nieuws. Alle grote vragen worden in het vat met volgers dat EenVandaag-opiniepanel heet gegooid. Het panel is inmiddels uitgegroeid tot een leger van ruim 26.000. Of zij representatief zijn voor Nederland weet ik niet. Ik ken niemand die lid is van het EenVandaag-opiniepanel, maar het kan ook zijn dat ze het me liever niet vertellen. Ze laten zich wekelijks met liefde leegmelken over alles, het zal een kwestie zijn van je gezien en gewaardeerd voelen, misschien dat ze denken invloed uit te oefenen. Van die ruim 26.000 rijden er 432 in een Tesla. Dat leek me ook wel een nieuwtje, ik had het aantal Tesla-rijders veel hoger ingeschat. Dat lege dashboard met die enorme iPad met de route in het midden leken me bij uitstek iets waar ze in het opiniepanel van EenVandaag voor zouden vallen. De uitkomsten van het onderzoek onder Tesla-rijders uit het EenVandaag-opiniepanel mochten er zijn. Drie op de tien overwegen hun Tesla weg te doen vanwege Elon Musk. Ook is een aantal van plan om een anti-Musk sticker op hun Tesla te plakken om zo afstand te nemen van het gedachtengoed van de tech-miljardair. Het leek me een typisch Nederlandse oplossing voor een groot probleem: voor elektrisch rijden want voor het milieu, voor de subsidie die er bij aanschaf op zat, maar ook tegen Musk en Trump. Fijn dat dat dilemma met een sticker opgelost kan worden, zoals ook ooit de milieuverontreiniging met de aanschaf van een Tesla op te lossen was. De Tesla was vaak geen auto, maar een statement, waarmee je ook nog eens lekker snel kon optrekken bij het stoplicht en dat is met de veranderde politieke omstandigheden helemaal weg. Als je bereid bent een sticker op je bumper te plakken met een statement tegen het eigen automerk, ben je toch niet helemaal goed afgestemd. Ik hoop dat EenVandaag de 432 eigen Tesla-rijders blijft monitoren en bevragen. Ik wil weten op welke politieke partij ze stemmen en welke auto ze volgend jaar rijden. De elektrische variant van Porsche schijnt goed te zijn, bovendien zit er een knop in waarmee perfect het geluid van een benzinemotor kan worden geïmiteerd. Blijf maar lekker zelf nieuws maken EenVandaag, het is smullen van jullie hypocriete achterban.</p>]]></description>
      <guid>https://nrc.nl/nieuws/2025/01/19/met-een-anti-musk-sticker-op-je-tesla-a4880087</guid>
      <pubDate>Sun, 19 Jan 2025 05:56:47 +0000</pubDate>
    </item>
    <item>
      <title><![CDATA[Niet populaire populist]]></title>
      <description><![CDATA[<p>Op X werd Joost Eerdmans (JA21) „een niet populaire populist” genoemd. In de roos. Hoe meer deze volksvertegenwoordiger het volk naar de mond praat, hoe minder het geneigd is om hem op het schild te hijsen. Elke dag een mening die de meerderheid graag hoort – gisteren weer over het NS-station Maarheeze waar reizigers worden geplaagd door asielzoekers, Joost wil er tanks naartoe sturen – maar de credits gaan altijd naar de PVV, waar de gemiddelde woordvoerder veel minder sterk is in de debatten dan Joost. Altijd iets vinden, onvermoeibaar opdraven als kop van jut in talkshows, je hele salaris besteden aan pakken en brillen en in de peilingen nou nooit eens omhoogschieten. Voor ijver een acht, maar altijd uitgeloot worden voor de vervolgopleiding. En tegelijkertijd, heel lief eigenlijk, tijdens de kabinetsformatie net iets te nadrukkelijk naar je ene zetel wijzen. Als niet populaire populist doet het er eigenlijk helemaal niet toe wat je vindt, hij is tafelvulling voor de talkshows. Als er een onderwerp is dat geen normaal mens kan of wil komen verdedigen bellen ze Joost, die dan met al zijn welsprekendheid precies zegt wat ze willen horen wat de kijkers al van verre zagen aankomen. Harder straffen, grenzen dicht, nog meer vrijheid van meningsuiting, minder diversiteit. Het doet denken aan oud-international en FC Utrecht-speler John van Loen die in een al gewonnen wedstrijd alleen op de keeper afgaat. Het wordt waarschijnlijk wel een doelpunt, maar we zullen het ons niet herinneren. Eergisteren haalde hij in de Tweede Kamer uit naar het oorlogsarchief waarin de naam van zijn opa is opgenomen terwijl Joost „heel zeker weet” dat die juist onderduikers in huis had. Nou en? Het zal niet aan hem blijven kleven, dat is juist het onderliggende probleem: aan Joost Eerdmans blijft niets kleven. Alles wat hij zeker weet wordt schouderophalend afgedaan. Het lukt maar niet om de massa te bereiken, het zijn de ingrediënten voor een comedy- of realityserie waarin een niet populaire populist op zoek gaat naar kiezers die hem verder links laten liggen. Joost Eerdmans die poolshoogte komt nemen op station Maarheeze en dan weer geen kiezers ontmoet. Ze worden helaas voor hem al bediend door anderen met minder verstand van zaken. Joost Eerdmans is niet relevant, zelfs als hij op zoek is naar ophef windt niemand zich op over zijn mening. Ik heb de stille hoop dat ik hem met dit stukje een enorm plezier doe, een stil bewijs dat het allemaal niet voor niets is geweest. De kille waarheid is dat ik even echt niet wist waar ik over moest schrijven en toen dacht ik logischerwijs aan hem. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/01/16/niet-populaire-populist-a4879684</guid>
      <pubDate>Thu, 16 Jan 2025 05:56:47 +0000</pubDate>
    </item>
    <item>
      <title><![CDATA[1840]]></title>
      <description><![CDATA[<p>Na een gedwongen afscheid van haar werkende leven zocht mijn moeder naar plekken om de resterende tijd nuttig en aangenaam te besteden. (Met de wijsheid van nu: organisaties hadden er nog tien jaar van kunnen profiteren.) Een kennis knipte kaartjes in de tram die door het Openluchtmuseum in Arnhem reed. Werken in een andere tijd, dat leek haar ook wel wat. Ze zag zich al in een Brabantse boerderij of desnoods achter het weefgetouw. Ze schreef brieven naar het Openluchtmuseum, werd uitgenodigd voor een gesprek en keihard afgeserveerd. „Te breedsprakig, te uitvoerig.” De high tea die ze voor haar verjaardag in het museum had gepland werd geannuleerd. „Ik ga nog liever naar die wijnproeverij in Dieren.” Ze belandde uiteindelijk in een kringloopwinkel in Arnhem-Noord, waar ze naar eigen inzicht artikelen mocht prijzen. Vaak kocht ze de artikelen zelf, ze gingen in grote dozen mee naar de studentenhuizen, maar mijn zus en ik wilden helemaal geen rieten manden en tafelkleden van overleden bejaarden. „Breng die rotzooi in godsnaam naar het Openluchtmuseum”, riep ik, waarop mijn vader de duim in de open wond drukte: „Daar is ze afgewezen.” Vorige week was ik daar, met mijn podcastvrienden Roelof en Noortje, voor wie het Openluchtmuseum iets nieuws was. Ze wisten nog niet hoe mooi de omgeving rondom Arnhem is en vielen van de ene verbazing in de andere. Bij ieder bouwsel werden we begroet door vrijwilligers die speelden uit een andere tijd te komen. De oudere acteurs waren zo rolvast dat het vertederde. Hoezo was ze toen beoordeeld als te breedsprakig, vroeg ik me af na de ontmoeting met een vrouw in klederdracht die ons in de vrieskou maar bleef onderwijzen. Ik keek naar Roelof en Noortje, voor hen was dit echt. Even later stonden we in een smidse, waar een bebaarde Arnhemmer met een hamer op een wiel stond te hengsten. Hij zei dat we met hem konden praten over het verleden, in zijn werkelijkheid was het 1840. Ik boog me over het karrewiel. Ja hoor, alles was zoals toen. Ik rook een schroeilucht. Achter een houten balk had deze man uit het verleden een kachel verstopt. Mijn haar stond in brand. De reactie was echt Arnhems, meteen in de verdediging. „Moet je maar niet met je dikke kop zo dicht bij de kachel komen.” „Jij verstopt een kachel achter een balk, dat verwacht ik niet in 1840.” „Ik moet doorwerken in de winter. Natuurlijk verstop ik dan een kachel. Zouden ze in 1840 ook gedaan hebben.” „Maar toen hadden ze geen kachels.” „Dat weet jij toch niet? Ik ben uit die tijd, jij niet.” Hij riep naar een toevallig passerende medewerker van het Openluchtmuseum: „Hee, uit welk jaar kom ik?” „Staat op het bordje bij je voordeur.” De man uit 1840: „Dus.” Mijn moeder had daar prima gepast.</p>]]></description>
      <guid>https://nrc.nl/nieuws/2025/01/12/1840-a4879294</guid>
      <pubDate>Sun, 12 Jan 2025 05:56:48 +0000</pubDate>
    </item>
    <item>
      <title><![CDATA[Likken naar boven, happen naar de andere groep: dankzij de nieuwe vrijheid van meningsuiting kan dat hier]]></title>
      <description><![CDATA[<p>Met de mededeling van ‘president elect’ Donald Trump dat hij graag Groenland wil inlijven, drong dan eindelijk het besef door dat we een nieuwe tijd in zijn geslingerd. Aanwijzen wat je wilt hebben en als ze het niet meteen aan je geven zeggen dat je het toch wel krijgt. Het gedrag komt me als vader en als zoon – mijn moeder dook de laatste jaren in het verzorgingstehuis als een kraai op alles wat ze mooi vond – bekend voor. Je kunt wel „nee” zeggen, maar gezelliger wordt het er dan niet op. Soms denk je ook: ik had ook gewoon wel de koektrommel open kunnen doen. Een beetje als Mark Zuckerberg die in een nieuwe beginselverklaring de mensen zelf wil laten bepalen wat waar is en wat niet. Hij kwam dat democratisch inzicht ongevraagd op een schaal naar Trump in Mar-a-Lago brengen. Als de X-vluchtelingen consequent zijn keren ze zich nu ook af van Instagram, Facebook en Threads. De leftovers op X vieren ondertussen met elkaar overwinning op overwinning. Nieuws van de Dag, de nieuwe talkshow van SBS, is na drie uitzendingen al de beste nieuwsrubriek ooit gemaakt. „Flitsend”, noemde Jack van Gelder het zelfs in Hélènes Oranjewinter, waar hij fungeert als vaste aanzit. De rest van de tafel vond het ook retegoed. Ze hadden al veel nieuws gezien, maar het was ze nog nooit in zulke lekkere brokken in de bek geduwd. Iedereen bij SBS en De Telegraaf vond hetzelfde, ze hekelen graag de publieke omroep vanwege de voorspelbare meningen, maar stiekem zijn het ook lemmingen. Likken naar boven, happen naar iedereen uit de andere groep en dankzij de nieuwe vrijheid van meningsuiting kan dat hier. Wat willen we als land nog meer? Misschien dat Geert Wilders na de meeuw en de prinsenvlag de rest van het NSB-gedachtengoed kan uitrollen. Alle Nederlandstalige gebieden in een nieuw gemenebest. De Vlamingen en Afrikaners gewoon weer onder Oranje, de eilandjes overzee aanhouden om er de ongewensten heen te brengen. Ons eigen Rwanda. Misschien Suriname voor grondstoffen en laten we Indonesië weer gewoon Nederlands-Indië en New York Nieuw Amsterdam noemen. Wie o wie gaat Elon Musk bij onze volgende verkiezingen aanwijzen als zijn favoriet? We gaan er ook hier met boter en suiker in, Nederlanders zijn bij uitstek een volk dat braaf de opgelegde algoritmes volgt. Wel leuk: de mededeling van Errol Musk, de vader van, dat Elon onderhand ook trek krijgt in Liverpool FC. De club is net zo fout als al die andere Premier League-clubs, maar er hangt een zweem van vals sentiment en nostalgie omheen. Elon Musk die ‘You’ll never walk alone’ zingt op Anfield Road, dan is ook voor de grootste struisvogels zichtbaar wat hij is: officieel eigenaar van de ziel en zaligheid van het volk. Als het doorgaat is de insteek van Nieuws van de Dag: ‘Hoe gaat Arne zich houden onder Elon Musk?’ Waarschijnlijk verrassend goed.</p>]]></description>
      <guid>https://nrc.nl/nieuws/2025/01/08/never-walk-alone-a4878909</guid>
      <pubDate>Wed, 8 Jan 2025 05:56:48 +0000</pubDate>
    </item>
    <item>
      <title><![CDATA[In de rij bij de gevonden voorwerpen op Schiphol hadden we na de eerste vraag al verloren]]></title>
      <description><![CDATA[<p>Frida van Roosmalen (3) had op Schiphol onze iPad weggemaakt, ik stond twee dagen later in de rij voor Lost &amp; Found in een kelder op Schiphol. De afdeling gevonden voorwerpen had online een professionele indruk op me gemaakt, in de praktijk was het meer lost dan found. Een loket, bemenst door één persoon, voor haar een lange rij. Het was onduidelijk wie er het eerst geïrriteerd en ongeduldig was, maar uiteindelijk stond iedereen hier niet als de beste versie van zichzelf. Lucie van Roosmalen (9) en ik begonnen vrolijk, we associeerden Schiphol toen nog met vakantie, maar werden al snel mee naar beneden gezogen. Vooraan een jongen in een gewatteerde Lacoste-jas. Wat hij kwijt was bleef onduidelijk, maar het was wel gevonden! Maar waar was het heen gebracht? Er werd naar diverse locaties op Schiphol gebeld, leuk om te merken dat Schiphol-medewerkers elkaar ook in de wacht zetten. Toen uiteindelijk bij het juiste loket niet werd opgenomen, adviseerde ze de jongen om de volgende dag terug te komen. Hij: „Dat zei uw collega gisteren ook.” De vrouw, onbewogen: „En nu doe ik het weer.” Ze knikte naar de rij, er waren er nog meer, iedere minuut die hij pakte kwam er bij ons bij. Naast de rij meldde zich een man met een ‘vraag van vijf seconden’, hij had met zijn mobiel het gesprek gefilmd dat hij een dag eerder aan dezelfde balie had. Zijn verloren jas zou vandaag bij dit loket zijn, hij wilde graag een positieve bevestiging voordat hij uren in de rij ging staan. De Schiphol-medewerker bekeek het filmpje, wilde de kwestie opzoeken in de computer, maar er kwam protest van de vrouw achter ons. Een Amerikaanse, het was onduidelijk wat haar ooit was aangedaan, maar ze loeide dat ze zich door niemand meer iets liet vertellen. De man trapte tegen de balie, hij sloot achteraan aan. We vertelden wat we kwijt waren, wat voor stickers er op de iPad zaten, maar ze was nauwelijks geïnteresseerd. „Serienummer?” Lucie van Roosmalen merkte op dat de iPad wellicht toch in de koffer van Leah van Roosmalen was gestopt, hetgeen niet zo is. We keken elkaar aan, toen hadden we al verloren. Ik wilde nog een keer over de grote markante stickers beginnen, maar er drong zich een man tussen ons en het loket. Wat kon er dringender zijn dan onze tablet? Hij was zijn ondergebit verloren op een van de overdekte terrassen, uitgedaan met koffiedrinken, want dat deed hij altijd. „Waarschijnlijk weggeveegd met een lap. Is het hier?” De Schiphol-medewerker: „U moet duidelijker praten.” De man, schreeuwend: „Mijn gebit!” Ze verstond het nog steeds niet. „Duidelijker praten!”</p>]]></description>
      <guid>https://nrc.nl/nieuws/2025/01/05/achteraan-a4878547</guid>
      <pubDate>Sun, 5 Jan 2025 05:56:48 +0000</pubDate>
    </item>
    <item>
      <title><![CDATA[Nieuwjaarsduiken]]></title>
      <description><![CDATA[<p>Het Algemeen Dagblad wordt steeds minder krant, ze focussen op papier en online op clickbait. Als er ergens een kind met drie benen wordt geboren zijn ze de eerste die het brengen. Hoe ellendiger en extremer, hoe journalistieker. Tegelijkertijd lijken ze het Nederlanderschap als geen ander te vangen. Het nieuwe jaar was nog maar net begonnen en ze kwamen als eerste met het bericht dat de ‘traditionele nieuwjaarsduik’ – hoe oud is die traditie überhaupt? – vanwege de weersomstandigheden – het waaide gisteren – niet doorging, maar dat Nederlanders die elders in tropische gebieden verbleven wel massaal in groepsverband de zee in doken. In Australië en Nieuw-Zeeland werd de duik georganiseerd in samenwerking met Unox, meldde de krant bij de content ‘Nederlanders duiken met oranje muts warme zee in’. Nederlanders en AD-lezers in het bijzonder lezen en clicken het liefst op nieuws over Nederlanders in het buitenland, het vervult ze met een gevoel van trots. Huilen en lachen, maar de tranen overheersten. ‘Vanwege het weer.’ Alle fysieke uitdagingen die Nederlanders zichzelf uit verveling opleggen gaan steeds vaker alleen door als de omstandigheden ideaal zijn. De Vierdaagse van Nijmegen wordt ieder jaar onmenselijker. Dat heeft niets te maken met de klimaatverandering, maar vooral met het grote aantal deelnemers dat helemaal niet (meer) in staat is om grote afstanden te wandelen, maar dat wel wil om zichzelf en de omgeving iets te bewijzen. Het lukt ze dan alleen wanneer de weersomstandigheden ideaal zijn, en dat zijn ze helaas nooit meer. Als er nu, geen zorgen het komt nooit meer voor, een Elfstedentocht zou kunnen worden georganiseerd zou die waarschijnlijk worden afgelast vanwege te extreem weer. We willen wel lijden, maar kunnen dat niet meer. Dan zijn nieuwjaarsduiken op andere, veel warmere plaatsen op aarde een oplossing. Wat overblijft is de plaatsvervangende schaamte waar de meeste Nederlanders helaas geen last van hebben. Met een oranje Unox-muts op het hoofd in groepsverband zwemmen op plaatsen hier ver vandaan is niets om trots op te zijn. Nederlanders zijn lemmingen, allemaal even gek. Dit kon er na de Hollandse taferelen op de helling naar Alpe d’Huez tijdens de Tour de France, de oranje-marsen tijdens de voetbaltoernooien, Koningsdag en de Max Verstappen-manie nog wel bij. Het is inmiddels meer dan duidelijk dat we contact met de andere aardbewoners aan het verliezen zijn. Geen idee wanneer deze overdreven reactie op ons minderwaardigheidscomplex ooit begon, dat is aan toekomstige onderzoekers. Ze kunnen het best beginnen met doornemen van AD en ad.nl.</p>]]></description>
      <guid>https://nrc.nl/nieuws/2025/01/02/nieuwjaarsduiken-a4878271</guid>
      <pubDate>Thu, 2 Jan 2025 05:56:48 +0000</pubDate>
    </item>
    <item>
      <title><![CDATA[Eindelijk niets]]></title>
      <description><![CDATA[<p>Op Eerste Kerstdag vertrokken we naar een allinclusive resort in Qatar, de dichtstbijzijnde plek met gegarandeerd mooi weer. Een land zonder kerstbomen ook, maar om de zoveel meter trof je er wel een verlaten voetbalstadion. Ons strandje lag naast het uit containers opgebouwde stadion 974, waar volgende week om de Franse supercup wordt gevoetbald. Het was de bedoeling dat de boel na het zo verfoeide winter-WK van 2022 uit elkaar zou worden gehaald om het ergens anders, in een arm land weer in elkaar te zetten, maar daar zijn ze nog niet aan toegekomen. Over het Golfstaatje hier verder geen informatie, behalve dan dat Deutsche Welle er sinds kort niet meer te zien is in de hotelkamers. In plaats daarvan amuseren wij ons met RT, een Russische zender waar ze consequent waarschuwen voor de expansiedrift van de VS. Aankomend president Donald Trump zou behalve Groenland ook Mexico en Canada willen inlijven. Vroeger was ik tegen allinclusive-vakanties, sinds Lucie (9), Leah (7) en Frida van Roosmalen (3) ben ik een groot voorstander. We denken niet in landen maar in ketens. We maken herinneringen die we snel weer vergeten, beurtelings storten we ons tussen de kinderen in het chloor, de rest van de tijd liggen we met onze boeken. We lezen elkaar stukjes voor uit ‘De mensheid zal nog van mij horen’, een geweldig boek van Joris van Casteren. Het is niets willen doen, maar het ook niet kunnen. Het alles is officieel al aanwezig. De paniek in de ogen als je bij de receptie aangeeft even naar de echte wereld te willen. Was het niet veel makkelijker om de wereld naar de kamer te laten brengen? Het entertainment bestaat uit grote poppen die tussen tafeltjes met etende mensen lopen. Het zijn figuren uit kinderseries en films. Een minion, Chase uit Paw Patrol. Het hoogtepunt was een grote Teddybeer die naast me kwam zitten toen ik even alleen was, hij vroeg of ik met mijn telefoon een foto van ons wilde maken. Qatarezi zijn er niet. Het personeel komt overal vandaan, de gasten vooral uit Saoedi-Arabië, Kazachstan en het Verenigd Koninkrijk. We vormen een kleine samenleving, waar het ieder voor zich en het zwembad voor ons allen is. Na vier dagen gaat het me altijd tegenstaan, maar na thuiskomst mis ik het grote niets meteen. „Je bent toch niet alweer aan het nadenken?”, vroeg Eva toen ik omhoogschoot uit mijn strandbed.</p>]]></description>
      <guid>https://nrc.nl/nieuws/2024/12/30/eindelijk-niets-a4878024</guid>
      <pubDate>Mon, 30 Dec 2024 05:56:49 +0000</pubDate>
    </item>
    <item>
      <title><![CDATA[Weer van slag]]></title>
      <description><![CDATA[<p>Pieter Omtzigt is op de terugweg van een burn-out en naar eigen zeggen ‘beperkt belastbaar’. Wat er gebeurt bij te veel belasting kregen de kijkers bij WNL Op Zondag te zien, waarin anchor Rick Nieman behendig schakelde van de gezellige zitjes naar een eerder opgenomen ‘live interview’ met Pieter Omtzigt, waarin Pieter Omtzigt wegliep nadat Rick Nieman vroeg naar zijn ‘gedrag’: huilbuien, schreeuwen en weglopen. Het gesprek tussen Pieter en Rick was op een landgoed in Twente. De heren zaten op stoelen recht tegenover elkaar. Het zag er erg onnatuurlijk uit zo zonder tafel, ik moest lang graven tot ik me zo’n ongemakkelijke situatie kon herinneren. Een keer op een persuurtje van Vitesse met toenmalig trainer Peter Bosz. Achteraf zei Rick live in WNL Op Zondag dat ze dat bij WNL Op Zondag eigenlijk nooit doen, een interview op locatie, maar dat het vooraf al het plan was om het dan maar integraal in de live-uitzending in te lassen zodat de kijker toch een live-indruk kreeg. Dat Pieter Omtzigt wegliep tijdens het gesprek kreeg de kijker dan ook te zien. Geen unicum: Rick herinnerde zich uit de rijke geschiedenis van WNL Op Zondag die keer dat een actrice live naar de wc moest. „Dat hebben we toen ook laten zien. Televisie is televisie.” Note to myself: vaker naar WNL Op Zondag kijken, er gebeuren daar spectaculaire dingen. Rick Nieman is te veel journalist om niet te beginnen over het labiele gedrag van Pieter Omtzigt, de verhalen daarover klotsen in Den Haag over de plinten. Je hoeft niet eens een ingevoerde te zijn om ervan te weten, eigenlijk kijkt niemand er meer van op. De journalist Rick deed erg zijn best om rook te ruiken, hij snoof nadrukkelijk door de neusgaten, waarna het Pieter al snel te heet onder de voeten werd. Als kijker wist je: waar rook is is vuur, maar was het ook voldoende om de brandweer te laten komen? Op het internet verschenen de eerste berichten. NRC en NOS schreven over ‘een geëmotioneerde Pieter Omtzigt’. AD, VillaMedia en het Nederlands Dagblad hadden het over ‘een geïrriteerde Pieter Omtzigt’ en De Telegraaf had het over een Pieter Omtzigt die ‘volschoot’. Beste kop volgens deze eenmansjury: RTL Nieuws met: ‘Pieter Omtzigt van slag na vraag over emotionele buien’. ‘Van slag’ houdt een beetje het midden tussen ‘emotioneel’ en ‘geïrriteerd’, maar het kan het natuurlijk ook alle twee zijn. In het live gedeelte van WNL Op Zondag liet Rick Nieman weten dat Pieter Omtzigt niet blij was dat het interview zojuist in zijn geheel semi-live was uitgezonden. „En dat is een understatement.” Weer van slag dus. Overigens is weglopen na een vraag of het klopt dat je wel eens weg bent gelopen in een gesprek een prima antwoord.</p>]]></description>
      <guid>https://nrc.nl/nieuws/2024/12/23/weer-van-slag-a4877547</guid>
      <pubDate>Mon, 23 Dec 2024 05:56:49 +0000</pubDate>
    </item>
  </channel>
</rss>
