<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Het woord ‘gewoon’ past niet bij Arnold Karskens]]></title>
      <description><![CDATA[<p>Ik vond Arnold Karskens al cult toen hij nog gewoon oorlogsjournalist was, alhoewel het woord ‘gewoon’ eigenlijk niet bij Karskens past. Hij was juist nooit ‘gewoon’. Alles draaide om hem, het enige wat ik van die oorlog om Irak heb onthouden is dat hij als laatste journalist overbleef in Bagdad, vanwaaruit hij het niet kon laten om al die andere – ‘laffe’ – journalisten de maat te nemen. Zijn verslagen uit Afghanistan voor Nieuwe Revu waren vooral legendarisch omdat hij ook altijd zelf pontificaal op de foto’s stond die hij met zijn teksten aanleverde. Steevast met een lokaal hoofddeksel op het hoofd zodat de Taliban niet door had dat ze met een Westerse journalist te maken hadden. Zijn afkeer tegen collega’s die embedded gingen vond ik ook legendarisch. Toen het met de tijdschriften minder ging begon hij een eigen omroep: Ongehoord Nederland, waarin in de begintijd alles om hem draaide. De in de eigen schuur opgenomen van-dik-hout-zaagt-men-planken columns waarin hij op woensdagen de week doormidden zaagde, zijn dansjes met zwarte piet, zijn gedweep met de boeren, zijn rondjes over het Malieveld, dat rode petje op zijn kop: het was helemaal Arnold en wel zoveel dat hij niet door had dat hij zelf de enige was die hem nog serieus nam. Hij was zo druk met rechts van het midden zijn en ledenwerven dat hij niet precies door leek te hebben wat voor bende hij om zich heen verzamelde. Tenminste dat leek zo, want bij de bodemprocedure waarin hij vorige week zijn functies bij ON! terugeiste bleek dat hij alles altijd al haarfijn in de smiezen had gehad. Hij hing de vuile was heerlijk buiten, zelfs de poepstrepen die uit de extreemrechtse onderbuiken waren gelopen liet hij zien. Het gekke was dat hij er zelf nog het meest verbaasd over was dat die bestonden, terwijl dat toch ongeveer het bestaansrecht voor zijn omroep was en is. Eigenlijk is iedereen er een racist of antisemiet, er was er daar maar een die dat had willen stoppen: Arnold Karskens. Toen hij er nog zat hoorde de buitenwereld hem er niet over, maar ga er maar vanuit dat hij zijn dikke journalistieke tong er toen bijna moet hebben afgebeten. Hij stipte ook nog even de rol van zijn voorvaderen in de Tweede Wereldoorlog aan (verzetshelden), mijn lievelings. Ze zeggen dat heldhaftigheid genetisch niet overdragelijk is, maar ga er maar vanuit dat je daar heus ook wel een lik rechtvaardigheid van mee krijgt. Als het naoorlogs verzet nog een levend gezicht zoekt, zou ik kiezen voor dat van Arnold Karskens.</p>]]></description>
      <guid>https://nrc.nl/nieuws/2025/02/17/journalistieke-tong-afgebeten-a4883286</guid>
      <pubDate>Mon, 17 Feb 2025 05:56:45 +0000</pubDate>
    </item>
    <item>
      <title><![CDATA[Terug in de slagader]]></title>
      <description><![CDATA[<p>Ik had nog wat unfinished business in Wormer en liep voor het eerst sinds zes maanden door de Dorpsstraat, de slagader van het dorp waar ik zeven jaar had gesleten. Op de plek van bakker Brakenhof, naast kapsalon Nico Piet, was een kapperszaak gekomen, aan de overkant van de kruising komt er binnenkort nog een. Ik had het al eens eerder opgeschreven: nergens zijn zoveel kapsalons per inwoner als in Wormer. En dat terwijl minimaal de helft van de mannen er kaal is, ik begreep ineens waarom de vrouwen er meestal zo gekortwiekt uitzien. Ze worden ongevraagd de hele tijd bijgepunt, al hun vriendinnen hebben een kapsalon. Had ik het dorp, het leven op de vierkante centimeter, gemist? Andersom was het wel zo. Ik werd van alle kanten aangeklampt met de jongste roddels. Café het Wapen van Wormer krijgt een bestemming voor minderjarige asielzoekers, er zijn protesten, maar die gaan er vooral over dat de ambtenaren van de welstandscommissie een oogje toe lijken te knijpen, terwijl ze wel uitrukken voor iedere schuur en andere bouwsels op eigen grond waar Wormenezen hun kinderen noodgedwongen in moeten laten wonen. „Wij zijn van de rechte lijn”, zei een man bij de Vomar op een toon alsof hij het me moest uitleggen hoe ze ook alweer gebakken zijn. „Wij zijn van recht is recht en krom is krom, en dan voor iedereen.” Wat ik prettig vond is dat het wereldgebeuren ze totaal koud lijkt te laten. „Heeft dat zin dan om je overal maar druk over te maken?”, hield een klant in huiskamercafé de Huiskamer me voor. „Straks krijgen we allemaal een chip van Elon Musk in het hoofd en dan kun je het leven leiden wat je wilt leiden. Ik denk dat ik dan gewoon doorga met dit leven.” Uitbater – en Vitesse-fan – Arno had een nieuw kapsel, het zat nu ook plat van voren. Het gaf hem een zakelijker uitstraling. Zolang het aantal begrafenissen maar niet afneemt, en daar zag het niet naar uit, gingen de zaken goed. Slagerij Gijs Tange was voor minimaal 10.000 euro opgelicht bij de reparatie van een koelsysteem, een monteur had er in plaats van een nieuwe motor een motor van twintig jaar oud ingezet en was daarna telefonisch niet meer bereikbaar. Ook Wormer: er werd tegen zijn zin een crowdfunding ‘voor onze vriendelijke en vakbekwame slager’ opgezet. Hoe goed bedoeld ook, hij was al de halve dag bezig om de liefdadigheid te stoppen. Het gerucht ging dat wij zouden terugkeren naar het dorp, we waren al gesignaleerd bij een huis in het open veld. Een meeluisterende klant sloeg de handen voor de mond. „Wat heeft u hier nog te zoeken?” Ik wist het ook niet, misschien een kapperszaak beginnen?</p>]]></description>
      <guid>https://nrc.nl/nieuws/2025/02/13/terug-in-de-slagader-a4882904</guid>
      <pubDate>Thu, 13 Feb 2025 05:56:45 +0000</pubDate>
    </item>
    <item>
      <title><![CDATA[Negatievelingen]]></title>
      <description><![CDATA[<p>Noa Lang speelde zaterdagavond een redelijke wedstrijd voor PSV, dat weer niet won. Van Willem II notabene. Na afloop ging Lang voor de camera’s tekeer tegen het Eindhovense publiek, waarvan hij niet wist waar ze mee bezig waren. Enig wederzijds onbegrip is begrijpelijk, Noa Lang is in niets Eindhoven en andersom zijn er in Eindhoven ook weinig als Noa Lang. De functie van publiek is volgens Noa Lang aanmoedigen, andere zaken worden niet op prijs gesteld. Trainer Peter Bosz van PSV vond desgevraagd dat het publiek best zijn afkeuring mocht laten blijken, want er was veel te doen over de uitspraken van Lang. Natuurlijk mag het publiek zijn onvrede kenbaar maken, maar andersom mag je daar als performer natuurlijk ook best verontwaardigd over zijn. Een schrijver vindt een slechte recensie ook niet leuk, het publiek kan er best naast zitten, misschien spaarden de spelers zich wel om de spionnen van Juventus zand in de ogen te strooien. Ondertussen was onder de hardcore PSV-supporters de hel losgebarsten. Het was lang geleden dat ze zo waren beledigd, ze zagen zich als twaalfde man als een onderdeel van het team en nou zei Noa Lang ineens dat ze „een slecht publiek” zijn. Je aangesproken voelen omdat je tussen alle goedbedoelde emoties door misschien ook wel heel hard „PSV wakker worden” hebt geroepen: ik ben jaloers. Je thuis verslikken in je bier en chips als je Noa Lang hoort praten: dan zijn oorlog, milieu, inflatie en Trump nog heerlijk ver weg, dan ben je geestelijk nog gewoon vijftien of je hebt je carrière en relatie al opgegeven en je stort je helemaal op de bijzaken. Dan maakt het allemaal niet meer uit, maar dan heb je wel een zware tijd want Noa Lang vindt je kut. En de rest van het team ook! Het zal wel weer eindigen met halfbakken excuses, met een noodgedwongen transfer of een geniaal doelpunt op het juiste moment, maar voorlopig is de schade onherstelbaar. Er zijn werelden ingestort: dat hele beeld dat het Philips Stadion in Eindhoven voor tegenstanders van PSV een hel is waar ze bibberend naar toe gaan blijkt niet waar te zijn. Dat bestond alleen in jouw hoofd, zelfs de eigen spelers zijn niet van je onder de indruk. Bij Vitesse werd trainer Ronald Spelbos ooit weggepest door het publiek omdat hij bij Studio Sport gezegd had dat we negatievelingen waren. Ik had verder ook niets anders aan mijn hoofd en was woedend. Hoe oud was ik? Zeventien? Achttien? Een paar jaar ouder dan Noa Lang nu is.</p>]]></description>
      <guid>https://nrc.nl/nieuws/2025/02/09/negatievelingen-a4882513</guid>
      <pubDate>Sun, 9 Feb 2025 05:56:45 +0000</pubDate>
    </item>
    <item>
      <title><![CDATA[Naar de slacht]]></title>
      <description><![CDATA[<p>De BoerBurgerBeweging (BBB) is als een stapel hooibalen: trek er een paar onderuit en alles valt om. De boer of boerin kan dan een paar dagen de hooizolder niet op vanwege de stofwolken. Maandag was het weer zo’n dag. Het Kamerlid Lilian Helder, die eerder van de PVV naar de BBB was overgestapt, stapte nu helemaal op. Ze had het regeerakkoord ook nooit ondertekend, zei ze. Ze had eigenlijk helemaal niets want er werd toch niet naar haar geluisterd. En ook in de provincie Overijssel brak de halve fractie met de provinciale fractie van BBB uit de stal van Carla Evers wier man Edwin een pluimvee- en akkerbedrijf runt, maar dat doet verder eigenlijk niet terzake. Partijleider Caroline van der Plas heeft haar partij naar grote hoogte gestuwd, maar weet zich inmiddels omringd door zoveel stoethaspels – eigenlijk blijft alleen haar hartsvriendin Mona Keijzer als vicepremier overeind – dat ze van gekkigheid niet meer kan kiezen welke kant ze nu weer op moet blazen. Dinsdag legde ze aan verslaggevers uit dat ze intern geen tiran en/of dictator is en gisteren deelde ze op haar favoriete podium X hoe ze deze partijcrisis te lijf gaat. „Gisteren was een rotdag voor BBB, vandaag weer een nieuwe dag. Rug recht, kop omhoog, zoals ik mijn hele leven al heb gedaan. Stormen zijn er om getrotseerd te worden.” Het kwam me bekend voor. Vlak voor de grote kladderadatsch lanceerde mijn favoriete voetbalclub Vitesse een bijna identieke publiekscampagne. We waren trots en voor niemand bang, een paar maanden later moesten we op de knieën voor geld. Uiteraard werd Caroline op X vanwege haar ongehoorde eerlijkheid overstelpt met bijval. Het regende begrip van mensen die van het eigen leven ook een puinhoop hebben gemaakt. Stug doortrappen bij wind tegen vinden ze stoer, ook als je van niks naar nergens fietst. Het zal wel weer een ingeving van haar trouwe maat Henk Vermeer zijn, die had vroeger een reclamebureautje en broedde ook de partijleus ‘Iedere dag BBBeter!’ uit, een zin waarmee alles en tegelijkertijd ook niets wordt gezegd. Als Kamerlid is Henk de hele dag aan het redderen. Op de jampotjes uit Tiel staat Flipje, Berend Botje vertrok met een scheepje uit Zuidlaren en Henk plukt lukraak wat moties uit de ochtendkranten die hij dan op verkeerde momenten indient. Henk Vermeer denkt dat de Tweede Kamer een koeienstal is waar je mag loeien wat je wilt, maar dat is alleen zo bij de fractievergaderingen van de BBB, waar hij en Caroline onderonsjes hebben over alles, behalve over de zaken waarvoor de BBB is opgericht, want voor de boeren kunnen ze helaas niets betekenen. De BBB houdt van de boer op dezelfde manier als de boer van zijn beesten houdt: het is bijvoederen en aaien zolang de camera’s draaien en daarna hup naar de slacht.</p>]]></description>
      <guid>https://nrc.nl/nieuws/2025/02/06/naar-de-slacht-a4882134</guid>
      <pubDate>Thu, 6 Feb 2025 05:56:46 +0000</pubDate>
    </item>
    <item>
      <title><![CDATA[Handelsoorlog]]></title>
      <description><![CDATA[<p>Zaterdag begon dan de al door Donald Trump aangekondigde handelsoorlog: vanaf dinsdag heffen de VS 25 procent belasting op alle producten uit de buurlanden Mexico en Canada. Wat ik uit de commentaren begreep slaan die terug met eenzelfde maatregel. De jaren dertig van de vorige eeuw komen terug. Het inflatiespook komt ook hier steeds vaker dreigend tevoorschijn. Ik heb laatst 3 euro 49 betaald voor een bakje mini-komkommers, een product dat ik niet eens lekker vind. Leefde Paula van Roosmalen-Breekelmans nog maar. Ze knipte haar hele leven aanbiedingen uit folders en besloot na lang wikken en wegen of ze op vrijdag naar de Edah of de Coop bij het Velperbroekcircuit zou gaan. Ik moest aan haar denken toen ik bij de kassa bij de Vomar in Amsterdam-Oost achter een vrouw stond die een kwartier van iedereen nam omdat ze 30 cent te veel zou hebben betaald. Het is alsof ik mijn hele jeugd heb getraind voor deze tijd. Mijn moeder die thuiskwam en, onderwijl de boodschappentas tussen haar voeten op de deurmat parkerend, hardop riep: „Driemaal raden wat ik voor een stuk kaas heb betaald?” Mijn vader die volautomatisch begon te zuchten dat het geld hem niet op de rug groeide. „Ik heb het niet. Ik heb het niet”, zei hij dan. Achteraf denk ik dat hij met dat zinnetje niet eens het saldo op zijn bankrekening bedoelde, maar dat hij het had over zijn perspectief op het werk. Chef zou hij nooit worden, hij leefde van zomervakantie naar kerstpakket en acteerde dat hij daar tevreden mee was. Hij prees Polen, een land waar ze toen dolblij waren met onze tweedehandskleding. We nemen officieel nog niet deel aan het handelsconflict, maar de oorlogsverklaring ligt al klaar. Ga er maar van uit dat wij die dan gaan verliezen. Met ‘wij’ bedoel ik in eerste instantie Europa, maar omdat alles, en dus ook het egoïsme, na een tijdje overwaait naar onze polder sluit ik een alleingang van Nederland ook niet uit. Je hoeft weinig moeite te doen om het idee, dat we het hardst genaaid worden door onze trouwste bondgenoten, ook hier populair te maken. „Wij zijn een diensten- en doorvoerland”, doceerde zuster Virgini al in de zesde klas van de Fredericusschool te Velp. Er werd ons geleerd dat dit heel slim was. En zo zag ik het toen ook, we reisden de hele wereld over op zoek naar koopjes die we dan doorverkochten aan vooral de Duitsers en daarna de rest van de Europeanen. Die hele Europese Unie was vooral geschikt voor landen als het onze. Maar dat moet je wel willen zien. Je kunt er ook voor kiezen om de eigen exportproducten te beschermen. Wat maken we hier eigenlijk nog in dit dienstenland? Alleen maar boerenproducten! We gaan eraan.</p>]]></description>
      <guid>https://nrc.nl/nieuws/2025/02/02/handelsoorlog-a4881764</guid>
      <pubDate>Sun, 2 Feb 2025 05:56:46 +0000</pubDate>
    </item>
    <item>
      <title><![CDATA[De Vijf Redders]]></title>
      <description><![CDATA[<p>Gistermiddag nam ik me dan toch echt voor nooit meer over Vitesse te schrijven. Had ik net een niet ongeestig stukje af over de raadsels rondom de identiteit van de vijf nieuwe eigenaren (aandeelhouders) die scheidend crisismanager Edwin Reijntjes bij wijze van afscheid op ons afvuurt (‘Onder anderen twee ex-profs uit de lagere regionen van het Duitse voetbal die hun sporen op bestuurlijk vlak verdiend hebben.’), kwam Omroep Gelderland met de namen van de aandeelhouders. – DMW Vista, „eigendom en beheerd door Dane Murphy”, een Amerikaan die bij New York Cosmos, VFL Osnabrück en D.C. United voetbalde. – Flint Reilly, „een echte professional in de sport”. – Timo Braasch, „een Duitse ondernemer gespecialiseerd in complexe probleemoplossing en strategische groei-investeringen”. – Leon Mueller, medepresentator van een voetbalpodcast met nauwe banden binnen de voetballerij. – Bryan Mornaghi, een Italiaan die grote kapitaalcontracten heeft uitonderhandeld en ondertekend (!) met Nederlandse bedrijven in de offshore windsector. Zo, en nu jullie weer. De tijd van het grote uitlachen is voorbij, dit zijn vijf echte toppers die in Vitesse uit Arnhem wel een groeibriljant zien. Ik geloof ze zonder ze in de ogen gekeken te hebben dat ze geen banden met de vorige eigenaar hebben. Alle twijfel is weg, dit riekt naar kwaliteit. De club is voorlopig gered, bedankt Edwin Reijntjes. Veel plezier in Zweden. Bedankt Arnhemse ondernemers voor het overbruggingsjaar. Bedankt KNVB voor de tientallen minpunten. We kunnen weer door, het circus trekt verder met als hoofdact dit kwintet experts. Wat ook prettig is: ze komen er niet vandaan, de meesten zijn er ook nog nooit geweest, maar allemaal voelen ze iets warms voor de regio Arnhem. Ik hoop dat er de komende weken een persconferentie komt in Gelredome, maar Papendal mag ook, met De Vijf naast elkaar aan een lange tafel. Laat Lex Lammers van De Gelderlander zich hier maar eens de gele tanden op stukbijten. Zo veel vragen. Zijn het maatjes? Komen ze ook naar de wedstrijden? Wat doen ze ’s morgens in de kwark? Even later kwam de club, als vanouds, met een heerlijk ronkend persbericht dat meer vragen oproept dan antwoorden geeft. Dane, Flint, Timo, Leon en Bryan doen het nu al slimmer dan Maasbert Schouten en Coley Parry om maar eens twee oud-aandeelhouders met een vlekje te noemen. Er komt helemaal geen persconferentie, ze gaan „voorlopig” geen media-activiteiten doen. ‘De beginperiode wordt gebruikt om de club beter te leren kennen. Er wordt aandachtig gekeken naar de historie van Vitesse, de clubcultuur en haar rol in de regio en de maatschappij.’ Want daar waren ze nog niet helemaal van op de hoogte. Dit vond ik de mooiste zin: „Eén ding is al wel helder: de aandeelhouders zijn jong, ambitieus, realistisch en vastberaden om Vitesse weer te krijgen waar het hoort.” Als we nu niet heel snel terug zijn aan de top weet ik het ook niet meer.</p>]]></description>
      <guid>https://nrc.nl/nieuws/2025/01/29/de-vijf-redders-a4881342</guid>
      <pubDate>Wed, 29 Jan 2025 05:56:46 +0000</pubDate>
    </item>
    <item>
      <title><![CDATA[Daciërs]]></title>
      <description><![CDATA[<p>Door de roof van een ‘gouden helm’ uit een museum in Assen zaten we opeens midden in de Daciërs, een door de Romeinen opgeslokte beschaving, waarvan de Roemenen denken dat ze ervan afstammen. Veel oud-Roemeense tradities zouden overeenkomen met die van de Daciërs, denk daarbij aan woordenschat, kleding en eetgewoonten. In Nieuwsuur draafde ‘onze’ Hendrik Spiering op. Eva Hoeke, die Hendrik alleen van de NRC-podcast ‘Onbehaarde Apen’ kent, viel van de bank. Ze had altijd gedacht dat Hendrik een dertiger was, maar dat zijn alleen zijn stem en geest. Niettemin zaten we wel meteen in kamp-Spiering, een prettige duider, met hem hoopten we heel erg dat de dieven losgeld vragen voor de door hen gestolen gouden helm. Als ze hem maar niet omsmelten tot een blok goud. De helm kon wel tegen een stootje, Hendrik vertelde dat de Roemeense vinders het ding destijds een tijd als voederbak voor de schapen hadden gebruikt. Zo gaan die dingen. Eind 1944 – Oirschot was bevrijd, de boerderij was afgebrand – vluchtten mijn grootouders van moederskant op een kar naar een ‘heeroom’, zo werd een oom die priester was genoemd. Ze zouden er twee jaar in een schuur wonen, een periode waarin de drama’s zich opstapelden. Zo viel mijn moeder met haar been in een eg. „Dat zal wel pijn gedaan hebben”, zeiden we tegen mijn moeder als ze het verhaal voor de duizendste keer vertelde. Dan zei ze altijd zuchtend, maar de klemtonen zorgvuldig plaatsend: „Ach het bloed gutste eruit, het was met geen lap te stelpen, maar ik voel vooral de verschrikkelijke draai om mijn oren die ik van ‘ons pap’ kreeg nog. Daarna gingen we pas, met paard en wagen.” Later werd haar door zorgen gekwelde moeder er ook nog ongeneeslijk ziek en raakte haar vader aan de drank. En toen overleed ook nog de hond van Heeroom. Bij het graven van een gat om de hond in te kieperen stuitte hij met de schep op een aardewerken pot met steentjes. Hij smeet het ding bij de varkens, na een paar regenbuien bleken de steentjes gouden muntjes. Onze Lieve Heer had geholpen: de boerderij kon worden opgebouwd, Heeroom kocht in Tilburg een doos sigaren en de rest van het geld ging naar een missiepost in Belgisch Kongo. „Uiteindelijk hielden we er niets aan over”, zei mijn moeder, behalve dan dat nogal wat ooms en tantes in de herfst van hun leven regelmatig met metaaldetectoren naar potten met muntjes zochten. Misschien stam ik van moederskant ook wel af van de Daciërs, want qua kleding en eetgewoonten kon ik al die broers en zussen van haar, een uitzondering daargelaten, moeiteloos in vorige eeuwen plaatsen. Als ik hem spreek zal ik Hendrik Spiering vragen of ze ook nederzettingen in Noord-Brabant hadden.</p>]]></description>
      <guid>https://nrc.nl/nieuws/2025/01/27/daciers-a4880968</guid>
      <pubDate>Mon, 27 Jan 2025 05:56:47 +0000</pubDate>
    </item>
    <item>
      <title><![CDATA[Bruno Mars]]></title>
      <description><![CDATA[<p>We zaten op de bank, keken naar de inauguratie van president Donald Trump en knepen elkaar in de hand. Was dit echt? Ja, het was echt. „Ze/We gaan naar Mars”, zei ik en ik schepte met de linkerhand een zak chips leeg. In de nabeschouwingen werden andere accenten gelegd – Panamakanaal, Golf van Amerika, de hoed van Melania, uitzettingen, de Trump-coin – maar gelukkig verschenen in de marge toch een paar artikelen over de door Trump aangekondigde reis naar de rode planeet. NRC pakte uit met een werkstuk van Bruno van Wayenburg, wetenschapsjournalist op afroep. Een man ook met wie ik een verleden bij het tijdschrift Intermediair deel. Heel eerlijk: ik zou niet raar opkijken als hij op een zeker moment wordt ontmaskerd als afgezant van een andere planeet. Maar gedegen is het allemaal wel: in een zwierige stijl liet Van Wayenburg de lezer weten dat we als mens helemaal niets op Mars te zoeken hebben. De planeet is feitelijk onbewoonbaar. „De atmosfeer van Mars is honderd keer zo ijl als die van de aarde, en het vriest er meestal tientallen graden, dus zijn speciale ruimtepakken nodig. De bewoners zullen voedsel moeten kweken in giftige Mars-grond, onder een zwakke zon.” Bij Goedemorgen Nederland wond hoogleraar theoretische sterrenkunde Vincent Icke zich op over de toon van Trump, die het in zijn toespraak had over ‘manifest destiny’. „Manifest destiny betekende in de achttiende en negentiende eeuw het volledig verwijderen van de oorspronkelijke Indiaanse bevolking van het continent. Dat hij dat opnieuw gebruikt in het kader van Mars, geeft zijn manier van denken aan. Verwoesten, in beslag nemen. (…) Het is zo fout, ik heb er niet eens Nederlandse woorden voor.” Gelukkig valt er op Mars niets te verwoesten, bovendien wat heb je daaraan? De mensen die ernaartoe gaan moeten er blijven, want vooralsnog is het een enkele reis naar daar omdat de techniek nog niet toereikend is om een behouden terugkeer te garanderen. Alleen met meenemen van heel veel zonnepanelen – een goede tip van Van Wayenburg – zouden eventueel latere generaties misschien genoeg brandstof kunnen opwekken. Je stuurt mensen weg, ze komen nooit meer terug. Muziek in de oren van de gemiddelde populist die worstelt met het migratievraagstuk. Geruststellend dat zowel Marjolein Faber als Geert Wilders NRC en dus Van Wayenburg niet leest. Prettig ook dat in ons land wordt bezuinigd op het wetenschappelijk onderwijs. We zijn de komende decennia domweg nog niet in staat om zelf een raket te bouwen. Er kan hier gelukkig wel meer niet, er komt een tijd dat we dat als een van de grootste verdiensten van het kabinet-Schoof gaan zien. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/01/23/bruno-mars-a4880573</guid>
      <pubDate>Thu, 23 Jan 2025 05:56:47 +0000</pubDate>
    </item>
    <item>
      <title><![CDATA[Met een anti-Musk-sticker op je Tesla]]></title>
      <description><![CDATA[<p>De journalisten van EenVandaag hebben een manier van onderzoeksjournalistiek bedrijven ontdekt waardoor ze nooit meer zelf op zoek hoeven naar nieuws. Alle grote vragen worden in het vat met volgers dat EenVandaag-opiniepanel heet gegooid. Het panel is inmiddels uitgegroeid tot een leger van ruim 26.000. Of zij representatief zijn voor Nederland weet ik niet. Ik ken niemand die lid is van het EenVandaag-opiniepanel, maar het kan ook zijn dat ze het me liever niet vertellen. Ze laten zich wekelijks met liefde leegmelken over alles, het zal een kwestie zijn van je gezien en gewaardeerd voelen, misschien dat ze denken invloed uit te oefenen. Van die ruim 26.000 rijden er 432 in een Tesla. Dat leek me ook wel een nieuwtje, ik had het aantal Tesla-rijders veel hoger ingeschat. Dat lege dashboard met die enorme iPad met de route in het midden leken me bij uitstek iets waar ze in het opiniepanel van EenVandaag voor zouden vallen. De uitkomsten van het onderzoek onder Tesla-rijders uit het EenVandaag-opiniepanel mochten er zijn. Drie op de tien overwegen hun Tesla weg te doen vanwege Elon Musk. Ook is een aantal van plan om een anti-Musk sticker op hun Tesla te plakken om zo afstand te nemen van het gedachtengoed van de tech-miljardair. Het leek me een typisch Nederlandse oplossing voor een groot probleem: voor elektrisch rijden want voor het milieu, voor de subsidie die er bij aanschaf op zat, maar ook tegen Musk en Trump. Fijn dat dat dilemma met een sticker opgelost kan worden, zoals ook ooit de milieuverontreiniging met de aanschaf van een Tesla op te lossen was. De Tesla was vaak geen auto, maar een statement, waarmee je ook nog eens lekker snel kon optrekken bij het stoplicht en dat is met de veranderde politieke omstandigheden helemaal weg. Als je bereid bent een sticker op je bumper te plakken met een statement tegen het eigen automerk, ben je toch niet helemaal goed afgestemd. Ik hoop dat EenVandaag de 432 eigen Tesla-rijders blijft monitoren en bevragen. Ik wil weten op welke politieke partij ze stemmen en welke auto ze volgend jaar rijden. De elektrische variant van Porsche schijnt goed te zijn, bovendien zit er een knop in waarmee perfect het geluid van een benzinemotor kan worden geïmiteerd. Blijf maar lekker zelf nieuws maken EenVandaag, het is smullen van jullie hypocriete achterban.</p>]]></description>
      <guid>https://nrc.nl/nieuws/2025/01/19/met-een-anti-musk-sticker-op-je-tesla-a4880087</guid>
      <pubDate>Sun, 19 Jan 2025 05:56:47 +0000</pubDate>
    </item>
    <item>
      <title><![CDATA[Niet populaire populist]]></title>
      <description><![CDATA[<p>Op X werd Joost Eerdmans (JA21) „een niet populaire populist” genoemd. In de roos. Hoe meer deze volksvertegenwoordiger het volk naar de mond praat, hoe minder het geneigd is om hem op het schild te hijsen. Elke dag een mening die de meerderheid graag hoort – gisteren weer over het NS-station Maarheeze waar reizigers worden geplaagd door asielzoekers, Joost wil er tanks naartoe sturen – maar de credits gaan altijd naar de PVV, waar de gemiddelde woordvoerder veel minder sterk is in de debatten dan Joost. Altijd iets vinden, onvermoeibaar opdraven als kop van jut in talkshows, je hele salaris besteden aan pakken en brillen en in de peilingen nou nooit eens omhoogschieten. Voor ijver een acht, maar altijd uitgeloot worden voor de vervolgopleiding. En tegelijkertijd, heel lief eigenlijk, tijdens de kabinetsformatie net iets te nadrukkelijk naar je ene zetel wijzen. Als niet populaire populist doet het er eigenlijk helemaal niet toe wat je vindt, hij is tafelvulling voor de talkshows. Als er een onderwerp is dat geen normaal mens kan of wil komen verdedigen bellen ze Joost, die dan met al zijn welsprekendheid precies zegt wat ze willen horen wat de kijkers al van verre zagen aankomen. Harder straffen, grenzen dicht, nog meer vrijheid van meningsuiting, minder diversiteit. Het doet denken aan oud-international en FC Utrecht-speler John van Loen die in een al gewonnen wedstrijd alleen op de keeper afgaat. Het wordt waarschijnlijk wel een doelpunt, maar we zullen het ons niet herinneren. Eergisteren haalde hij in de Tweede Kamer uit naar het oorlogsarchief waarin de naam van zijn opa is opgenomen terwijl Joost „heel zeker weet” dat die juist onderduikers in huis had. Nou en? Het zal niet aan hem blijven kleven, dat is juist het onderliggende probleem: aan Joost Eerdmans blijft niets kleven. Alles wat hij zeker weet wordt schouderophalend afgedaan. Het lukt maar niet om de massa te bereiken, het zijn de ingrediënten voor een comedy- of realityserie waarin een niet populaire populist op zoek gaat naar kiezers die hem verder links laten liggen. Joost Eerdmans die poolshoogte komt nemen op station Maarheeze en dan weer geen kiezers ontmoet. Ze worden helaas voor hem al bediend door anderen met minder verstand van zaken. Joost Eerdmans is niet relevant, zelfs als hij op zoek is naar ophef windt niemand zich op over zijn mening. Ik heb de stille hoop dat ik hem met dit stukje een enorm plezier doe, een stil bewijs dat het allemaal niet voor niets is geweest. De kille waarheid is dat ik even echt niet wist waar ik over moest schrijven en toen dacht ik logischerwijs aan hem. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/01/16/niet-populaire-populist-a4879684</guid>
      <pubDate>Thu, 16 Jan 2025 05:56:47 +0000</pubDate>
    </item>
  </channel>
</rss>
