<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Bloemen]]></title>
      <description><![CDATA[<p>In het theater van Alkmaar raakte ik aan de praat met een bezoeker die principieel tegen snijbloemen is. De eerste gedachten bij dit soort gesprekken zijn altijd: ‘Waarom ik?’ en ‘hoe ben ik hier nou weer ingetuind’? Zie ik er soms uit als iemand die een bos bloemen weigert? Dat gelukkig niet direct, meneer sprak iedereen aan. Hij zei dat steeds meer podiumkunstenaars na hun performance geen bos bloemen meer wilden. Want bloemen vragen er ook niet om, om bij de enkels te worden afgezaagd.  „Stel je dit voor: ze verwonden je, zetten je in koud water en een week later ben je dood. Wie zijn wij om dat te doen?” Zo had ik er nog nooit over nagedacht. En daar had ik het bij kunnen laten, ik had bovendien niet eens bloemen gekregen, maar ik moest zo nodig beginnen over de sojaboon die ook nergens om vraagt, de sprinkhaan die boordevol eiwitten schijnt te zitten en de rat die net zo lekker of vies als een konijn schijnt te smaken. Alles om aan te tonen dat je toch ergens een grens moet trekken.  Vindt fruit het niet veel lekkerder om weg te rotten aan de boom? En boerenkool? Ben je eindelijk in je element, trekken mensen je uit de grond.  Altijd maar weer die rotmensen.  Spijt van de discussie waarin ik daarna belandde. Ik verloor tijd die nooit meer terugkomt, tijd die ik ook had kunnen benutten door met vrienden een biertje te drinken of door eens eerder op huis aan te gaan. Zoals dat gaat: het idee nestelt zich ongewild toch in het hoofd. Toen ik vorige week vrijdag op de markt in Wormer een paar bossen bloemen kocht, kwam het eruit. Ik hoorde mezelf aan de verkoopster vragen of haar bloemen geleden hadden. „Het zijn bloemen”, antwoordde de vrouw. „Ik heb ze nog nooit horen klagen.” Ik knikte en vroeg door: „Hebben ze überhaupt gevoel?” Achter me hoorde ik ze over me praten. „Heb je hem weer.” Thuis zette ik de bloemen in een vaas op de vensterbank.  Ze stonden er vrolijk bij, het bracht leven in onze door een styliste van de makelaar leeggeplukte woonkamer.  Daar was Leah van Roosmalen, mijn vroegwijze dochter van vijf. Ze liep zonder iets te zeggen naar de vensterbank en verplaatste de vaas. „Ze vinden het in de zon niet fijn”, zei ze.  Daarna: „Dat zeggen ze tegen mij.” Ik geloof haar.</p>]]></description>
      <guid>https://www.nrc.nl/nieuws/2022/11/25/bloemen-a4149412</guid>
      <pubDate>Fri, 25 Nov 2022 00:00:00 +00:00</pubDate>
    </item>
    <item>
      <title><![CDATA[BN’er-haat]]></title>
      <description><![CDATA[<p>Ik zit natuurlijk in een mediabubbel, waar iedereen de hele dag bezig is met elkaar. Allemaal een mening over Matthijs. En over elkaar.  Maar ik woon ook in een dorp in de periferie, waar oorzaak en gevolg nul indruk maken. Als de zeis eroverheen gaat, staan ze juichend langs de kant en dan maakt het echt niet uit of de BN’er Matthijs, Linda, Thijs of Wendy heet. De conduitestaat doet er niet toe, ze zijn totaal niet geïnteresseerd in wederhoor. Waar rook is, is ook vuur en anders blazen ze net zo lang naar het gloeiende hout tot er vuur ontstaat.  Als de kop maar rolt.  Ze heulen met iedere BN’er, maar laten hem of haar net zo hard vallen.  De BN’er is de huisvriend die je na een paar bezoekjes al zat bent. Je lacht voor de vorm met hem mee, maar het is wachten op de aanleiding om hem voorgoed je huiskamer uit te trappen. Wie aan de beurt is, rest maar één ding: knielen en schuld bekennen of oprotten, maar dat laat zich ook makkelijk combineren.  Of helemaal tot het gaatje gaan, zoals André Hazes senior.  Dan ben je ‘een echte’, maar als zijn zoon denkt dat hij op die roem mee kan liften, heeft hij het mis. Gewoon bij start beginnen en eerst zelf een jaar of twintig in de kuil met stront liggen. Ik vraag de mensen in het dorp als daar aanleiding toe is weleens waar de haat voor die mensen die ze helemaal niet kennen vandaan komt. Feit en fictie worden dan moeiteloos door elkaar gehusseld, ze hebben helemaal geen aanleiding nodig om een BN’er te haten of te cancelen. Ze haten ze allemaal.  De BN’er heeft altijd het nadeel van de twijfel. Voor hem of haar tien anderen, iets wat ze zelf ook regelmatig naar de kop geslingerd hebben gekregen.  „Je hoeft niet te denken dat ik jou op een voetstuk heb staan”, zei een man die een verkeerd bezorgd pakketje kwam afleveren. Hij had net als ik een ‘pannekoeken-achtergrond’.  „Als er een BN’er kwam, gaven we er in de keuken altijd een rochel op, en dan goed uitsmeren.” En denk maar niet dat je buiten schot blijft als je het domvolk naar de bek praat, juist dan val je extra hard. Dan had je maar niet net moeten doen alsof je gewoon bent gebleven.  De ideale BN’er is de BN’er die niet opvalt, maar die zijn er eigenlijk niet.</p>]]></description>
      <guid>https://www.nrc.nl/nieuws/2022/11/23/bner-haat-a4149101</guid>
      <pubDate>Wed, 23 Nov 2022 00:00:00 +00:00</pubDate>
    </item>
    <item>
      <title><![CDATA[Lando Markhorst]]></title>
      <description><![CDATA[<p>In de brugklas van het Thomas a Kempis College zat ik in de klas met Lando Markhorst (54). Hij werd een paar jaar later prins van carnavalsvereniging ‘de Tomaat’, ik werd van school gestuurd. Een paar maanden geleden werd ik aan zijn bestaan herinnerd. Ik kreeg ik een bericht van een van zijn beste vrienden. ‘Brakenhoff’ –  in Arnhem noemen ze elkaar graag bij de achternaam –  had ook op ‘Thomas’ gezeten. Of ik in te huren was? Lando Markhorst had zijn bedrijf verkocht, hij begon aan een sabbatical. Ik was tegen ieders verwachting de enige BN’er, want zo zien ze mij in Arnhem, van onze school geworden. Of ik een toespraak wilde houden op een verrassingsfeest? Nou heb ik weinig grenzen in het commercieel uitmelken van mezelf, maar bij het als clowntje uit een doos komen op het feest van een ex-klasgenoot trek ik een grens. Brakenhoff bleef bellen. Of ik dan een podcast met Lando wilde opnemen? Hij schreef erbij dat Lando best wel grappig was en dat hij hem graag ook ‘een plekje in het zonlicht’ gunde. En nogmaals: het mocht wat kosten. Een column over Lando Markhorst dan? Ik antwoordde dat ik weinig herinneringen aan Lando Markhorst had, behalve dan dat hij prins carnaval was geweest. Brakenhoff kon het niet geloven. Gewoon een keer met Lando naar Vitesse dan? „Is er wat met Lando Markhorst?”, mailde ik na het zoveelste verzoek terug. „Is hij ziek of stervend? Of gewoon op zijn achterhoofd gevallen?” Het antwoord was: „Nee, maar hij is gek op aandacht en hij wil misschien zelf ook wel columnist of beroemd worden.” Ik raadde aan om een columncursus van mijn vriendin voor Lando aan te schaffen. Vorige week vond ik hem terug in onze woonkamer. De cursus was net voorbij.  Hij had veel geleerd. Ook over zichzelf, hij wilde geen columnist meer worden. We stonden wat onwennig tegenover elkaar. Sinds de brugklas was hij niet veranderd, zelfs de schoenen waren nog hetzelfde. We wisselden wat herinneringen uit. Hij was op zestienjarige leeftijd prins carnaval geweest, ‘de Tomaat’ was een paar jaar geleden opgeheven. Vrijdag speelde ik in de Arnhemse schouwburg. Na afloop trof ik Lando Markhorst in een Arnhems café. Zijn beste vriend uit klas 1D was er nu ook weer bij. Hij bedankte me voor mijn inbreng op zijn afscheidsfeest. Brakenhoff had Youp van ’t  Hek als vervanger geregeld, maar het hoogtepunt was het voorlezen van mijn afwijzingen geweest. We dronken een paar biertjes en daarna liet ik ze achter met hun Arnhemse verhalen. Zijn laatste woorden waren: „mijn naam in een krant zou een hoogtepunt zijn”. Zin om alsnog een rekening te sturen.</p>]]></description>
      <guid>https://www.nrc.nl/nieuws/2022/11/21/lando-markhorst-a4148841</guid>
      <pubDate>Mon, 21 Nov 2022 00:00:00 +00:00</pubDate>
    </item>
    <item>
      <title><![CDATA[Stilstaand water]]></title>
      <description><![CDATA[<p>We hebben ons huis te koop gezet. Bij dezelfde makelaar als van wie we het kochten. Ik was een paar dingen vergeten. Hoe stressvol het is om alles op te ruimen vanwege ‘de foto’s’, de ellendige vragenlijsten waar je doorheen moet. Er was een man met een baard en een apparaat gekomen. Hij hield het krampachtig voor zijn borst en concludeerde een paar uur later dat het huis kleiner was geworden. Hij zei dat heel veel mensen tegen zijn metingen aanliepen. „De NEN 2580-meting is nu de standaard.” Er zat niets anders op dan dat te omarmen, verzet was zinloos, of ging jaren duren. Het huis veranderde. In de slaapkamer kwam een stoel met een teddybeer naast het bed, er hing een bosje droogbloemen op het toilet en de styliste was ook even door de boekenkast gegaan. Alles stond nu op kleur, over het boek  Totaal,  toch mijn trots, werd gezegd dat het of op ‘de koffietafel’ of naar zolder moest. Wilden we een eyecatcher, een driehoek op het raam? Of per direct een bord in de tuin? „Liever na het weekend”, hoorde ik mezelf zeggen. Een bord in de tuin voelde als een punt aan het eind van een zin.  Wilden we een eyecatcher, een driehoek op het raam? Of per direct een bord in de tuin? Ik fietste gisteren toch anders door het zo vervloekte lintdorp. Ik ga slecht op grote veranderingen. Bestond de mogelijkheid dat ik dingen ging missen? Geef de dorpen maar eens de kost, waar ze zo’n groot filiaal van het Kruidvat hebben, waar je kunt kiezen uit 28 kappers, waar je gratis kunt parkeren op verschillende betonnen velden en waar de mensen je met liefde wijzen op de regels waar ze zich met elkaar aan vastklampen. Nooit was het bestuur fysiek zo dichtbij, ik kende de wethouders van gezicht en naam. Het muntje had opeens ook een keerzijde. De vertrouwde dynamiek rondom het schoolplein. Het vele water. Het open veld. De wind. De slagers.  Het café aan de overkant. Sommige inwoners. De feesten: ‘Derde Pinksterdag’ en ‘het Bokkentochie’,  waarop ze allemaal tegelijkertijd bezopen zijn.  De harmonie die oefent in het gemeenschapshuis achter ons huis. Steeds dezelfde symfonieën, omdat ze nooit compleet zijn en daar dan blijmoedig over doen.  Een buurvrouw vroeg me – ze hield me met kinderwagen en al staande in de regen: „Heb jij enig idee wat ze dit jaar doen met de kerstverlichting op straat? In verband met de crisis?” Geen idee. „Niemand die het weet”, zei ze. „We piekeren ons suf.” Heerlijk huis en dorp verder, ideaal met kleine kinderen.</p>]]></description>
      <guid>https://www.nrc.nl/nieuws/2022/11/17/stilstaand-water-a4148638</guid>
      <pubDate>Thu, 17 Nov 2022 00:00:00 +00:00</pubDate>
    </item>
    <item>
      <title><![CDATA[Ro(o)smalen]]></title>
      <description><![CDATA[<p>Een tante onderzocht ooit onze stamboom. Mijn voorouders, de Van Roosmalens, stammen uit de omgeving Den Bosch. Van Roosmalen was volgens haar een verbastering van ros-olie-molen, het waren molenaars. Gisteravond was ik voor een lezing over ‘de reportage’ in Rosmalen, een dorp dat aan Den Bosch is vastgeplakt. In het centrum stond om onduidelijke reden een monument van een metselaar. Ik ging eten in een kwalitaria, iets dat het midden houdt tussen een snackbar en een restaurant. De specialiteit was frietjes met tuinkruiden. De mensen in Rosmalen vonden dat veel lekkerder dan gezouten friet. De serveerster, een vrouw van middelbare leeftijd die onophoudelijk iets aan het poetsen was met een theedoek, kon de schnitzel aanraden. Ze deed haar handen uit elkaar. „Zo groot als een pannekoek. Met veel paneer.” Iemand die me herkende, kwam vragen of het speciaal voelde om als een Van Roosmalen zijnde in Rosmalen te zijn. Hij bleef maar herhalen wat ik zelf ook wel wist. „Het scheelt een letter.” Daarna: „De letter ‘O’.” „Ooo”, zei ik. Zou het verre familie zijn?, vroeg ik me af toen ik naar al die koppen keek die voorovergebogen in borden vol frietjes met tuinkruiden hingen. Zouden mijn voorouders dit dorp soms hebben gesticht? Waren de mensen die ik zag misschien afstammelingen van hun werkmensen? „Wonen hier veel mensen die Van Roosmalen heten?”, vroeg ik de serveerster toen ze mijn bord kwam wegtrekken omdat ik mijn vork meer dan drie seconden had neergelegd.  „Och veel te veel”, zei ze. „Misschien nog wel meer dan Van Rosmalens. En ik weet ook niet welke d’r eerder waren…” D’r man en daar een broer van had aanloop gehad van een Van Roosmalen.  „Echt een boer.” Na het eten slofte ik door het centrum naar het theater, waar ik warm werd ontvangen. „Wanneer keert u toch een keer terug naar uw roots?”, vroeg een man met beslagen brillenglazen. Ik vond het een bijzondere vraag omdat ik behalve de naam nul binding voelde met het gebied.  Hij: „Aan de rand van het dorp staan mooie woningen, twee onder een kap.” Een ander kwam vertellen dat het hele dorp binnen afzienbare tijd zou worden opgeslokt door Den Bosch en dat de dorpsnaam Rosmalen dan zou verdwijnen. „Den Bosch is een echte veelvraat.” Ik trok me terug in de kleedkamer en wachtte daar het onvermijdelijke af.  „Van Roosmalen”, riep een man met een sleutelbos aan de riem, „Rosmalen is er klaar voor. U ook?” Ik sjokte achter hem aan naar het podium. Het was een leuke avond, ik vond steun in mijn fantasie. Mijn voorouders waren na het stichten van het dorp waarschijnlijk gevlucht en hadden er later voor de zekerheid een extra klinker bij verzonnen.</p>]]></description>
      <guid>https://www.nrc.nl/nieuws/2022/11/16/roosmalen-a4148341</guid>
      <pubDate>Wed, 16 Nov 2022 00:00:00 +00:00</pubDate>
    </item>
    <item>
      <title><![CDATA[Slecht fietsende vrouwen]]></title>
      <description><![CDATA[<p>Ik werd bij het Kruidvat gewaarschuwd voor een groep slecht fietsende vrouwen. Een bende. Ze zouden zich voordoen als vluchtelingen die fietsles hebben, maar in werkelijkheid waren het spionnen voor inbrekers. „Ze stappen de hele tijd af, zogenaamd omdat ze niet kunnen fietsen, maar dan inspecteren ze je erf en je woning. Ze bekijken je inboedel en checken de sloten.” „En dan?” vroeg ik naar de bekende weg. „En dan komen later hun mannen en die breken in.” Later werd ik in de supermarkt en bij de apotheek ook gewaarschuwd voor slecht fietsende vrouwen.  Toen ik koffie ging drinken in het huiskamerrestaurant begon ik er zelf over. Hadden ze al slecht fietsende vrouwen gezien? Vrouwen die door ramen gluren en die als je ze aanspreekt zeggen dat ze vluchtelingen zijn die fietsles hebben? Bij de snackbar bij de rotonde was een vrouw die een groep slecht fietsende vrouwen had aangesproken bij een stoplicht. Wat waren ze van plan?  Maar dat waren gewone slecht fietsende vrouwen, er was ook een begeleider bij.  Toen ik na een paar dagen nog geen slecht fietsende vrouwen had gezien, kreeg het verhaal een staart.  Er fietsten nog wel verdachte vrouwen rond, maar ze presenteerden zich nu ook als moeders die hun kinderen zochten. Dat konden dus ook spionnen voor inbrekersbendes zijn. Dit vergrootte de groep verdachte personen. Zeker voor ons, wij wonen naast een schoolplein waar de hele dag vrouwen vanaf hun fiets naar kinderen zoeken. Weer later hoorde ik dat de spionnen voor inbrekersbendes ook zonder fiets opereerden en ook dat de inbrekers zelf, dus zonder vrouwen, op verkenningstocht gingen. Er waren ook inbrekers die zich voordeden als klusjesmannen. De conclusie was dat de inbrekers ons behoorlijk veel zand in de ogen aan het strooien waren. Het kon niet lang meer duren of de gemeente zou de verlichte borden ‘pas op inbrekers!’ weer naast de invalswegen moeten plaatsen. Een soort vogelverschrikkers, maar dan voor inbrekers. Ze konden dan in ieder geval zelf lezen dat ze in de gaten lopen. Een geruststellend gevoel, iedere winter weer.  Aan een moeder die lampionstokjes voor Sint-Maarten kwam brengen, vroeg ik waarom inbrekers toch altijd in het najaar en de winter naar het dorp komen. Ze antwoordde: „Ik denk omdat ze ’s zomers op vakantie zijn, net als iedereen.”</p>]]></description>
      <guid>https://www.nrc.nl/nieuws/2022/11/10/slecht-fietsende-vrouwen-a4147932</guid>
      <pubDate>Thu, 10 Nov 2022 00:00:00 +00:00</pubDate>
    </item>
    <item>
      <title><![CDATA[Beter dan normaal]]></title>
      <description><![CDATA[<p>Ik was weer eens bij tandarts Stephan Auw in Nijmegen, we voeren al jaren goede gesprekken. In het begin zeg ik dan altijd nog wel wat terug, maar al snel kan dat niet meer. Gisteren zette hij drie spuiten, waarvan de laatste tijdens de wortelkanaalbehandeling in de kies want het bleek dat ik toch nog wat voelde. Hij dacht weleens na over vervroegd pensioen, een periode die hij omschreef als ‘lekker thuis, lekker veel uit eten, lekker rustig, lekker zonnetje en af en toe lekker terug naar de praktijk om zijn favoriete cliënten te behandelen’. Na een korte stilte: „Jou blijf ik zeker onder handen nemen.” Ik kon echt niet meer praten. Mijn tong was een afstandelijke lap, mijn wangen voelden als watten, zijn assistente duwde een afzuigslang tot in mijn keel. Ondertussen keek ik naar een film over archeologen op de WDR. Een team van zeven Duitsers schrobde met kleine borstels voorzichtig het zand van een stenen beeld in een Egyptische woestijn. Zo ongeveer moest het er in mijn mond ook aan toegaan. Wat ik goed vind aan tandarts Auw is de opperste concentratie waarmee hij zijn werk doet. Hij prevelt dan wat voor zich uit, woorden, vaktermen, halve zinnen, maar als het grove werk gedaan is verslapt hij meteen. Eerst een korte samenvatting. „Wortelkanaal, zenuwtjes eruit, slaghoedje erop, dadelijk even afvullen.” Daarna smalltalk.  „NEC, weer een kutseizoen, toch?” „Maar hé, Vitesse nog slechter.” Nederlands elftal, Qatar, wat vond ik ervan? Ik moet hem raar hebben aangekeken met die dot wit papier in mijn handen, waarmee ik af en toe het kwijl opving dat uit mijn mond sijpelde. „Hoelang duurt de verdoving nog?”, probeerde ik te vragen. Ik ging met oud-huisgenoten in het centrum van Nijmegen kaasgehakt eten.  „Met rechts kauwen”, zei hij. „Je proeft toch niets.” Hij begon over Kwong Chow in de Steenstraat in Arnhem, een van de betere Chinese restaurants.  Ik knikte bij alle vragen. „Ja, jij zegt niets”, zei hij. „Niemand zegt hier ooit wat terug. Ik vind het toch heel prettige gesprekken.” Hij dacht dat hij die gesprekken het meeste ging missen als hij het rustiger aan ging doen. Later die avond at ik met rechts bijna mijn bord leeg in café De Plak in Nijmegen. Ik zei bijna niets, maar alle aanwezigen vonden dat ze prettig met me gesproken hadden. Iemand appte me later: „Het was leuker dan het normaal gesproken is.”</p>]]></description>
      <guid>https://www.nrc.nl/nieuws/2022/11/08/beter-dan-normaal-a4147623</guid>
      <pubDate>Tue, 8 Nov 2022 00:00:00 +00:00</pubDate>
    </item>
    <item>
      <title><![CDATA[Het is onkunde gecombineerd met onwil]]></title>
      <description><![CDATA[<p>Wouter Koolmees zit nog te kort bij NS om hem de donderdag aangekondigde prijsstijgingen aan te rekenen, maar het was een prima eerste statement geweest als hij daar met z’n hele D66-hebben-en-houwen voor was gaan liggen. Gemiste kans, hopelijk heeft hij zijn D66-voorganger achter gesloten deuren wel een schop onder de kont gegeven,  want wat is het bij NS (en zusje ProRail) toch een zootje. Nooit eerder was het draagvlak om met het openbaar vervoer te reizen zo groot, maar de grootste reden om toch maar met de auto, het vliegtuig of elk ander alternatief te gaan, is NS zelf.  Ze kunnen daar helemaal niets. Het is onkunde gecombineerd met onwil. Je hoeft de letters NS maar ergens aan te koppelen en het loopt gegarandeerd spaak. Alles bij dat bedrijf straalt uit dat niemand er zin in heeft.  Mijn persoonlijke woede is opgebouwd door jaren treinen, dus ik weet waar ik over praat. Ook als je vertragingen incalculeert, valt reizen met de trein altijd tegen. Op station Wormerveer wordt het niet eens meer medegedeeld als de stoptrein van of naar Amsterdam niet komt. Wat maakt het ook uit? Ze tellen het niet als vertraging, want uitgevallen treinen kunnen geen vertraging hebben, redeneren ze bij NS.  De reiziger moet zelf maar ontdekken dat ze na betaling nergens op hoeven te rekenen. In plaats van langer maken ze de treinen korter, alles om de reis zo oncomfortabel mogelijk te maken. Personeelsgebrek is de officiële reden, maar het personeel dat er is, lijkt ook niet vooruit te branden. Het komt regelmatig voor dat treinen moeten wachten op hun machinist in plaats van andersom, en de conducteurs die ik zie, gaan gebukt door de coupes. Of ze hangen onderuit in de eerste klas om met elkaar de vakbondsacties door te nemen.  Alleen bij de spoorwegvakbonden lopen ze zich het vuur uit de sloffen. Ze maakten dit jaar over de rug van de reizigers handig gebruik van het slappe management en sneden met een veel te scherp geslepen mes dwars door weeë managementlagen om meer salaris te eisen terwijl spoorwegpersoneel helemaal niet onderbetaald werd en wordt.  Wouter Koolmees heeft maar één opdracht: breng NS zo snel mogelijk terug naar de staat. Openbaar  vervoer is geen verdienmodel, NS is in alles geen commercieel bedrijf. De klant is er geen koning, maar een zeurende last die ze zuchtend en steunend op de afgesproken plek proberen af te leveren en die ze dan vervolgens met een strak gezicht een prijsverhoging door de strot duwen. De doelstelling staat haaks op de bedrijfsvoering, ProRail en NS lijken vooral te bestaan om iedereen voor een veel vervuilender alternatief te laten kiezen.</p>]]></description>
      <guid>https://www.nrc.nl/nieuws/2022/11/04/oncomfortabel-a4147219</guid>
      <pubDate>Fri, 4 Nov 2022 00:00:00 +00:00</pubDate>
    </item>
    <item>
      <title><![CDATA[Hetzelfde]]></title>
      <description><![CDATA[<p>In de foyer van een schouwburg informeerde een man naar mijn moeder. Ik had opgetreden, hij had  een van de boekjes met columns over haar in de hand. Ik keek naar de kaft: ik en mijn moeder in 2019.  In veel betere tijden. Toen de foto gemaakt werd hadden we net  een dubbelinterview met Rinskje Koelewijn  achter de kiezen. Ik vond het nog steeds een mooie foto.  De man had ook een moeder, zei hij.  Logisch. Iedereen heeft een moeder. Hij had het met plezier gelezen, het was ‘herkenbaar’. Ik vind ‘herkenbaar’ niet meteen een compliment, maar meneer bedoelde het meer dan goed. Hij begon passages na te vertellen.  Daarna veranderde zijn toon. „Ik vind het onbevredigend dat ik niet weet hoe het is afgelopen.” „Het is niet afgelopen”, zei ik. „Ik ben gestopt met schrijven.” Ik voegde eraan toe dat ik ook nog een broer en zus heb en dat het ook hun moeder is/was. „Is het nu een herhaling van zetten?”, vroeg hij. „Vallen en opstaan, zeker? Alles is al een keer gebeurd?” Precies dat. „Ik had het toch graag gelezen.” Er viel een stilte. Hij gaf me het boek. Ik vroeg wat ik erin moest schrijven, want dat is dan meestal de bedoeling. Hij wilde ‘de datum’, ‘de plaats’, ‘een handtekening’ en de zin ‘dement zijn we allemaal’.  Ik vond het een wat aparte opdracht, maar meer ook niet, ik ben inmiddels gehard, ik heb op commando gekkere dingen in boeken geschreven. Ik vouwde het boek open en zag op de eerste witte pagina mijn eigen handtekening. „Zet het er maar onder”, zei hij. „Doe jij ook eens twee keer hetzelfde.” Toen ik klaar was vroeg hij hoe het voelde om iets te doen wat ik al eerder gedaan had. Ik voelde niets, ik begreep het wel dat ik me er niets van herinnerde.  „Maar ik vind het wel gek”, zei hij. Hij nam afscheid met ‘tot de volgende keer’, want dat had ik mijn moeder in een column bij het afscheid ook een keer laten zeggen. Ook daar herinnerde ik me niets van. Het was een rare ontmoeting, wat was de bedoeling? Wat wilde deze man me leren? Wilde hij dat ik me beter kon inleven in demente mensen? Ging ik hierdoor mijn moeder beter begrijpen? Kreeg ik straf omdat ik haar maar weinig bezoek? Of was dit een manier om af te dwingen dat ik zo nu en dan schrijf over mijn inmiddels 91-jarige moeder?  Het gaat nog hetzelfde met haar.  We zijn haar niet vergeten, zij ons wel.</p>]]></description>
      <guid>https://www.nrc.nl/nieuws/2022/11/01/hetzelfde-a4146915</guid>
      <pubDate>Tue, 1 Nov 2022 00:00:00 +00:00</pubDate>
    </item>
    <item>
      <title><![CDATA[Omhaal]]></title>
      <description><![CDATA[<p>Bij de karretjes in de Vomar kwam het tot een eerste confrontatie, een dorpsbewoner wilde met mij praten over de randen van de vrijheid van meningsuiting die ik volgens hem had ‘overtreden’. Ik had Frida van Roosmalen (1) op de arm, die kreeg er spontaan een volle luier van. Dat krijg je er nou van als je jezelf met heel je hebben en houwen naar talkshowland laat lokken, reportagebundel onder de arm. Het zou gaan over de NS Publieksprijs die was teruggetrokken vanwege stemfraude. Ik had mezelf in die strijd gemoffeld, hoe keek ik er nu tegenaan? Wat was de mening? Weinig zin, toch overgehaald, het zou wel eens een goed gesprek over de reportage en/of  goede boekpromotie kunnen worden. Ik zat aan en kwam tot zes zinnen en de mening dat ze het boek van Thierry Baudet ook gewoon hadden kunnen uitsluiten zodat de rest door kon gaan met het boekpromotiefeest. De mooie omhaal die ik in gedachten had mislukte. Ik sprong nog wel, maar de voorzet kwam niet. Ik kreeg sowieso te weinig ballen. Wat bezielde me?  „Houd het toch gewoon bij het gebruikelijke gesleur op het middenveld”, zou mijn vader gezegd hebben. Ik was het voor de verandering helemaal met hem eens. Van een speler op leeftijd mag je zo onderhand toch wel verwachten dat die een wedstrijd vooraf kan lezen.  „Fascist!”, scholden de neofascisten op Twitter, die net als hun leider opzichtig hun best deden om te doen alsof de NS Publieksprijs er voor hen echt toe doet. Ik had de mening beter even kunnen inslikken tot een beter moment op een ander podium. Thuis vroegen ze ook of ik aan mijn timing wilde gaan werken. Waar zaten ze eigenlijk mee opgescheept? Welke kronkelige wegen ging ik nog meer verkennen? Kon ik voortaan vooraf een kosten-batenanalyse maken? De return werd gespeeld bij de karretjes in de Vomar, waar ik ter verantwoording werd geroepen. De man was boos dat ik hem zijn democratie had willen afpakken. Hij kleurde rood bij het idee dat hij van mij niet meer op een antidemocraat zou mogen stemmen.  Ik heb zijn mening heel vakkundig in mootjes gehakt, net zo lang tot hij toegaf dat hij met boeken hooguit zijn reet afveegt. Heel eerlijk: ik smulde van het eigen gelijk. Kreeg ik nog een lepel brandstof, of kon ik verder? „Van mij had u ook mogen winnen hoor”, zei hij voor hij de Vomar uitwaggelde. ‘U’ was het enige woordje dat me beviel in die zin.</p>]]></description>
      <guid>https://www.nrc.nl/nieuws/2022/10/28/omhaal-a4146539</guid>
      <pubDate>Fri, 28 Oct 2022 00:00:00 +00:00</pubDate>
    </item>
  </channel>
</rss>
