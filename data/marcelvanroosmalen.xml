<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Land van ooit]]></title>
      <description><![CDATA[<p>Gisteren was de geboortedag van mijn vader. Als het al gevierd werd, dan met de mensen van ‘kantoor’. Ze spraken elkaar aan met de achternaam. Koster, Stam, Gerritsen, Sigmond, Vermeulen. Mijn vader was ‘Van Roosmalen’, hij stond erop dat dat niet werd afgekort tot ‘Roos’ of ‘Roosje’. Een ambtenaar was volgens hem altijd formeel, ook in de vrije tijd, want ook daar kon je burgers tegenkomen. Zijn chef heette Kateman, we kwamen hem en zijn vrouw weleens tegen op de markt. Mijn moeder zei dan welke boodschappen ze in de boodschappentas van mevrouw Kateman had gezien. „Bloemkool en een joekel van een stokbrood.” Koster had een sleutelbos aan de riem, de zoon van Sigmond liep altijd met een linnen tas van de PSP over de schouder. Alle ambtenaren stemden CDA of PvdA, ze hadden in verkiezingstijd ook allemaal posters achter het raam. Mijn vader trakteerde altijd op appeltaart. Nooit zelfgebakken, dat vond hij te persoonlijk. Twaalf stukken. „Alleen voor de afdeling ‘water’, anders blijf ik aan de gang.” Hij zei ook dat er op de afdeling werd gezongen. En hij kreeg van iedereen een hand. Ze keken elkaars rapportages na, het ging er dan keihard aan toe. „Een ambtenaar kent geen mededogen.” Een jongere collega had ooit een rapport ingeleverd over het fietspad tussen Rheden en Velp dat voor een deel langs de IJssel liep. Mijn vader trok er een week voor uit om het te lezen. Hij vond het een erg slecht rapport. Hij oefende met mijn moeder hoe hij deze mededeling zou brengen. „Hou het zakelijk”, zei ze. „Maar hoe doe ik dat?”, vroeg mijn vader. „Hij kan zo niet op vakantie, het moet helemaal opnieuw.” Hij bood uiteindelijk aan om te helpen, de jongere collega kon op vakantie, maar de typemachine moest mee. Zelf had mijn vader ook zijn typemachine mee naar Zwitserland. Soms overlegden ze, dan belde mijn vader vanuit Hotel Berghof in Wilderswil naar het vakantie-adres van zijn collega. Het sloot dan af met: „Het zal afkomen.” Het rapport kwam af, er is nooit wat met de aanbevelingen gedaan. Zo ging het altijd, bijna al zijn rapportages verdwenen ongelezen. Maar wel zonder taalfouten! Je wist tenslotte maar nooit of het later in het archief werd geraadpleegd. Ooit.</p>]]></description>
      <guid>https://nrc.nl/nieuws/2025/02/27/land-van-ooit-a4884571</guid>
      <pubDate>Thu, 27 Feb 2025 05:56:41 +0000</pubDate>
    </item>
    <item>
      <title><![CDATA[Bundestagswahl]]></title>
      <description><![CDATA[<p>Deze tekst is geschreven op zondagmiddag, een paar uur voor de eerste exitpolls van de uitslagen bij de Duitse verkiezingen waarover het hier nu al weken gaat. Nederland is dan wel een naar binnen gekeerd land geworden, op Hongarije na het treurigst ogende broertje van het grote Europese gezin, maar we kijken wel met opengesperde argusogen naar de wereld om ons heen. Ik groeide niet ver van de grens op, maar we hielden ons nooit bezig met de Wahl. De politiek daar was zo mogelijk nog saaier en degelijker dan bij ons. Inmiddels zijn we hevig geïnteresseerd. Misschien dat we het ongeluk thuis beter begrijpen door het gedrag bij de buren te bestuderen. Het gaat natuurlijk allemaal weer niet meevallen, maar officieel tast ik nog in het duister. Erg prettig, want de eerste duiding is, u weet er inmiddels alles van, nooit de beste. We fietsten gisteren in heerlijke onwetendheid door de stad Amsterdam. De terrassen zaten vol, er zaten twee in slaapzakken verpakte zwervers voor de Jumbo. Op het fietspad kwamen mensen met Oekraïense vlaggen ons tegemoet. Ze kwamen terug van een herdenking van drie jaar oorlog waar ze waren toegesproken door Jan Paternotte en Ruben Brekelmans. Ik weet niet wat dat doet met het vertrouwen op een goede afloop, maar ze zwaaiden er niet minder om met hun vlaggen. „Waarom doen de mensen zo boos tegen ze?”, vroeg Lucie van Roosmalen (9). „Omdat ze aan de verkeerde kant van de weg fietsen”, antwoordde ik. Je kunt de Nederlander niet meer tarten dan met het overtreden van de regels. Dat, of met in de file staan of treinvertraging of de erfbelasting. Ondertussen zijn de Duitsers nog niet zo ver heen als wij, bij de politieke debatten laten ze elkaar uitspreken, er is nog steeds sprake van een zeker niveau. De politiek is er nog niet helemaal vervolkst zoals bij ons. Geruststellend: wat de uitslag ook is, de gevreesde AfD komt er niet in de regering. Alice Weidel wordt op zeker geen Bundeskanzlerin, onze oosterburen worden dus nog niet opgezadeld met ministers die niet weten dat de president van Oekraïne democratisch is verkozen, die kinderen graag zonder helm op een fatbike zien klimmen, zeggen dat stikstof niet bestaat of die in hulpgoederen een verdienmodel voor het vaderland zien. Maar goed, dat was gisteren. Vandaag is alles anders, ik heb goede hoop dat ik de eerste ben met een pathetisch stukje.</p>]]></description>
      <guid>https://nrc.nl/nieuws/2025/02/23/bundestagswahl-a4884124</guid>
      <pubDate>Sun, 23 Feb 2025 05:56:41 +0000</pubDate>
    </item>
    <item>
      <title><![CDATA[Sneuvelbereidheid]]></title>
      <description><![CDATA[<p>Op de terugweg van Madurodam naar huis passeerden we het fort van de Amerikanen aan het John Adams Park in Den Haag. Er was een tijd dat ik al die hekken en camera’s een teken van kracht vond. Het is inmiddels duidelijk dat de vrienden van toen geen vrienden meer zijn. Eerder kennissen, en dan nog van het soort dat je in vakantietijd niet op je huis laat passen. Tegelijkertijd probeer ik me te verhouden tot de eigen regering. Het is lief en aandoenlijk dat Dick Schoof met onduidelijk mandaat mee mocht praten met Mark Rutte en de grote Europese landen. Nederland draait zich richting een bijdrage aan een Europese troepenmacht die eventueel misschien wel als buffer wil fungeren. Zo hebben we ons in het verleden wel in meer hachelijke avonturen gestort. Wat we er altijd vergeten bij te vertellen is dat het bij ons vooral draait om het sussen van eigen geweten. En dat onze bijdrage vooral symbolisch zal zijn. Een paar hospikken, iets maritiems in de Oostzee, wellicht de logistiek verzorgen, een Patriot-raket stationeren en vooruit we leveren ook nog wat uitblinkers van de Luchtmobiele Brigade. Het grote probleem van Defensie: er werken daar 74.000 mensen, maar de sneuvelbereidheid schurkt bij ons, en ik vrees ook bij onze Europese partners, tegen het nulpunt. Je zou het vooruitgang kunnen noemen: van massale vaderlandsliefde en opofferingsgezindheid is nog geen land echt beter geworden, maar geconfronteerd met een tegenstander die er geen been in ziet om er duizend per dag doorheen te duwen ben je kansloos. Je kunt heel stoer roepen dat we zo snel mogelijk ons leger moeten optuigen, maar met wie dan? Wie gaat akkoord met de aangepaste arbeidsvoorwaarden? We willen wel schieten maar dan wel onder de voorwaarde dat er niet gericht wordt teruggeschoten. Het zegt natuurlijk weinig, maar ik ken niemand die bereid is zichzelf op te offeren voor het vaderland, laat staan als die grenzen duizend kilometer verderop liggen. Ze zijn er niet en ze komen er ook niet, of Defensie moet met een wel heel verrassende wervingscampagne komen. Mijn vader werd in een andere tijd als dienstplichtig militair verscheept naar Nederlands-Indië, ze zaten als sardientjes in een blik benedendeks op een grote boot, zongen vrolijk het Wilhelmus toen de evenaar werd gepasseerd, maar eenmaal ter plekke waren de meesten jaloers op zijn weinig imposante postuur waardoor hij achter een typemachine werd gezet. Behalve mooie herinneringen hebben we niets meer aan de Amerikanen. De vriendschap is opgezegd, maar we zwaaien nog wel naar elkaar. Misschien moeten we op onze beurt aan Oekraïne uitleggen wat voor een vriend we eigenlijk zijn. Je kunt ons altijd bellen, graag zelfs, maar we zijn er vooral voor begrafenissen en bruiloften.</p>]]></description>
      <guid>https://nrc.nl/nieuws/2025/02/20/sneuvelbereidheid-a4883720</guid>
      <pubDate>Thu, 20 Feb 2025 05:56:41 +0000</pubDate>
    </item>
    <item>
      <title><![CDATA[Het woord ‘gewoon’ past niet bij Arnold Karskens]]></title>
      <description><![CDATA[<p>Ik vond Arnold Karskens al cult toen hij nog gewoon oorlogsjournalist was, alhoewel het woord ‘gewoon’ eigenlijk niet bij Karskens past. Hij was juist nooit ‘gewoon’. Alles draaide om hem, het enige wat ik van die oorlog om Irak heb onthouden is dat hij als laatste journalist overbleef in Bagdad, vanwaaruit hij het niet kon laten om al die andere – ‘laffe’ – journalisten de maat te nemen. Zijn verslagen uit Afghanistan voor Nieuwe Revu waren vooral legendarisch omdat hij ook altijd zelf pontificaal op de foto’s stond die hij met zijn teksten aanleverde. Steevast met een lokaal hoofddeksel op het hoofd zodat de Taliban niet door had dat ze met een Westerse journalist te maken hadden. Zijn afkeer tegen collega’s die embedded gingen vond ik ook legendarisch. Toen het met de tijdschriften minder ging begon hij een eigen omroep: Ongehoord Nederland, waarin in de begintijd alles om hem draaide. De in de eigen schuur opgenomen van-dik-hout-zaagt-men-planken columns waarin hij op woensdagen de week doormidden zaagde, zijn dansjes met zwarte piet, zijn gedweep met de boeren, zijn rondjes over het Malieveld, dat rode petje op zijn kop: het was helemaal Arnold en wel zoveel dat hij niet door had dat hij zelf de enige was die hem nog serieus nam. Hij was zo druk met rechts van het midden zijn en ledenwerven dat hij niet precies door leek te hebben wat voor bende hij om zich heen verzamelde. Tenminste dat leek zo, want bij de bodemprocedure waarin hij vorige week zijn functies bij ON! terugeiste bleek dat hij alles altijd al haarfijn in de smiezen had gehad. Hij hing de vuile was heerlijk buiten, zelfs de poepstrepen die uit de extreemrechtse onderbuiken waren gelopen liet hij zien. Het gekke was dat hij er zelf nog het meest verbaasd over was dat die bestonden, terwijl dat toch ongeveer het bestaansrecht voor zijn omroep was en is. Eigenlijk is iedereen er een racist of antisemiet, er was er daar maar een die dat had willen stoppen: Arnold Karskens. Toen hij er nog zat hoorde de buitenwereld hem er niet over, maar ga er maar vanuit dat hij zijn dikke journalistieke tong er toen bijna moet hebben afgebeten. Hij stipte ook nog even de rol van zijn voorvaderen in de Tweede Wereldoorlog aan (verzetshelden), mijn lievelings. Ze zeggen dat heldhaftigheid genetisch niet overdragelijk is, maar ga er maar vanuit dat je daar heus ook wel een lik rechtvaardigheid van mee krijgt. Als het naoorlogs verzet nog een levend gezicht zoekt, zou ik kiezen voor dat van Arnold Karskens.</p>]]></description>
      <guid>https://nrc.nl/nieuws/2025/02/17/journalistieke-tong-afgebeten-a4883286</guid>
      <pubDate>Mon, 17 Feb 2025 05:56:42 +0000</pubDate>
    </item>
    <item>
      <title><![CDATA[Terug in de slagader]]></title>
      <description><![CDATA[<p>Ik had nog wat unfinished business in Wormer en liep voor het eerst sinds zes maanden door de Dorpsstraat, de slagader van het dorp waar ik zeven jaar had gesleten. Op de plek van bakker Brakenhof, naast kapsalon Nico Piet, was een kapperszaak gekomen, aan de overkant van de kruising komt er binnenkort nog een. Ik had het al eens eerder opgeschreven: nergens zijn zoveel kapsalons per inwoner als in Wormer. En dat terwijl minimaal de helft van de mannen er kaal is, ik begreep ineens waarom de vrouwen er meestal zo gekortwiekt uitzien. Ze worden ongevraagd de hele tijd bijgepunt, al hun vriendinnen hebben een kapsalon. Had ik het dorp, het leven op de vierkante centimeter, gemist? Andersom was het wel zo. Ik werd van alle kanten aangeklampt met de jongste roddels. Café het Wapen van Wormer krijgt een bestemming voor minderjarige asielzoekers, er zijn protesten, maar die gaan er vooral over dat de ambtenaren van de welstandscommissie een oogje toe lijken te knijpen, terwijl ze wel uitrukken voor iedere schuur en andere bouwsels op eigen grond waar Wormenezen hun kinderen noodgedwongen in moeten laten wonen. „Wij zijn van de rechte lijn”, zei een man bij de Vomar op een toon alsof hij het me moest uitleggen hoe ze ook alweer gebakken zijn. „Wij zijn van recht is recht en krom is krom, en dan voor iedereen.” Wat ik prettig vond is dat het wereldgebeuren ze totaal koud lijkt te laten. „Heeft dat zin dan om je overal maar druk over te maken?”, hield een klant in huiskamercafé de Huiskamer me voor. „Straks krijgen we allemaal een chip van Elon Musk in het hoofd en dan kun je het leven leiden wat je wilt leiden. Ik denk dat ik dan gewoon doorga met dit leven.” Uitbater – en Vitesse-fan – Arno had een nieuw kapsel, het zat nu ook plat van voren. Het gaf hem een zakelijker uitstraling. Zolang het aantal begrafenissen maar niet afneemt, en daar zag het niet naar uit, gingen de zaken goed. Slagerij Gijs Tange was voor minimaal 10.000 euro opgelicht bij de reparatie van een koelsysteem, een monteur had er in plaats van een nieuwe motor een motor van twintig jaar oud ingezet en was daarna telefonisch niet meer bereikbaar. Ook Wormer: er werd tegen zijn zin een crowdfunding ‘voor onze vriendelijke en vakbekwame slager’ opgezet. Hoe goed bedoeld ook, hij was al de halve dag bezig om de liefdadigheid te stoppen. Het gerucht ging dat wij zouden terugkeren naar het dorp, we waren al gesignaleerd bij een huis in het open veld. Een meeluisterende klant sloeg de handen voor de mond. „Wat heeft u hier nog te zoeken?” Ik wist het ook niet, misschien een kapperszaak beginnen?</p>]]></description>
      <guid>https://nrc.nl/nieuws/2025/02/13/terug-in-de-slagader-a4882904</guid>
      <pubDate>Thu, 13 Feb 2025 05:56:42 +0000</pubDate>
    </item>
    <item>
      <title><![CDATA[Negatievelingen]]></title>
      <description><![CDATA[<p>Noa Lang speelde zaterdagavond een redelijke wedstrijd voor PSV, dat weer niet won. Van Willem II notabene. Na afloop ging Lang voor de camera’s tekeer tegen het Eindhovense publiek, waarvan hij niet wist waar ze mee bezig waren. Enig wederzijds onbegrip is begrijpelijk, Noa Lang is in niets Eindhoven en andersom zijn er in Eindhoven ook weinig als Noa Lang. De functie van publiek is volgens Noa Lang aanmoedigen, andere zaken worden niet op prijs gesteld. Trainer Peter Bosz van PSV vond desgevraagd dat het publiek best zijn afkeuring mocht laten blijken, want er was veel te doen over de uitspraken van Lang. Natuurlijk mag het publiek zijn onvrede kenbaar maken, maar andersom mag je daar als performer natuurlijk ook best verontwaardigd over zijn. Een schrijver vindt een slechte recensie ook niet leuk, het publiek kan er best naast zitten, misschien spaarden de spelers zich wel om de spionnen van Juventus zand in de ogen te strooien. Ondertussen was onder de hardcore PSV-supporters de hel losgebarsten. Het was lang geleden dat ze zo waren beledigd, ze zagen zich als twaalfde man als een onderdeel van het team en nou zei Noa Lang ineens dat ze „een slecht publiek” zijn. Je aangesproken voelen omdat je tussen alle goedbedoelde emoties door misschien ook wel heel hard „PSV wakker worden” hebt geroepen: ik ben jaloers. Je thuis verslikken in je bier en chips als je Noa Lang hoort praten: dan zijn oorlog, milieu, inflatie en Trump nog heerlijk ver weg, dan ben je geestelijk nog gewoon vijftien of je hebt je carrière en relatie al opgegeven en je stort je helemaal op de bijzaken. Dan maakt het allemaal niet meer uit, maar dan heb je wel een zware tijd want Noa Lang vindt je kut. En de rest van het team ook! Het zal wel weer eindigen met halfbakken excuses, met een noodgedwongen transfer of een geniaal doelpunt op het juiste moment, maar voorlopig is de schade onherstelbaar. Er zijn werelden ingestort: dat hele beeld dat het Philips Stadion in Eindhoven voor tegenstanders van PSV een hel is waar ze bibberend naar toe gaan blijkt niet waar te zijn. Dat bestond alleen in jouw hoofd, zelfs de eigen spelers zijn niet van je onder de indruk. Bij Vitesse werd trainer Ronald Spelbos ooit weggepest door het publiek omdat hij bij Studio Sport gezegd had dat we negatievelingen waren. Ik had verder ook niets anders aan mijn hoofd en was woedend. Hoe oud was ik? Zeventien? Achttien? Een paar jaar ouder dan Noa Lang nu is.</p>]]></description>
      <guid>https://nrc.nl/nieuws/2025/02/09/negatievelingen-a4882513</guid>
      <pubDate>Sun, 9 Feb 2025 05:56:42 +0000</pubDate>
    </item>
    <item>
      <title><![CDATA[Naar de slacht]]></title>
      <description><![CDATA[<p>De BoerBurgerBeweging (BBB) is als een stapel hooibalen: trek er een paar onderuit en alles valt om. De boer of boerin kan dan een paar dagen de hooizolder niet op vanwege de stofwolken. Maandag was het weer zo’n dag. Het Kamerlid Lilian Helder, die eerder van de PVV naar de BBB was overgestapt, stapte nu helemaal op. Ze had het regeerakkoord ook nooit ondertekend, zei ze. Ze had eigenlijk helemaal niets want er werd toch niet naar haar geluisterd. En ook in de provincie Overijssel brak de halve fractie met de provinciale fractie van BBB uit de stal van Carla Evers wier man Edwin een pluimvee- en akkerbedrijf runt, maar dat doet verder eigenlijk niet terzake. Partijleider Caroline van der Plas heeft haar partij naar grote hoogte gestuwd, maar weet zich inmiddels omringd door zoveel stoethaspels – eigenlijk blijft alleen haar hartsvriendin Mona Keijzer als vicepremier overeind – dat ze van gekkigheid niet meer kan kiezen welke kant ze nu weer op moet blazen. Dinsdag legde ze aan verslaggevers uit dat ze intern geen tiran en/of dictator is en gisteren deelde ze op haar favoriete podium X hoe ze deze partijcrisis te lijf gaat. „Gisteren was een rotdag voor BBB, vandaag weer een nieuwe dag. Rug recht, kop omhoog, zoals ik mijn hele leven al heb gedaan. Stormen zijn er om getrotseerd te worden.” Het kwam me bekend voor. Vlak voor de grote kladderadatsch lanceerde mijn favoriete voetbalclub Vitesse een bijna identieke publiekscampagne. We waren trots en voor niemand bang, een paar maanden later moesten we op de knieën voor geld. Uiteraard werd Caroline op X vanwege haar ongehoorde eerlijkheid overstelpt met bijval. Het regende begrip van mensen die van het eigen leven ook een puinhoop hebben gemaakt. Stug doortrappen bij wind tegen vinden ze stoer, ook als je van niks naar nergens fietst. Het zal wel weer een ingeving van haar trouwe maat Henk Vermeer zijn, die had vroeger een reclamebureautje en broedde ook de partijleus ‘Iedere dag BBBeter!’ uit, een zin waarmee alles en tegelijkertijd ook niets wordt gezegd. Als Kamerlid is Henk de hele dag aan het redderen. Op de jampotjes uit Tiel staat Flipje, Berend Botje vertrok met een scheepje uit Zuidlaren en Henk plukt lukraak wat moties uit de ochtendkranten die hij dan op verkeerde momenten indient. Henk Vermeer denkt dat de Tweede Kamer een koeienstal is waar je mag loeien wat je wilt, maar dat is alleen zo bij de fractievergaderingen van de BBB, waar hij en Caroline onderonsjes hebben over alles, behalve over de zaken waarvoor de BBB is opgericht, want voor de boeren kunnen ze helaas niets betekenen. De BBB houdt van de boer op dezelfde manier als de boer van zijn beesten houdt: het is bijvoederen en aaien zolang de camera’s draaien en daarna hup naar de slacht.</p>]]></description>
      <guid>https://nrc.nl/nieuws/2025/02/06/naar-de-slacht-a4882134</guid>
      <pubDate>Thu, 6 Feb 2025 05:56:42 +0000</pubDate>
    </item>
    <item>
      <title><![CDATA[Handelsoorlog]]></title>
      <description><![CDATA[<p>Zaterdag begon dan de al door Donald Trump aangekondigde handelsoorlog: vanaf dinsdag heffen de VS 25 procent belasting op alle producten uit de buurlanden Mexico en Canada. Wat ik uit de commentaren begreep slaan die terug met eenzelfde maatregel. De jaren dertig van de vorige eeuw komen terug. Het inflatiespook komt ook hier steeds vaker dreigend tevoorschijn. Ik heb laatst 3 euro 49 betaald voor een bakje mini-komkommers, een product dat ik niet eens lekker vind. Leefde Paula van Roosmalen-Breekelmans nog maar. Ze knipte haar hele leven aanbiedingen uit folders en besloot na lang wikken en wegen of ze op vrijdag naar de Edah of de Coop bij het Velperbroekcircuit zou gaan. Ik moest aan haar denken toen ik bij de kassa bij de Vomar in Amsterdam-Oost achter een vrouw stond die een kwartier van iedereen nam omdat ze 30 cent te veel zou hebben betaald. Het is alsof ik mijn hele jeugd heb getraind voor deze tijd. Mijn moeder die thuiskwam en, onderwijl de boodschappentas tussen haar voeten op de deurmat parkerend, hardop riep: „Driemaal raden wat ik voor een stuk kaas heb betaald?” Mijn vader die volautomatisch begon te zuchten dat het geld hem niet op de rug groeide. „Ik heb het niet. Ik heb het niet”, zei hij dan. Achteraf denk ik dat hij met dat zinnetje niet eens het saldo op zijn bankrekening bedoelde, maar dat hij het had over zijn perspectief op het werk. Chef zou hij nooit worden, hij leefde van zomervakantie naar kerstpakket en acteerde dat hij daar tevreden mee was. Hij prees Polen, een land waar ze toen dolblij waren met onze tweedehandskleding. We nemen officieel nog niet deel aan het handelsconflict, maar de oorlogsverklaring ligt al klaar. Ga er maar van uit dat wij die dan gaan verliezen. Met ‘wij’ bedoel ik in eerste instantie Europa, maar omdat alles, en dus ook het egoïsme, na een tijdje overwaait naar onze polder sluit ik een alleingang van Nederland ook niet uit. Je hoeft weinig moeite te doen om het idee, dat we het hardst genaaid worden door onze trouwste bondgenoten, ook hier populair te maken. „Wij zijn een diensten- en doorvoerland”, doceerde zuster Virgini al in de zesde klas van de Fredericusschool te Velp. Er werd ons geleerd dat dit heel slim was. En zo zag ik het toen ook, we reisden de hele wereld over op zoek naar koopjes die we dan doorverkochten aan vooral de Duitsers en daarna de rest van de Europeanen. Die hele Europese Unie was vooral geschikt voor landen als het onze. Maar dat moet je wel willen zien. Je kunt er ook voor kiezen om de eigen exportproducten te beschermen. Wat maken we hier eigenlijk nog in dit dienstenland? Alleen maar boerenproducten! We gaan eraan.</p>]]></description>
      <guid>https://nrc.nl/nieuws/2025/02/02/handelsoorlog-a4881764</guid>
      <pubDate>Sun, 2 Feb 2025 05:56:43 +0000</pubDate>
    </item>
    <item>
      <title><![CDATA[De Vijf Redders]]></title>
      <description><![CDATA[<p>Gistermiddag nam ik me dan toch echt voor nooit meer over Vitesse te schrijven. Had ik net een niet ongeestig stukje af over de raadsels rondom de identiteit van de vijf nieuwe eigenaren (aandeelhouders) die scheidend crisismanager Edwin Reijntjes bij wijze van afscheid op ons afvuurt (‘Onder anderen twee ex-profs uit de lagere regionen van het Duitse voetbal die hun sporen op bestuurlijk vlak verdiend hebben.’), kwam Omroep Gelderland met de namen van de aandeelhouders. – DMW Vista, „eigendom en beheerd door Dane Murphy”, een Amerikaan die bij New York Cosmos, VFL Osnabrück en D.C. United voetbalde. – Flint Reilly, „een echte professional in de sport”. – Timo Braasch, „een Duitse ondernemer gespecialiseerd in complexe probleemoplossing en strategische groei-investeringen”. – Leon Mueller, medepresentator van een voetbalpodcast met nauwe banden binnen de voetballerij. – Bryan Mornaghi, een Italiaan die grote kapitaalcontracten heeft uitonderhandeld en ondertekend (!) met Nederlandse bedrijven in de offshore windsector. Zo, en nu jullie weer. De tijd van het grote uitlachen is voorbij, dit zijn vijf echte toppers die in Vitesse uit Arnhem wel een groeibriljant zien. Ik geloof ze zonder ze in de ogen gekeken te hebben dat ze geen banden met de vorige eigenaar hebben. Alle twijfel is weg, dit riekt naar kwaliteit. De club is voorlopig gered, bedankt Edwin Reijntjes. Veel plezier in Zweden. Bedankt Arnhemse ondernemers voor het overbruggingsjaar. Bedankt KNVB voor de tientallen minpunten. We kunnen weer door, het circus trekt verder met als hoofdact dit kwintet experts. Wat ook prettig is: ze komen er niet vandaan, de meesten zijn er ook nog nooit geweest, maar allemaal voelen ze iets warms voor de regio Arnhem. Ik hoop dat er de komende weken een persconferentie komt in Gelredome, maar Papendal mag ook, met De Vijf naast elkaar aan een lange tafel. Laat Lex Lammers van De Gelderlander zich hier maar eens de gele tanden op stukbijten. Zo veel vragen. Zijn het maatjes? Komen ze ook naar de wedstrijden? Wat doen ze ’s morgens in de kwark? Even later kwam de club, als vanouds, met een heerlijk ronkend persbericht dat meer vragen oproept dan antwoorden geeft. Dane, Flint, Timo, Leon en Bryan doen het nu al slimmer dan Maasbert Schouten en Coley Parry om maar eens twee oud-aandeelhouders met een vlekje te noemen. Er komt helemaal geen persconferentie, ze gaan „voorlopig” geen media-activiteiten doen. ‘De beginperiode wordt gebruikt om de club beter te leren kennen. Er wordt aandachtig gekeken naar de historie van Vitesse, de clubcultuur en haar rol in de regio en de maatschappij.’ Want daar waren ze nog niet helemaal van op de hoogte. Dit vond ik de mooiste zin: „Eén ding is al wel helder: de aandeelhouders zijn jong, ambitieus, realistisch en vastberaden om Vitesse weer te krijgen waar het hoort.” Als we nu niet heel snel terug zijn aan de top weet ik het ook niet meer.</p>]]></description>
      <guid>https://nrc.nl/nieuws/2025/01/29/de-vijf-redders-a4881342</guid>
      <pubDate>Wed, 29 Jan 2025 05:56:43 +0000</pubDate>
    </item>
    <item>
      <title><![CDATA[Daciërs]]></title>
      <description><![CDATA[<p>Door de roof van een ‘gouden helm’ uit een museum in Assen zaten we opeens midden in de Daciërs, een door de Romeinen opgeslokte beschaving, waarvan de Roemenen denken dat ze ervan afstammen. Veel oud-Roemeense tradities zouden overeenkomen met die van de Daciërs, denk daarbij aan woordenschat, kleding en eetgewoonten. In Nieuwsuur draafde ‘onze’ Hendrik Spiering op. Eva Hoeke, die Hendrik alleen van de NRC-podcast ‘Onbehaarde Apen’ kent, viel van de bank. Ze had altijd gedacht dat Hendrik een dertiger was, maar dat zijn alleen zijn stem en geest. Niettemin zaten we wel meteen in kamp-Spiering, een prettige duider, met hem hoopten we heel erg dat de dieven losgeld vragen voor de door hen gestolen gouden helm. Als ze hem maar niet omsmelten tot een blok goud. De helm kon wel tegen een stootje, Hendrik vertelde dat de Roemeense vinders het ding destijds een tijd als voederbak voor de schapen hadden gebruikt. Zo gaan die dingen. Eind 1944 – Oirschot was bevrijd, de boerderij was afgebrand – vluchtten mijn grootouders van moederskant op een kar naar een ‘heeroom’, zo werd een oom die priester was genoemd. Ze zouden er twee jaar in een schuur wonen, een periode waarin de drama’s zich opstapelden. Zo viel mijn moeder met haar been in een eg. „Dat zal wel pijn gedaan hebben”, zeiden we tegen mijn moeder als ze het verhaal voor de duizendste keer vertelde. Dan zei ze altijd zuchtend, maar de klemtonen zorgvuldig plaatsend: „Ach het bloed gutste eruit, het was met geen lap te stelpen, maar ik voel vooral de verschrikkelijke draai om mijn oren die ik van ‘ons pap’ kreeg nog. Daarna gingen we pas, met paard en wagen.” Later werd haar door zorgen gekwelde moeder er ook nog ongeneeslijk ziek en raakte haar vader aan de drank. En toen overleed ook nog de hond van Heeroom. Bij het graven van een gat om de hond in te kieperen stuitte hij met de schep op een aardewerken pot met steentjes. Hij smeet het ding bij de varkens, na een paar regenbuien bleken de steentjes gouden muntjes. Onze Lieve Heer had geholpen: de boerderij kon worden opgebouwd, Heeroom kocht in Tilburg een doos sigaren en de rest van het geld ging naar een missiepost in Belgisch Kongo. „Uiteindelijk hielden we er niets aan over”, zei mijn moeder, behalve dan dat nogal wat ooms en tantes in de herfst van hun leven regelmatig met metaaldetectoren naar potten met muntjes zochten. Misschien stam ik van moederskant ook wel af van de Daciërs, want qua kleding en eetgewoonten kon ik al die broers en zussen van haar, een uitzondering daargelaten, moeiteloos in vorige eeuwen plaatsen. Als ik hem spreek zal ik Hendrik Spiering vragen of ze ook nederzettingen in Noord-Brabant hadden.</p>]]></description>
      <guid>https://nrc.nl/nieuws/2025/01/27/daciers-a4880968</guid>
      <pubDate>Mon, 27 Jan 2025 05:56:43 +0000</pubDate>
    </item>
  </channel>
</rss>
