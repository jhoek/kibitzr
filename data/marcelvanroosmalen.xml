<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Brinta]]></title>
      <description><![CDATA[<p>We werden naar Mook geroepen, het ging niet goed met Paula van Roosmalen (91). Mijn moeder was sterk vermagerd en reageerde niet meer, zelfs niet op de hulphond die tot haar grote vreugde eens per week het huis werd binnengeleid. De verzorging dacht dat het misschien tijd was voor een priester. Wilde ze dat? Wij dachten van wel.  Ze was al eerder ‘bediend’, vlak voor een openhartoperatie jaren geleden. En zo zaten we dan met z’n allen in een kring in haar kamer, tussen haar koperen potten, foto’s en koektrommels. Op het aanrecht stonden thermosflessen met koffie en thee.  Paula van Roosmalen lag in een luxe rolstoel, blauwe doeken om haar voeten tegen doorligplekken. Ik schrok van haar toestand, het grauwe, spitse gezicht, de afwezige blik in haar ogen. Nog maar 45 kilo, praten ging bijna niet, haar hand viel weg in de mijne.  Ze hadden een cd aangezet, Bach. Daar zaten we dan, lacherig, gelaten, onhandig, een beetje als vroeger bij een familiegebeurtenis. De priester was verlaat door een gesprek met een stel dat per se wilde trouwen in de kapel van Mook. Hij maakte zelf het bruggetje: van alle markten thuis, van het grote geluk naar het minder prettige: de naderende dood. Hij had voor zijn carrièreswitch gestudeerd in Velp, tropische landbouw, dat was dan toevallig. Hij had een ampul met wijwater en zalf meegenomen. Het moest maar beginnen. We keken naar mijn moeder, die terwijl de priester zijn vinger in een potje met zalf doopte zacht begon te pruttelen. Het was zo zacht dat zelfs de regen buiten ons stoorde.  Vroeger toen ze ons de oren van de kop kletste negeerden we haar, nu inhaleerden we ieder woord. Ik was met mijn oren het dichtst bij, de rest vroeg of ik wilde vertalen, maar ik verstond alleen het woord ‘genoeg’.  „Genoeg”, zei ik.  Moesten we hier mee doorgaan? De priester stelde voor om met zalf een kruisje op haar voorhoofd en haar handen te maken en het daar dan bij te laten. Daarna stopte hij zijn stola in zijn linnen tas. Paula van Roosmalen probeerde weer iets te zeggen. Iedereen doodstil. Opeens zei ze: „Pap!” „Ze wil pap”, herhaalden we. Een van ons ging naar de gang om te zeggen dat er om pap gevraagd was.  Vijf minuten later was er een verzorger met een kom Brinta. Twee liter, ze vond het zelf ook overdreven.</p>]]></description>
      <guid>https://nrc.nl/nieuws/2023/01/16/brinta-a4154278</guid>
      <pubDate>Mon, 16 Jan 2023 05:56:57 +00:00</pubDate>
    </item>
    <item>
      <title><![CDATA[Tevreden met niets en elkaar]]></title>
      <description><![CDATA[<p>Omdat we uit huis moesten vanwege potentiële kopers gingen we met Frida van Roosmalen (1) een stukje rijden. De andere kant op, richting Uitgeest.  We legden aan bij café-restaurant De Krokodil in Krommenie, een wegrestaurant zoals ik het alleen kende uit Amerikaanse films met slechte afloop.  Een tankstation, een parkeerplaats, weilanden en De Krokodil. De vader van de vriendin had er tientallen jaren geleden uren rokend doorgebracht, aan de bar en achter de gokkast.  Er was nadien weinig veranderd. Dat zag ik meteen, ook al was ik er voor de eerste keer. Het personeel at zwijgend zuurkool met worst aan een stamtafel, aan de tafel achter ons sneed een man meedogenloos door twee eierdooiers.  Frida van Roosmalen (1) kroop tussen de tafels met kleedjes naar een stenen krokodil bij de open haard. De koffie kwam in een wit kopje, met een koekje in cellofaan. De ober zei dat de eigenaren een band met Spanje hebben, dat er daarom zoveel tapas op de kaart staan en dat je er om te dineren moet reserveren omdat er veel aanloop is van mensen die hun vrije tijd vullen met ‘een stukje rijden’ van niets naar nergens. En toen had hij me. ‘Een stukje rijden.’ Toen mijn ouders nog niet zo lang in Arnhem woonden parkeerden ze de auto wel eens op een vluchtstrook.  Klapstoelen eruit.  Auto’s kijken.  En daarna ergens een hapje eten.  Toen ze mij daarover vertelden probeerde ik hun levens erbij te denken, en nu twintig jaar later zat ik er opeens middenin. Ik was terug in de tijd van Simon Carmiggelt, De Fabriek en Wim Kan. We keken door het raam naar het niets. Tevreden met niets en elkaar. „De mensen zullen nu wel weg zijn”, zei de vriendin na een half uur. „We kunnen naar huis.” We rekenden af. Buiten sloeg de wind ons in het gezicht, Frida stapte in een plas, de auto wilde niet starten, een man rookte in zijn auto een sigaret.  „Als we hier onverhoopt toch blijven wonen, kom ik hier terug”, hoorde ik mezelf zeggen. „Maar we gaan verhuizen”, zei de vriendin. „Ja”, zei ik, „we gaan wel verhuizen.”</p>]]></description>
      <guid>https://nrc.nl/nieuws/2023/01/12/krokodil-a4154090</guid>
      <pubDate>Thu, 12 Jan 2023 05:56:58 +00:00</pubDate>
    </item>
    <item>
      <title><![CDATA[Sanitair]]></title>
      <description><![CDATA[<p>In het centrum van Wormer zijn de gaten die de rijwielspecialist en de kringloopwinkel hadden achtergelaten ingevuld door een sanitairspecialist die zichzelf over twee winkelpanden heeft verspreid. Er zijn nooit klanten. Ik ben er een keer binnen geweest en toen zei de verkoper dat hij vooral via het internet verkoopt en dat hij zijn panden ziet als etalages. „Zeg dan eerlijk: als jouw wc of bad stuk gaat… Aan wie denk je dan?” „Ja, aan DKD Sanitair”, zei ik. „Dat dus”, zei hij. Sanitair was een kwestie van wachten. Onbewust had je je nieuwe toiletpot allang aangeschaft. Wat dat betreft leek zijn handel wel op het verkopen van een huis. In onze tuin stond sinds een aantal weken een bord. Zo nu en dan, altijd onverwachts, moesten we het huis op stel en sprong opruimen. Want dan kwamen er mensen. We bekeken zelf ook huizen, ook altijd onverwachts.  Het laatste huis was goed opgeruimd. „Keurig achtergelaten”, zei de makelaar, een vrouw met laarzen tot over haar knieën.  „De bewoners hebben er echt werk van gemaakt.” De tijdschriften lagen op rechte stapels onder een glazen tafel.  We banjerden achter haar aan door het leven van andere mensen. Ik dacht aan ons huis waar op hetzelfde moment ook mensen door liepen. De makelaar trok een tussendeur open en dicht, ze raakte niet uitgesproken over de authentieke details en gaf hoog op van de smaak van de bewoners. Ze wees naar een plant die precies op de goede plaats op het aanrecht stond. Zelf hadden we van onze makelaar een keer een compliment gekregen over een bruine vaas met takken die we op de salontafel hadden gezet. Daar waren ‘de mensen’ erg van onder de indruk geweest. Maar dan toch niet dusdanig dat ze een bod hadden gedaan. „Iedereen wacht op elkaar”, zei de makelaar van het huis dat we hoogstwaarschijnlijk toch niet gingen kopen. „We blijven aan de gang.” Wat ze eigenlijk wilde zeggen was dat 2023 voor makelaars nog geen goed jaar is, later dacht ik: misschien hebben ze nog nooit zo hard gewerkt.  Later op de dag wisselde onze makelaar de indrukken uit die ze had gekregen van de laatste mensen. Ze hadden enthousiast gedaan, ze waren twee keer naar boven gelopen en waren onder de indruk van de ruime zolder met mogelijkheden. Ook positief: ze waren niet geschrokken van het dorp.</p>]]></description>
      <guid>https://nrc.nl/nieuws/2023/01/10/sanitair-a4153834</guid>
      <pubDate>Tue, 10 Jan 2023 05:56:58 +00:00</pubDate>
    </item>
    <item>
      <title><![CDATA[Vertrapt gras]]></title>
      <description><![CDATA[<p>We kregen bezoek, ik had opdracht om alles te halen voor bij een kaasfondue. Ze dacht vooral ook aan groenten. De vrouw van de groentekraam op de vrijdagmarkt in Wormer vond dat bijna al haar groenten en fruit geschikt waren om in kaas te dopen, alles behalve frambozen en aardbeien. We hadden een fijn gesprek dat ruw werd onderbroken door een dorpeling met een klikgebit, die was weggefietst zonder de stronk broccoli die hij had aangeschaft. Hij drong dwars door ons gesprek heen, met een hoge stem roepend om zijn broccoli. „Ik heb het daar neergelegd”, priemde zijn vinger haast beschuldigend naar waar ik met onze kinderwagen stond. Ik stak meteen de handen in de lucht. Ik was dan ook totaal onschuldig, ik steel geen broccoli, ik vind broccoli een vieze groente. De vrouw van de groentekraam vond de broccoli, de bruine papieren zak was in een krat met appels gelegd. Toen hij zijn bezit in zijn fietstas had gestopt richtte hij zich tot mij. Hij wist heus wel wie ik was, maar wist ik het ook andersom? Nee? Nou hij gaf drukbezochte lezingen in het Jisperveld, waarin hij parallellen trekt tussen mensen en vogels. Wist ik wat de stijgende temperaturen betekenden voor de gevleugelde inwoners van ons gebied? Nee? Dacht hij al, ik moest zeker een keer komen. Frida van Roosmalen (1) begon te schudden in haar kar, ze heeft een hekel aan vreemdelingen die haar vader bestoken met ongevraagde meningen en informatie. Ik bestelde ondertussen seizoensfruit, peren en appels. De vrouw van de groentekraam, ze frequenteert Wormer al jaren eens per week, zei dat er steeds minder vogels komen. Objectieve waarneming: ze keek af en toe naar de lucht en meende er dan minder te zien dan eerder. „Er komen er juist meer!”, zei de man. „Ze vliegen niet meer weg.” Daarna fietste hij weg. „O, ze vliegen niet meer weg”, zei de vrouw van de groentekraam. „Als er maar niet nog meer vogelaars komen”, zei ik om het gesprek aan de gang te houden. Ik heb zonder echte argumenten van alles tegen die menssoort. Vogelaars doen niemand kwaad met hun verrekijkers en fototoestellen, maar irriteren toch. „Ze trappen het gras plat”, zei de vrouw van de groentekraam. Na het afrekenen zei ik dat ik niet naar een lezing over vogels in het Jisperveld ging, ook niet als het weer straks nog zachter zou worden. „Ik ga daar geen gras voor plattrappen.”</p>]]></description>
      <guid>https://nrc.nl/nieuws/2023/01/08/vertrapt-gras-a4153630</guid>
      <pubDate>Sun, 8 Jan 2023 05:56:58 +00:00</pubDate>
    </item>
    <item>
      <title><![CDATA[Casselerrib]]></title>
      <description><![CDATA[<p>We besloten de kerstvakantie te larderen met uitstapjes. Kleine kraaltjes die later zouden zorgen voor een prachtige ketting met herinneringen. Zo deden mijn ouders dat ook, al trokken ze het  veel te fanatiek door, het kasteel in Doorwerth kwam ons op een gegeven moment de neuzen uit. De computer suggereerde een overnachting in Preston Palace, een all-in hotel in Almelo waar ik ooit mee naar toe mocht met een bedrijfsuitje. Ik herinnerde me vagelijk allemaal rode vlaggen, maar had schijnbaar zin om de zinloosheid in het leven in de bek te staren en boekte toch. Ik verkocht het als Amerika in Nederland, na afloop vond ik dat een steengoede analyse. Het werd een etmaal dat voelde als een week, misschien wel een maand. Al voor we naar binnen mochten, waren we verslagen. Je mag daar niet te vroeg arriveren, dan moet je flink bijbetalen en dus stonden we in de regen tussen allemaal anderen, van wie er een aantal om klokslag 14.00 sprintend naar binnen ging. We werden verspreid over twee kamers en zagen elkaar weer in de lobby. Nog weinig gezien, maar toch al genoeg. Door de ‘all you can eat’-formule verloor alles waarde, de twee oudsten verloren zichzelf in gelegaliseerde ongebreidelde vraatzucht, Frida van Roosmalen (1) stortte zich op de grond. We trokken naar de overdekte kermis, een stuk of tien loeiende attracties op een te klein oppervlak. Leah van Roosmalen (5) werd geweigerd bij de botsauto’s; twee centimeter te klein. ‘Ik sjoemel niet”, zei een medewerker met een trekkend been. „Dan is het hek van de dam, dan willen ze allemaal.” Daarna: „Je wilt niet weten wat we hier hebben meegemaakt met te kleine kinderen in botsauto’s. En vaders met een slok op.” Ik wilde het juist wel weten. Het werd een etmaal dat voelde als een week, misschien wel een maand Na zessen veranderde de vreetmachine langzaam in een zuipfestijn, ‘all you can drink’. We deden alles, behalve het overdekte zwemparadijs waar ze in tropische temperatuur met hun dikke reten tegen het glas lagen. Bij het avondeten zat aan de tafel naast ons een volwassen man die voor zichzelf zestien brokjes frikandel had opgeschept. De moeder van zijn kinderen bleef herhalen dat er ook een aluminium bak met casselerrib was. Ja neem wat casselerrib, dacht ik op een gegeven moment, ik had zin om op te staan en me met dat gesprek te bemoeien en dan dingen te zeggen als: „Ik weet niet of je het weet maar er staat een loei van een bak met stukken casselerrib.”</p>]]></description>
      <guid>https://nrc.nl/nieuws/2023/01/05/casselerrib-a4153466</guid>
      <pubDate>Thu, 5 Jan 2023 05:56:58 +00:00</pubDate>
    </item>
    <item>
      <title><![CDATA[We zijn koeien]]></title>
      <description><![CDATA[<p>Het ene Kamerlid (Pieter Omtzigt) ligt naar eigen zeggen bijna op apegapen, anderen trekken vanwege de Kerst een gekke trui aan. Daniel Koerhuis (VVD) poseerde in een kersttrui van KLM. Begeleidende tekst op Twitter: „De luchtvaart brengt weer veel mensen naar familie en vrienden komende Kerst.” Het probleem zien als oplossing en daar dan opgestoken duimpjes voor krijgen. Het gezicht stond opgetogen, hij had een nog dommere manier gevonden om zijn boodschap – schijt aan het milieu – uit te venten en zijn vorige uitingen – ‘rijden-rijden-rijden’ en ‘bouwen-bouwen-bouwen’ waren al zo onverteerbaar dom. Nog erger was Caroline van der Plas (BBB), die gisteren opdook in een koeientrui. Een zwarte trui met een geel vierkant met daarin een vrolijke koeienkop met een grote rode snuit. Ze zong er in een filmpje ook nog ‘Clara the red-nosed rein-koe’ bij. Dat haar doelgroep de koe gebruikt om uit te melken, op te sluiten en/of te vermoorden deed er voor haar ‘fans’ niet toe, ze vonden het sowieso een iconisch beeld. Wat Caroline van der Plas ons met deze trui wilde zeggen wil ik niet eens weten, ze heeft er ongetwijfeld al meerdere korte statements over gegeven. Dat ze van koeien houdt, dat ze graag koeien eet, dat ze op een koe lijkt… Ik vind dat Caroline van der Plas helemaal niet op een koe lijkt. Ik stel koeien ver boven deze politica. Koeien zijn eerlijk, koeien draaien niet om de hete brij heen, ik denk zelfs dat koeien zich beter voorbereiden op een debat, ze vreten dossiers desnoods op en er is geen koe die zo graag door het beeld loopt als Caroline van der Plas. Ik denk zelfs dat koeien zich beter voorbereiden op een debat Het ergerlijke is dat met dit soort domheid haar populariteit alleen maar groeit. Koeienbeul trekt koeientrui aan en wie daar niet om kan lachen is een zeikerd, de kinderhand van de grote meute is qua humor snel gevuld.  Armzalig het kind wiens ouders lachen om de gekke kersttruien van onze als politici verklede populisten, die ons willen doen geloven dat de stallen van vleesvarkenshouders er staan omdat ze zoveel van biggetjes houden.  De vraag waarover we ons aan het eind van het jaar  moeten buigen is: hoe dom zijn we eigenlijk met z’n allen?  Als de boven ons gestelden het stemvee zo makkelijk om de tuin kunnen leiden, hoe zijn we dan zo welvarend geworden?</p>]]></description>
      <guid>https://nrc.nl/nieuws/2022/12/22/we-zijn-koeien-a4152399</guid>
      <pubDate>Thu, 22 Dec 2022 05:56:59 +00:00</pubDate>
    </item>
    <item>
      <title><![CDATA[Bestreden eenzaamheid]]></title>
      <description><![CDATA[<p>Mijn kinderen zitten op een openbare basisschool, maar dat drukt de kerstbeleving niet. Iedere dag wordt er door een andere klas gezongen bij de vuurkorf. De ouders staan dan zwijgend naast elkaar bij het vuur. Gisteren was het de beurt aan de groep van Leah van Roosmalen (5), ze had thuis hardop gewerkt aan het repertoire. Mijn favoriet was het nummer ‘Ik ben een kerstboom’, waarbij ze al zingend een kerstboom, slingers en kerstballen uitbeeldt. De dooi was ingevallen, het vuur wilde vanwege de miezer niet branden, zelfs spiritus hielp niet. Twee leraressen stuurden iedereen naar de aula, waar kerstbomen en opgezette kerstdieren stonden. Ik herkende twee elanden en een hert. Ik heb niets met de andere ouders, en zij ook niet met mij, maar daar vonden we elkaar. We onderbraken onze levens even voor gezang. Het nummer ‘Ik ben een kerstboom’ werd twee keer ingestart. Leah van Roosmalen schalde over alles en iedereen uit.  Na het applaus brachten de ouders hun  kinderen naar de klassen. Op de deur van het lokaal van Lucie van Roosmalen (7) hing een intekenlijst voor het kerstdiner, achter haar naam stonden 25 pannenkoeken.  Thuis ontdekte ik dat ik die moest gaan bakken. „Jij bakt”, instrueerde Lucie van Roosmalen ’s avonds. „En dan snijd ik er harten van.” Daarna: „Met een hart laat je zien dat je van iemand houdt. En ik houd van iedereen.” Tegen zoveel goedheid ben ik niet bestand, dus ik zal bakken, maar ik vroeg me wel af sinds wanneer er kerstdiners zijn voor kinderen van zeven. Op het schoolplein reageerden de dag erop andere ouders vooral verbaasd op die vraag. „Ik maak ieder jaar vleespastei”, zei de moeder van een klasgenootje. „Al sinds jaar en dag.” Een vader: „Maar het mooiste vind ik het nog altijd als ze de overvloedigheid naar de oudjes brengen. Zo van ‘hier, eet smakelijk, lekker tegen de eenzaamheid’. En dan met zingen erbij natuurlijk.”</p>]]></description>
      <guid>https://nrc.nl/nieuws/2022/12/21/bestreden-eenzaamheid-a4152089</guid>
      <pubDate>Wed, 21 Dec 2022 05:56:59 +00:00</pubDate>
    </item>
    <item>
      <title><![CDATA[Nul stress]]></title>
      <description><![CDATA[<p>Ik keek de WK-finale op de redactie van ‘De oranjewinter’, zoals Vandaag Inside tijdens het WK heette. Ik schreef zo nu en dan een column voor ze tijdens dit WK. Vandaag Inside is, je zou het misschien niet verwachten, uitgerust met een van de betere redacties in talkshowland. Het niveau is HBO-plus, iets waar de redacteuren niet altijd wat mee kunnen, want de kijkers willen ook lachen. Een van de redacteuren, hij had een week eerder de mensenrechtensituatie in Saoedi-Arabië nog onderzocht, was belast met de kijkersvragen. Hij somde ze op. Er zaten twee ‘leuke’ vragen tussen. „Compilatie-waardig”, vond iedereen. Terwijl Argentinië het ene na het andere doelpunt scoorde, moest hij op zoek naar alle keren dat er aan tafel gezegd was dat Lionel Messi ‘over the hill’ of uitgerangeerd is. Dat was leuk omdat Messi inmiddels had gescoord. Maar vooral naar de meest ordinaire opmerking die de afgelopen weken aan de talkshowtafel was gemaakt. Het was als het plukken van laaghangend fruit.  „Toch wel de harige kut”, werd gezegd. Instemmend geknik. „Hoe vaak heeft Johan nu al gezegd dat hij een harige kut heeft opgevreten?”, vroeg de eindredacteur. „Zoek dat even uit.” De redacteur ging aan het werk, hij moest door alle uitzendingen scrollen. Gezien het aantal uitzendingen viel het reuze mee. „Hebben we die laatste harige kut nou al?”, vroeg iemand na tien minuten. „Ik kan ’m nog even niet vinden, door al die kut-commercials.” “Vrijdag toch?” De redacteur ging de laatste uitzending terugluisteren, de uitzendingen van Vandaag Inside verschijnen ook als podcast. „Heb je ‘m al?” „Nog niet, maar ik luister wel op dubbele snelheid. Dan is het best een raar programma.” „Vrijdag ging het over favoriete beelden tijdens dit WK”, zei hij even later, „en toen zei Johan dat hij zijn favoriete krullenbol wel weer eens wilde zien.” Hij liet het fragment zien. Johan Derksen duidde zijn generatie: „Jullie lachen, maar dat komt omdat jullie geen ervaring met schaamhaar hebben. In mijn tijd zat je ’s ochtends op je werk met allemaal zwarte haren tussen je tanden.” Iedereen moest weer lachen. „Uniek voor een 74-jarige. Dit en dat stukje over Toon Gerbrands, dat ze zeggen dat die een bef-bekje heeft vanwege dat tongetje dat er altijd uithangt en dat Johan dat relativeert met ‘ik heb wel eens een kut helemaal kaalgevroten.’” Actualiteit, WK-finale, humor om te lachen, de uitzending stond. Nul stress in een prettige werksfeer.</p>]]></description>
      <guid>https://nrc.nl/nieuws/2022/12/19/nul-stress-a4151870</guid>
      <pubDate>Mon, 19 Dec 2022 05:56:59 +00:00</pubDate>
    </item>
    <item>
      <title><![CDATA[Wat een ambtenaar!]]></title>
      <description><![CDATA[<p>Mijn vader besteedde het grootste deel van zijn werkende leven aan het behoud van de rivierkreeft in Gelderland, de mooiste provincie van Nederland. Hij adviseerde fietspaden om te leggen, probeerde dijkverzwaringen te stoppen en maakte regelmatig wanhopige inspectietochten met een broodtrommel onder de snelbinders. Ik ben wel eens met hem mee geweest op zaterdagen. Naar de Berkel of de Linge, de langste rivier van Nederland. Lieslaarzen aan en in de blubber staan. „Daar denk ik”, zei hij dan als hij dacht een rivierkreeft te zien wegschieten. Zeker wist hij het nooit, mijn vader wist niets van biologie, hij was niet voor niets ambtenaar geworden. „Wat als het hier straks krioelt van de rivierkreeften?”, vroeg ik op een dag. Mijn vader vond het een moeilijke vraag. „Ja, dan is het volbracht”, zei hij dan. „Waarschijnlijk zetten ze me dan een paar jaar later in voor de bestrijding, dan ga ik al die fietspaden weer verleggen.” Meer dan tien jaar na zijn dood lees ik een brandbrief van vijftien overheden en organisaties aan minister Adema van Landbouw, Natuur en Voedselkwaliteit. Er is een rivierkreeftenplaag van tientallen miljoenen rivierkreeften. De informatie staat haaks op wat ik in mijn jeugd meekreeg. De rivierkreeft is opeens geen verrijking, maar juist een ondergraver van de biodiversiteit. Rivierkreeften graven gangen en holen waardoor de grond langs het water instabiel wordt en kan verzakken, planten zich razendsnel voort en vreten in korte tijd oevers kaal.  De rivierkreeft is kortom een monster. Het levenswerk van mijn vader is geslaagd, maar ook mislukt. Achteraf bezien best fijn dat veel van zijn direct leidinggevenden zijn rapporten met aanbevelingen om het aantal rivierkreeften te laten toenemen ongelezen in de prullenbak kieperden. Een van de aanbevelingen die hij er voor de lol in schreef – ‘misschien is het een idee als de inwoners hun aquaria in het rivierwater leegkiepen’ – is de grootste oorzaak van de explosie van het aantal rivierkreeften. Gelukkig hield hij zich aan het eind van zijn carrière ook bezig met andere zaken zoals het onteigenen van boerengrond (voor dijkverzwaring) en het verwijderen van paaltjes naast fietspaden. Ook op die dossiers wordt opeens grote progressie geboekt.</p>]]></description>
      <guid>https://nrc.nl/nieuws/2022/12/16/wat-een-ambtenaar-a4151660</guid>
      <pubDate>Fri, 16 Dec 2022 05:56:59 +00:00</pubDate>
    </item>
    <item>
      <title><![CDATA[Trots op cacaoluchten ]]></title>
      <description><![CDATA[<p>Als ik dan al ergens trots op zou moeten zijn als inwoner van de gemeente Wormerland, dan was het de cacaolucht die zo nu en dan overwaaide. De dorpelingen zeiden het tegen mij als het in de lucht hing, soms gingen ze er speciaal voor staan om het op te snuiven, het hoofd een beetje scheef. Als connaisseurs wanneer er een goede fles wijn wordt geopend. Op den duur ging ik zelf ook zo doen tegen mensen van buiten.  Schuin staan, even stoppen. „Ruik dit even… Hebben jullie niet, hè?” Om daarna af te sluiten met: „Cacaolucht, heerlijk.” Afkomstig van de Olam-fabriek in Oostzaan, waar ze ook die vieze Oreo-koekjes maken – die zwarte rondjes met witte vulling.  Sla ik dinsdag het Noordhollands Dagblad open, hebben ze opeens nieuws gemaakt. De Oreo-koekjes zijn zo zwart omdat ze bij het productieproces grote hoeveelheden giftig ammoniak met cacaobonen vermengen. Het was geheim, maar de overheid wist er wel van. De gezondheid heeft er niet onder geleden, weet ik inmiddels, het milieu wel. De gezondheid heeft er niet onder geleden, weet ik inmiddels, het milieu wel In het dorp gingen ze er niet gebukt onder. ‘Zit je weer te zeiken”, zei d’r een die ik trof bij de Turkse kleermaker toen ik mijn colbert kwam halen. Ik antwoordde dat ik het helaas allemaal ook niet verzon. Kon ik al die ellende maar zo goed verzinnen, dan was ik rijk geweest. Ik somde gewoon feiten op, zoals ik had gedaan toen ze de ruiten van de dierenwinkel hadden ingeslagen en ook toen uit een verhaal van de gevreesde onderzoeksredactie van NRC bleek dat Wormer zo’n beetje de spil was van het ‘dark web’. Daar had ik ook niet om gevraagd. „De duivel schijt gewoon op de grote hoop”, gooide ik er een spreekwoord in. Ik wist eerlijk gezegd niet of ik het goed gebruikte, maar de man begreep in ieder geval wat ik bedoelde. „Ja, een grote hoop ja”, zei hij. „En niemand die er last van heb, en jij gaat ernaast staan snuffelen. En lekker dat-ie het vindt.” Daar had hij natuurlijk wel een punt, want zo leuk is het niet om mij tegen te komen als je net in het Noordhollands Dagblad hebt gelezen dat je niet meer trots mag zijn op je cacaolucht uit je cacaofabriek.</p>]]></description>
      <guid>https://nrc.nl/nieuws/2022/12/13/trots-op-cacaoluchten-a4151357</guid>
      <pubDate>Tue, 13 Dec 2022 05:57:00 +00:00</pubDate>
    </item>
  </channel>
</rss>
