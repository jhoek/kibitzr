<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Slecht luisteren]]></title>
      <description><![CDATA[<p>Gesmuld van het profiel dat Bart Hinke en Boris Bouwman schreven over de nieuwbakken minister Reinette Klever, dat mag ook wel eens in de krant. Het ging deels over Spinozakenner Wim Klever, vader van. Reinette verklaarde in de Tweede Kamer dat haar vader door de SS zou zijn neergeschoten, iets wat hij – volgens Reinette dus – maar tenauwernood overleefde. Hinke en Bouwman trokken de waarheid boven water. Wim bleek als puber op bevrijdingsdag ongewild in een vuurgevecht te zijn gefietst, hij schreef er vier jaar geleden op Facebook over dat men in het ziekenhuis „kon volstaan met pleisters en een wasbeurt”. Het verhaal was in verschillende versies aan haar verteld, zei Reinette tegen onze onderzoeksjournalisten. Het maakte nogal uit wie Wim Klever voor zich had, laten we het erop houden dat Reinette de meest exorbitante versie met het parlement heeft gedeeld. Toen mijn vader in de oorlogsjaren met zijn partizanengroep door de bossen bij Middelbeers struinde om moffen om te leggen was er geen ruimte voor jongens als Wim Klever. „Gewone burgers waren vaak een gevaar voor de groep”, zei mijn vader vaak. Ik kan het helaas niet meer verifiëren, maar neem maar van mij aan dat ze bij het echte verzet zeker niet zaten te wachten op pubers die door vuurgevechten fietsten. „Je moest stoppen met schieten, terwijl ze aan de overkant al wel wisten waar we zaten. Op een gegeven moment zijn we ze maar gaan zien als collatoral damage.” Wim Klever heeft maar geluk gehad, mijn vader en zijn maten hadden hem zeker niet gespaard. Wim Klever maakte er op zijn X-account geen woorden aan vuil, hij plaatste wel de foto van het nieuwe kabinet op de trappen van Huis Ten Bosch: „Vandaag wordt onze dochter Reinette beëdigd als minister voor buitenlandse handel en ontwikkelingshulp. (in het rood links boven).” Ik ken de heer Klever niet, hij is voor mij nog net zo onschuldig als op de dag dat hij door SS’ers van zijn fietszadel werd geschoten, maar uit de sobere dienstmededeling lees ik dat hij het net zo gek als iedereen vindt om ‘minister’ tegen Reinette te moeten zeggen. Van haar verhaal dat haar liefde voor de Prinsenvlag zou moeten verklaren lijkt overigens ook weinig te kloppen. Familie van moederskant trok naar verluidt helemaal niet met Willem van Oranje op. Een over-over-over-over-grootmoeder had zich verliefd en stalkte de Vader des Vaderlands. Zij en haar gevolg waren eerder een last dan een lust, ze fietsten - net als Wim Klever eeuwen later - juist hinderlijk door de gevechten heen. Eigenlijk wilde Willem van Oranje het hele groepje koud maken, dat had mijn vader in zijn plaats ook gedaan, maar ze zijn door een wonderlijk toeval de dans ontsprongen. Ik hoop dat NRC Hinke en Bouwman hier ook weer op zet. Het zal Reinette ongetwijfeld wel weer anders verteld zijn, maar ik denk inmiddels dat ze het vooral anders heeft willen horen.</p>]]></description>
      <guid>https://nrc.nl/nieuws/2024/07/08/slecht-luisteren-a4858982</guid>
      <pubDate>Mon, 8 Jul 2024 05:57:02 +00:00</pubDate>
    </item>
    <item>
      <title><![CDATA[Herhaling]]></title>
      <description><![CDATA[<p>Dit EK slingert me terug in de tijd. Ik zie parallellen die er waarschijnlijk niet zijn. Bij het wereldkampioenschap in 1978, waar gek genoeg minder landen aan meededen dan nu tijdens dit EK, beleefde Nederland onder het wonderlijke duo Zwartkruis/Happel ook een rampzalige poulefase, om zich daarna op te richten. Dick Nanninga was de Wout Weghorst van toen, alleen buiten de Randstad geloofden ze in zijn kwaliteiten, maar dat toernooi verwierf hij eeuwige roem. Vanwege Dick Nanninga heb ik Roda JC een tijdlang een sympathieke club gevonden. Dat hij zware shag rookte en bloemist was hielp ook. Dick Nanninga was de laatste speler die scoorde in een WK-finale en daarna gewoon doorging met leven, met de nadruk op gewoon, hoewel het einde met een amputatie van een onderbeen uitermate triest was. We waren dat toernooi voor het eerst in gezinsverband in het buitenland. In Wilderswil in Zwitserland. Mijn vader zocht en vond na een wedstrijd meekijken in de huiskamer bij de familie Heim – we huurden vier weken hun bovenverdieping – een prettiger plek om voetbal te kijken: Gasthof Hirschen. Per wedstrijd groeide de groep Nederlanders. Op foto’s genomen tijdens de finale tegen Argentinië zie ik geen mensen in het Oranje en mijn moeder rokend van twee sigaretten tegelijkertijd, van de spanning hoop ik. Ze zou zich de wedstrijd later herinneren als „de enige avond dat ik mijn kinderen kwijt was”. Ik kroop met mijn broer en zus onder de tafeltjes, we zogen er de suikerzakjes leeg die we van schoteltjes hadden gepakt. Gek genoeg maak ik dit toernooi hetzelfde mee. Omdat de televisie-aansluiting niet perfect is, hebben we met kinderen en schoonmoeder drie wedstrijden in ‘Zaal Groos’ gekeken, het onofficiële dorpshuis in Wormer. Behalve de huisartsen, die steevast vooraan zitten, geen idee wie of wat de acute noodgevallen dan opvangt, is er niemand die echt gelooft dat Nederland kampioen wordt. Elke combinatie wordt gezien als een meevaller. Na het laatste doelpunt tegen de Roemenen waren we de dochters kwijt. Ze zaten onder een tafel uit een gevonden zak chips te eten. Leah van Roosmalen (7) keek me aan en zei: „Haal ons hier alsjeblieft niet weg.” Ik wist niet of ze de plek onder de tafel bedoelde of dat ze een toespeling maakte op ons naderende vertrek uit het dorp. Dit elftal haalt en verliest de finale. Het doet me weinig, toch zin om op die onwerkelijke plek dan twee sigaretten tegelijkertijd te roken.</p>]]></description>
      <guid>https://nrc.nl/nieuws/2024/07/05/herhaling-a4858763</guid>
      <pubDate>Fri, 5 Jul 2024 05:57:02 +00:00</pubDate>
    </item>
    <item>
      <title><![CDATA[Zalmroze ensemble]]></title>
      <description><![CDATA[<p>Ze zeggen vaak ‘die heeft een te grote broek aan’ als ze denken dat iemand zichzelf wellicht overschat, maar Fleur Agema (PVV), onze nieuwe minister van Volksgezondheid, Welzijn en Sport, koos voor een ‘zalmkleurig ensemble’. Een rok van zalm en een vest van zalm en daaronder een tot aan de hals dichtgeknoopte witte blouse. De deskundige bij Goedemorgen Nederland zei: „Goed om kleur te zien bij de dames op het bordes.” Ze vond het „een mooi statement van Fleur” om in „een onverwacht ensemble” op het bordes te verschijnen voor de groepsfoto met de koning. Wat Fleur Agema communiceerde: ze laat zich door niemand de wet voorschrijven, ze omhelst het onverwachte: we mogen veel van haar verwachten. Mijn moeder ging zich de laatste jaren ook steeds extravaganter kleden. Op begrafenissen van buurtbewoners verscheen ze consequent overdressed. Van top tot teen in het zwart, tot zwarte handschoenen aan toe. Ze straalde, ondanks haar toenemende onzekerheid, zelfvertrouwen uit. De kleding gaf houvast. Fleur Agema koos voor extravert, maar met behoud van haar kuisheid. Het was een beetje terug naar de jaren vijftig, maar ook heel erg van nu. Het verweesde stemvee werd niet op verkeerde gedachten gebracht, maar ze was geen muurbloem gisteren. Ze zei na de overdracht door haar voorganger Conny Helder: „Ik ben trots om mijn eerste stappen te zetten.” Alsof ze als eerste vrouw op de maan ging wandelen. Eerder zei ze ook al iets als „vanaf nu rust de zorg in Nederland op mijn schouders”. Je kon die hele grote klus die op haar wacht, niet los zien van haar zalmroze ensemble, want er klopt natuurlijk geen fluit van, alles moet anders. Ze heeft jarenlang aan de zijlijn staan briesen, maar nu moet er geleverd worden. Die seventies bril staat haar ook goed, ik heb ook zo’n montuur. Het is een echte nadenkbril, ik had hem bij het schrijven van deze column ook op. Fleur miste Geert op het bordes. Hij had het haar schijnbaar niet verteld dat hij er niet tussen zou staan. Gelukkig is Fleur er de vrouw niet naar om te panikeren, maar ze miste hem wel. En dat deelde ze. „Ik mis Geert.” Dat is de Fleur die de mensen willen. Oog voor de medemens, oog ook voor de verschoppeling want het was haar heus duidelijk dat Geert niet mee mocht doen van de rest. Ze had zin in Schoof I, maar het kabinet had eigenlijk Geert I moeten heten. Verder jeukten haar handen om ‘de zorg’ aan te pakken, het zalmroze ensemble communiceerde dat we veel mogen verwachten.</p>]]></description>
      <guid>https://nrc.nl/nieuws/2024/07/03/zalmroze-ensemble-a4858458</guid>
      <pubDate>Wed, 3 Jul 2024 05:57:02 +00:00</pubDate>
    </item>
    <item>
      <title><![CDATA[Boeren zijn de baas]]></title>
      <description><![CDATA[<p>Een veel gestelde vraag: vind je ook iets positiefs aan Wormer? Ik geef een arm (dat is overdreven, doe maar een pink) voor het Kerkepad, zelden zo lekker gewandeld als daar. Sla op de Dorpsstraat na ‘Zaal Groos’ rechtsaf en slinger met jezelf de polder in. De laatste tijd word ik er regelmatig staande gehouden door dorpsbewoners. Hun/mijn pad wordt bedreigd. Op de plek waar nu nog een natuurijsbaan en een jeu de boules baan liggen, zijn tennis- en padelbanen en een nieuw clubgebouw gepland zodat er extra woningen op de plaats van de huidige sporthal en tennisbanen kunnen worden gebouwd. Een onbewust onbekwame CDA-wethouder wist het stemvee in de gemeenteraad van Wormerland deels te overtuigen, en nu botst een groot gedeelte van de bevolking tegen de gevolgen van het eigen stemgedrag aan. Onbewust onbekwamen zijn over het algemeen helemaal geen onprettige mensen, ze kunnen bijvoorbeeld goed bier drinken en honden uitlaten. Het wordt pas problematisch als ze de macht krijgen om plannen te verzinnen of besluiten te nemen. Tegenstanders brengen de weidevogels in. De kievit wordt naar verluidt gek van het getik op tennis- padelbanen. Als vogels mochten kiezen prefereren ze een natuurijsbaan boven padel- en tennisbanen. Toen ik gisteravond weer over dat – nogmaals schitterende – Kerkepad wandelde zag ik een boer met een grote maaier al het gras rondom de natuurijsbaan maaien. Een vraag die opkwam: vinden weidevogels dat dan wel leuk? Nee, natuurlijk niet, maar verzet tegen de boer is dapper, zinloos en naïef. Boeren zijn in dit land met weinig, maar in het nieuwe kabinet worden ze buitenproportioneel goed vertegenwoordigd. Als ze straks weer boos zijn op de regering zijn ze vooral boos op zichzelf, een prettig, maar niet geruststellend idee. De boer is in dit land de geaccepteerde uitzondering. Laat hem maar begaan is de nieuwste tendens, laat hem maar maaien, zaaien en oogsten, dan richten we onze woede op anderen. Het hoogst haalbare is dat er niet meer boeren bijkomen, als we iets kunnen doen aan de voortplanting zou dat al heel wat zijn. Stoppen met Boer zoekt Vrouw op televisie zou voor toekomstige generaties een zegen kunnen zijn, want boeren zien hun bedrijf een beetje als een monarchie. Het gaat over van vader op zoon, wie als boertje (of boerinnetje) wordt geboren wordt dusdanig gebrainwasht dat hij of zij denkt dat er ook recht op grond, privileges en subsidies bijkomen. Op lokaal niveau worden de doelen onbewust bijgesteld naar wat wel haalbaar is. Het bos wordt toch al gekapt, dus ketenen ze zich vast aan de eik op het plein. Er zijn grotere gevaren voor weidevogels dan het getik op tennis- en padelbanen, maar ergens moet het begin van een grens worden getrokken. Laat het Kerkepad in Wormer een streep in het zand zijn.</p>]]></description>
      <guid>https://nrc.nl/nieuws/2024/06/30/boeren-zijn-de-baas-a4858190</guid>
      <pubDate>Sun, 30 Jun 2024 05:57:02 +00:00</pubDate>
    </item>
    <item>
      <title><![CDATA[Uitgeschakeld]]></title>
      <description><![CDATA[<p>Nog nooit was een voetbalteam zo’n goede afspiegeling van de toestand van het land als dit Oranje. De tijdgeest perfect gevangen in een random selectie. Wat een zootje. Ronald Koeman heeft net zo wild geselecteerd als Dick Schoof, net als hij een leider die het gezag nog niet heeft afgedwongen. Dinsdag tegen de Roemenen. Volgens toekomstig minister Madlener een B-land, een tussenvolk. Alleen al de roep om Wout Weghorst geeft aan dat er geen hoop is. Roepen om een breekijzer is hardop concluderen dat je er voetballend niet aan te pas komt. Memphis Depay is de Marjolein Faber van het elftal. Het zijn stofzuigers; ze zuigen de negatieve aandacht als vanzelf naar zich toe, ze worden er alleen naar eigen zeggen beter van. Joey Veerman gezien tegen Oostenrijk? Zo gaat het ministerschap van Reinette Klever eruitzien. Met harken als armen gaat ze op de eerste werkdag op haar eigen ministerie iedereen een handje geven. Gijs Tuinman, de gedecoreerde ex-militair van BBB die denkt dat een vergaderzaal te vergelijken is met een slagveld, doet denken aan verdediger Jerdy Schouten. In Dwight Lodeweges zie ik Pieter Omtzigt, met z’n op briefjes gekrabbelde aanwijzingen. Net als in de echte wereld kondigt de pers de aanstaande ondergang aan. Willem Vissers, nooit te beroerd voor wat lyriek, zaait in de Volkskrant dood en verderf. Zelfs het in het buitenland zo bewierookte Oranje-legioen dat in het Berlijnse Olympiastadion was neergestreken, doorstond in zijn ogen de vergelijking met de Oostenrijkse fans niet. ‘Een decor van oranje waterverf.’ Valentijn Driessen van De Telegraaf, die al jaren alle uitslagen verkeerd mag voorspellen en zelf schijnbaar nooit een functioneringsgesprek heeft, vroeg Ronald Koeman of hij zichzelf nog te handhaven vond. Het antwoord was even geloofwaardig als de antwoorden die Dilan Yesilgöz en Pieter geven als je ze vraagt naar bijvoorbeeld de kwaliteiten van de ministers en hulpministers in Schoof I. Zij zien een capabel team dat de grote problemen in het land gaat tackelen, terwijl je zelfs met een verstopte neus kan ruiken dat er aan diverse ministers en staatssecretarissen een luchtje zit. De enigen die er nog in lijken te geloven, zijn de mensen zonder (voetbal)verstand. Wat moet je met mensen die zich nu nog in het Oranje hijsen en hun vakantiegeld spenderen aan een reisje naar München om er namens ons van links naar rechts te zwalken? Denken die echt dat we kampioen worden? Of hebben ze niets anders? Dat laatste natuurlijk. Dinsdag is het afgelopen met alle feestelijkheden, dan krijgen we eerst een nieuwe regering en een paar uur later volgt dan de uitschakeling.</p>]]></description>
      <guid>https://nrc.nl/nieuws/2024/06/28/uitgeschakeld-a4857995</guid>
      <pubDate>Fri, 28 Jun 2024 05:57:02 +00:00</pubDate>
    </item>
    <item>
      <title><![CDATA[Iedereen weet  hoe gek we zijn]]></title>
      <description><![CDATA[<p>Nederland krijgt tijdens dit Europees kampioenschap nog de meeste complimenten voor het gedrag van onze supporters. Zijn we toch nog ergens het beste in. Geen Europees volk dat zich zo vrolijk van links naar rechts laat dirigeren als wij. Geen volk ook dat zo gedijt bij het idee dat ze ergens de beste in zijn, dat ze uitblinken. Ook al is het in iets wat iedereen kan. Ontroerend zijn de lieverds die in hun beste buitenlands de beelden van de oranje zee die door de Duitse straten klotst bewieroken. Elkaar op sociale media attenderen omdat ze ons proberen te imiteren. Huh, lopen andere supporters tegenwoordig ook al achter een dubbeldekker aan? Dat was toch een Hollandse vinding? De Belgen en Duitsers probeerden ook al van links naar rechts te zwalken, maar lang niet zo goed als wij dat kunnen. Het versterkt het beeld dat we toch al zo graag zien, dat de hele wereld jaloers op ons is. Op onze niet bestaande eenheid. Op onze onnozelheid. Op onze wansmaak. De beelden liegen niet, dit zijn wij: geen volk van dichters, kunstenaars, dansers of schrijvers, ook niet meer van balkunstenaars trouwens, dit is onze cultuur. Zongen de Schotten, die andere uitblinkers op sfeergebied, telkens weer hun volkslied ‘Flower of Scotland’, een tekst waarover is nagedacht, wij hebben ‘Links Rechts’ van Snollebollekes. ‘Links Rechts’ past ons beter dan het ‘Wilhelmus’, maar dat mag van mij ook door ‘Oranjebewaarder’ van Marco Schuitmaker vervangen worden. Goed dat we een regering krijgen die de lading wél dekt. Geen vergezichten van een betere wereld voor iedereen en gelul over toekomstige generaties meer, maar gewoon met elkaar een tempel om het ‘hier en nu’ bouwen. Pakken wat je pakken kan en profiteer ervan, en na ons de zondvloed. De toekomst is van later zorg, er komt vanzelf wel weer een uitvinding die de problemen van straks net op tijd allemaal oplost. Tegelijkertijd is het verleden verworden tot een grabbelton waar je uit mag pakken wat je wilt om het eigen gelijk kracht bij te zetten. Wat je ook grabbelt, het is eigenlijk altijd prijs. Als je maar vaak genoeg beelden van het EK van 1988 laat zien ga je vanzelf geloven dat we ook dit keer een bovennatuurlijk elftal hebben. En zo niet, dan zijn we in ieder geval het volk dat het snelst van links naar uiterst rechts is gedeind. Lallend, want we zijn schaamteloos: iedereen mag gerust weten hoe gek we zijn.</p>]]></description>
      <guid>https://nrc.nl/nieuws/2024/06/26/iedereen-weet-hoe-gek-we-zijn-a4857702</guid>
      <pubDate>Wed, 26 Jun 2024 05:57:03 +00:00</pubDate>
    </item>
    <item>
      <title><![CDATA[Goede voorouders]]></title>
      <description><![CDATA[<p>Goed dat beoogd minister Reinette Klever (PVV) voor Buitenlandse Handel en Ontwikkelingshulp in de Tweede Kamer bij een hoorzitting het heldhaftige verleden van haar voorouders inbracht. Het ging over het zwartepietenjournaal, de Prinsenvlag en natuurlijk weer over het woordje ‘omvolking’, maar achtergrond doet er wel degelijk toe. Reinette bracht in dat de oranje-wit-blauwe Prinsenvlag voor haar een diepere betekenis heeft omdat haar voorouders vanuit Duitsland met Willem van Oranje waren meegereisd om Nederland te helpen bevrijden van de Spaanse bezetting. Ook memoreerde ze dat haar grootouders van moeders kant in de Tweede Wereldoorlog onderduikers in huis hadden en dat haar vader zelfs door de SS is neergeschoten, iets wat hij maar ternauwernood overleefde. Herkenning bij ons in de huiskamer, want mijn vader zat natuurlijk ook in het verzet. Hij maaide in Noordoost-Brabant juist SS’ers neer. Met een tuinslang spoot mijn moeder ’s avonds het bloed van zijn schoenen. Die heldhaftigheid is niet overerfelijk, maar het helpt natuurlijk wel als ouders en voorouders aan de goede kant van de streep hebben gestaan. Juist vanwege mijn achtergrond weet ik instinctief dat Reinette deugt. Binnen omroep Ongehoord Nederland, het ministerie van informatie van de PVV, hebben ze overigens allemaal een goed oorlogsverleden. Voorzitter Arnold Karskens stamt uit een verzetsnest. Als kleine jongen hoorde hij op verjaardagen in de Beemster alleen maar spannende verhalen. Het is jammer dat hij zelf de oorlog niet heeft meegemaakt, we kunnen daar lacherig over doen, maar na de oorlog maakte hij wel het verschil door bejaarde oorlogsmisdadigers hinderlijk voor de voeten te lopen. Je kunt Ongehoord Nederland met gerust hart een moderne versie van oorlogskranten als Vrij Nederland, Het Parool en Trouw noemen. Alleen dan nog inhoudelijker, beter opgezet. Terug naar Reinette, die ik gedurende de hoorzitting langzaam zag veranderen in een polderversie van Jeanne d’Arc. Hadden haar voorouders ook al niet geijverd voor het vrouwenkiesrecht? Van moederskant gaat ook het verhaal dat ze zich in groepsverband aansloten bij de Batavieren om te knokken met de Romeinen. Neven en nichten van Reinette hebben tijdens de Watersnoodramp van 1953 met gevaar voor eigen leven Nederlandse mensen van daken geplukt. Daar hoefden ze geen medaille voor, de familie-eer was genoeg. In plaats van op haar te zeiken – daar kan ze overigens goed tegen, de Klevers hebben het wel zouter gegeten – zouden we de PVV ook weleens wat dankbaarder mogen zijn dat zij Klever bereid hebben gevonden om zich over ons te ontfermen. Ze zorgt er straks voor dat wij onze centjes niet weggeven aan oplichters in vreemde landen. Jammer dan dat Jan Paternotte (D66) het tijdens de hoorzitting nodig vond om te zeggen dat zijn grootouders ook onderduikers in huis hadden. Alsof dat hetzelfde is, alsof die mensen daar mee geholpen waren! Was het maar weer oorlog, denk je dan, dan hadden we aan dit soort brutale kul maar weinig tijd verspild. Correctie (24 juni 2024): In een eerdere versie van dit artikel stond dat Reinette Klever beoogd minister van Buitenlandse Handel en Ontwikkelingshulp is, dat is hierboven aangepast naar minister voor Buitenlandse Handel en Ontwikkelingshulp.</p>]]></description>
      <guid>https://nrc.nl/nieuws/2024/06/23/goede-voorouders-a4857399</guid>
      <pubDate>Sun, 23 Jun 2024 05:57:03 +00:00</pubDate>
    </item>
    <item>
      <title><![CDATA[Achtung,  ich bin Marjolein!]]></title>
      <description><![CDATA[<p>Het zijn altijd de verkeerden die je erop wijzen, maar cartoonist Joep Bertrams was erin geslaagd om een Marjolein Faber (PVV) te tekenen die bijna net zoveel op mij lijkt als op Marjolein Faber. Het was duidelijk voor haar bedoeld, ze had twee gele sterren op de revers van haar uniform en in haar oren hingen twee vluchtelingen. Maar toch. Trek de mondhoeken naar beneden en het lijkt ook al snel op mij. Ik denk dat dit voor Marjolein Faber nog de zwaarste belediging is. Tegelijkertijd: alles glijdt van haar af, ze gaat prat op haar gebrek aan empathie. Ze heeft voor hetere vuren gestaan en daar had ze helemaal geen last van, ze vond het wel prettig al dat geknetter om haar heen. Fijn wel want als ze zo doorgaat wacht haar straks ook nog minimaal het vagevuur. Ondertussen had ik het ook niet makkelijk, ik hing boven de tekening in mijn telefoon. Meteen een gedachte die je alleen krijgt met een overloaded head. Ik ben het verstoten kind van Marjolein Faber, ze had me direct na de geboorte te vondeling gelegd omdat ze geen zin had om te zorgen en die lieverd van een Paula van Roosmalen-Breekelmans had me gevonden en haar hele leven gedaan alsof ik haar zoon ben. Het kan niet, gelukkig. Google zegt: Marjolein is van 1960. Ik gooide het in de groep, we waren met zeven, onder wie drie minderjarigen. „Jongens, lijk ik op Marjolein Faber?” Lucie van Roosmalen (8), op woedende toon: „Papa, stop daarmee, hoe vaak moet ik het nog zeggen? Wij zijn meisjes!” De volwassenen, onder wie vriendin en schoonmoeder, zagen wel trekjes die Marjolein Faber ook zou kunnen hebben. Had ik mezelf wel eens horen ruziën? Hoe ik zomaar wat argumenten op een hoop veeg. Leah van Roosmalen (7): „Hoe hij snot opeet, dat hij op een slak heeft getrapt. En schreeuwen bij het stoplicht bij de brug.” De verleiding was groot om een oude jurk van mijn moeder uit de verkleedkist te pakken en om dan verder te gaan als minister Faber. In een groot deel van de veertigplussers woont een Marjolein Faber, gelukkig zit die van mij niet van binnen maar van buiten. Op tekeningen dan, maar je moet het wel willen zien. Op foto’s lijken we gelukkig niet, misschien straks als ik net zo oud als Joep Bertrams ben, echte oudemannenborsten heb en van achter een permanent neem. Nu al zin om dan naar Brussel te gaan en om daar schreeuwend een deur in te trappen: „Achtung bitte, ich bin Marjolein Faber aus Holland.”</p>]]></description>
      <guid>https://nrc.nl/nieuws/2024/06/21/achtung-ich-bin-marjolein-a4857149</guid>
      <pubDate>Fri, 21 Jun 2024 05:57:03 +00:00</pubDate>
    </item>
    <item>
      <title><![CDATA[Een Martin Kievits 2.0]]></title>
      <description><![CDATA[<p>Shout out naar Martin Kievits, tegenwoordig Mart, die ooit in 2002 op weg leek om minister van Justitie te worden voor de LPF in wat ruim voor de verkiezingen – en de moord – in het LPF-hoofdkwartier op industrieterrein Spaanse Polder alvast het kabinet-Fortuyn I werd genoemd. Vanwege ‘iets’ bij de hockeyclub van zijn dochter ging het feest niet door. Wat overbleef was een voormalig docent aan de politie-academie die bijna minister was geworden. Bijna identieke scène, een kwart eeuw later. Gidi Markuszower, houwdegen van de PVV, ging weer aan het werk in de Tweede Kamer. Geert Wilders had vanwege een AIVD-rapportage een streep door zijn ministerschap op Asiel en Migratie gezet. Heel begrijpelijk dat Geert Wilders de kranten duurder heeft gemaakt en zo snel mogelijk van de NPO af wil. Journalisten zijn de bijl aan de wortel van zijn partij. Gidi Markuszower werd opgewacht door zes microfoons en wat schrijvend grut. Hij zwol ervan, ook al was de aanleiding geen prettige. Dat schilderijtje dat vroeger in iedere huiskamer hing, ‘Zigeunerjongen met traan’, die blik. Hij had minister kunnen zijn, vicepremier Gidi Markuszower zelfs, maar hij werd het niet. Welke onthulling hing er boven zijn hoofd? De Mossad? Wapenhandel? Hij wist het zelf niet. Voor partijleider Geert Wilders was het genoeg informatie om hem terug te trekken. Hij vond een bondgenoot in de altijd meer dan aanwezige Tom Staal van GeenStijl, die zich in Wormer laat tatoeëren. Gek toch? Beetje vreemd? In het hoofd van Markuszower draaide van alles door elkaar. Hij, de frontsoldaat, altijd vechtend voor de linies, met een mes tussen de tanden op weg naar de vijand, in staat om met blote handen een gewapende tegenstander te wurgen, loyaal tot op het bot. En dan een geheime notitie waardoor Fleur nu vicepremier wordt en hij Gidi Markuszower niet. Fleur met nul blubber aan de poten, hij de kikker van de sloot. Kaltgestellt. Vindt u zelf dat u minister had kunnen worden? De vraag stellen is hem beantwoorden, zeker bij het geval Markuszower. Gidi Markuszower vindt Gidi Markuszower onder alle omstandigheden een prima minister. De gestippelde stropdas hing inmiddels scheef, een beetje Hans van Mierlo, een beetje Joop den Uyl, maar dan met een aantekening van de AIVD eraan vast. Het moest nog bezinken, hij was nog in de fase van bezinnen en beraden. Met Gods hulp krijgen we straks de heerlijke afsplitsing ‘Groep Markuszower’ want zo zit het zelfbeeld dan toch ook wel in elkaar. Hij vertrok naar de liften. Wijdbeens lopend, stropdas nog steeds scheef, colbert een paar maten te groot. Ik had hem graag zo de regen in zien lopen. Met een aktetas zou hij een leraar vaderlandse geschiedenis kunnen zijn, een vertegenwoordiger van feestartikelen, een voetbalmakelaar of uitbater van gokhallen. Maar nee, het is Gidi Markuszower, in 2024 bijna vicepremier. Een Martin Kievits 2.0.</p>]]></description>
      <guid>https://nrc.nl/nieuws/2024/06/19/een-martin-kievits-20-a4856861</guid>
      <pubDate>Wed, 19 Jun 2024 05:57:04 +00:00</pubDate>
    </item>
    <item>
      <title><![CDATA[Minister Marjolein]]></title>
      <description><![CDATA[<p>Met het kandideren van Marjolein Faber als minister voor Asiel en Migratie laat Geert Wilders zijn macht voelen. Hij hield Dilan Yesilgöz en Pieter Omtzigt een spiegel voor: kijk maar eens goed, zo zien mijn plannen eruit. Ze zagen hetzelfde als iedereen, dat kan ook haast niet anders: Marjolein Faber is een schreeuwende troel, het kost heel veel moeite om daar sympathie voor op te brengen. Ze werd op X de laatste dagen regelmatig vergeleken met wijlen Florrie Rost van Tonningen, ‘de zwarte weduwe’ uit Velp en door Johan Derksen in Vandaag Inside met Eva Braun, echtgenote van Adolf Hitler. Beide vergelijkingen gaan mank, je zou Marjolein met wat zwarte fantasie inderdaad in een ander tijdvak kunnen plaatsen, maar dat maakt het nog niet kloppend. Feit is wel dat ze niet in de race is voor de sympathy vote, al valt daar ook wat voor te zeggen. Liever dat dan iemand die de eigen ideeën met grote klodders verzachtende crème op het uitgestreken smoelwerk weg probeert te smeren. Met Marjolein Faber wordt de craquelé in de gezichten van Pieter Omtzigt en Dilan Yesilgöz zichtbaar. Dilan Yesilgöz postte twee uur voor aanvang van Polen-Nederland foto’s van zichzelf in een oranje tuniek, spelend met bal en hond. Dan Marjolein Faber, die is tenminste overduidelijk. In haar keuken worden geen zoete broodjes gebakken, dat zou het personeel misschien wel willen, maar dan slaat ze onbarmhartig om zich heen met de karwats. Ze wijkt nimmer af van een door haar zelf uitgestippelde lijn, ze loopt ook niet om voor een berg feiten. Het is in marstempo rechtdoor, desnoods over lijken. Uit een geweldig interview met De Gelderlander, waarin ze uitlegde waarom klimaatverandering onzin is: ‘Groenland heet niet voor niets Groenland. Daar ligt het nu vol ijs, maar ooit moet het groen geweest zijn.’ Een filmpje van Nieuwsuur waarin ze verslaggever toebijt dat haar tweet klopt – ‘mijn tweet klopt’ – nadat ze ten onrechte een misdrijf had toegeschreven aan een buitenlander heb ik ter lering en vermaak meerdere keren bekeken. De media gaan aan haar, ook al wil ze journalisten waarschijnlijk gaan opsluiten, heel veel plezier beleven. Zet Marjolein Faber in een vuurpeloton, of naast de guillotine en de veroordeelde gaat eraan, ook als er op het laatste moment ontlastende bewijzen worden aangedragen. Je kunt om genade smeken wat je wilt, eenmaal in een machtspositie gezet is ze ongevoelig voor andermans emoties. Of ze nu wel of niet het woord ‘omvolking’ gaat gebruiken doet eigenlijk niet terzake, het is voor iedereen duidelijk dat zij geen goed nieuws is voor niet-Nederlanders. Zet grote beeldschermen bij ’s lands grenzen, vertoon daarop wat interviews of debatten met Marjolein Faber en de instroom stokt. Dan zit de grootste klus van het kabinet-Schoof er al op, zo simpel kan het zijn. Ondertussen blijven we onschuldig, we kunnen in een oranje T-shirt lekker met bal en hond en blijven spelen.</p>]]></description>
      <guid>https://nrc.nl/nieuws/2024/06/17/minister-marjolein-a4856612</guid>
      <pubDate>Mon, 17 Jun 2024 05:57:04 +00:00</pubDate>
    </item>
  </channel>
</rss>
