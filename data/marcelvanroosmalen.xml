<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Gewoon een  bijzondere vrouw]]></title>
      <description><![CDATA[<p>Caroline van der Plas van de BoerBurgerBeweging oefent een onweerstaanbare aantrekkingskracht uit op redacties van talkshows. Bestaande wetmatigheden lijken voor haar niet te gelden. Waar schrijvers moeten kiezen aan welke tafel ze willen zitten omdat de mensen hun verhaal na één keer al wel kennen, de talkshows eisen exclusiviteit, mag zij nu al jaren haar boerencocktail uitserveren. We zitten allemaal vol, maar moeten nog een glaasje. En daarna nog een.  Zelf doe ik er daar ook aan mee. Ze schoof aan bij Media Inside en ik tikte mijn vingers blauw over het fenomeen. Het leidde tot een overload aan stukjes die voor een groot deel gingen over wat iedereen al constateerde: het teveel aan aandacht voor Caroline van der Plas. Het gewenste effect bleef uit. In tegendeel: Caroline van der Plas is meer aanwezig dan ooit. Ze zat deze week op een dag in Khalid &amp; Sophie, SBS Shownieuws en Vandaag Inside. De tegenstand deed er niet toe, ze vertelde drie identieke verhalen, stond op en ging goedgemutst naar de volgende media-uiting. Op Twitter hield ze ons een spiegel voor door de kritiek die daar te lezen was, dat het wel wat veel Caroline van der Plas is allemaal, te pareren met een lange opsomming van programma’s waar ze die avond weer in te zien zou zijn. Zelfspot om te lachen, bedoeld om de angel eruit te trekken,  maar ze zal tot aan de verkiezingen iedere avond  meerdere keren te zien zijn. En daarna niet minder, de aanstaande verkiezingsoverwinning van BBB zal immers geduid moeten worden.  Caroline van der Plas is een langspeelplaat die we telkens opnieuw opzetten, we kennen de riedel inmiddels van buiten, maar toch zal die blijven klinken. Wat we ervan vinden doet er allang niet meer toe. Er is geen verklaring meer voor de fascinatie voor deze vrouw die niet gehinderd door tegenstand telkens hetzelfde mag komen vertellen. ‘Ze is zo gewoon en lekker zichzelf’, wordt er de hele tijd gezegd. Dat laatste geloof ik, maar gewoon is deze gewone vrouw natuurlijk allang niet meer. Gewone mensen komen ons niet dagelijks hetzelfde vertellen, mevrouw is gewoon bijzonder. Het is altijd omgekeerd: bijzondere mensen blijken normaal te zijn en gewone mensen bijzonder. Aan bijzondere mensen heeft de grote massa in dit land een hekel, dan wordt er meteen afgerekend. Ze komen er alleen altijd te laat achter.</p>]]></description>
      <guid>https://nrc.nl/nieuws/2023/03/10/gewoon-een-bijzondere-vrouw-a4159085</guid>
      <pubDate>Fri, 10 Mar 2023 05:56:59 +00:00</pubDate>
    </item>
    <item>
      <title><![CDATA[Volksmuziek uit alle windstreken]]></title>
      <description><![CDATA[<p>In het Radiohuis trof ik op de bank tegenover de eettafel, waarop voor studiogasten in een kartonnen doos broodjes met aubergine en kaas liggen, een man met een trekharmonica. Eromheen vlinderde een grijze mevrouw met een gitaar.  Ik weet niet wat ik ervan dacht, waarschijnlijk niet: ‘leuk, livemuziek’, want dat vind ik eigenlijk alleen leuk bij concerten waarvoor ik zelf een kaartje heb gekocht. Maar ik gunde ze wel hun aandacht, want het lijkt me in deze tijd van inflatie geen gemakkelijke tijd voor muzikanten.  De man trok wat aan zijn instrument. Ze werden geroepen. Ik zag ze naar de studio sjokken, zelf verdween ik even later in de lift. Pas later hoorde ik dat ze de beroemde bandoneonist Carel Kraayenhof, de man die een traan van Maxima wist te stelen op haar huwelijk, en Leoni Jansen waren. Twee artiesten van wie ik nooit mag zeggen dat ze naast hun schoenen zijn gaan lopen, want ik had ze niet herkend.  Ze bleken buren te zijn, buren die een passie voor volksmuziek uit alle windstreken delen. Dat zijn er in hun geval nogal wat, want ze wonen in de Beemster.  Kennissen van ons wonen ook in de Beemster, in een boerderij waar ze vuren stoken. De laatste keer dat we er op bezoek waren, hing ik met mijn dochters heel gerieflijk in een berg kussens door het raam naar buiten te staren waar niets gebeurde. Ja, het waaide harder dan de dag ervoor. Ik wist toen niet of ik in zo’n omgeving heel gelukkig of juist heel ongelukkig zou worden. De dichtstbijzijnde buren woonden op honderdvijftig meter afstand, ze hadden een goed contact, maar wat dat daar precies inhoudt was onduidelijk. Je gaat natuurlijk niet in een oude boerderij wonen als je verlegen zit om sociale contacten.  Bij de eerste ontmoeting van Carel Kraayenhof en Leoni Jansen heb ik nu hele fantasieën. Je verwacht het natuurlijk niet dat je een andere liefhebber van volksmuziek uit alle windstreken tegenkomt in dat oneindige laagland. Het leek me prettig, maar ook beklemmend, want je kunt natuurlijk geen kant op als je de ander in de verte ziet naderen met een instrument om de nek. Je kunt je huis daar niet ongezien verlaten. Ik denk dat ik in de kelder zou gaan zitten en dan maar wachten tot het bezoek weer van het erf is, maar dat ben ik. Een normaal mens doet gewoon open en voor je het weet zit je dan met je beroemde buur bij Radio 1, met je volksmuziek uit alle windstreken.</p>]]></description>
      <guid>https://nrc.nl/nieuws/2023/03/07/volksmuziek-uit-alle-windstreken-a4158859</guid>
      <pubDate>Tue, 7 Mar 2023 05:56:59 +00:00</pubDate>
    </item>
    <item>
      <title><![CDATA[Onuitroeibaar]]></title>
      <description><![CDATA[<p>De verkiezingscampagne is echt begonnen, erg prettig dat het CDA volkomen lijkt te zijn verdwenen. Misschien bestaan ze nog wel, maar het lukt ze in ieder geval bijna niet meer om mij te bereiken. Dat is voor het eerst. Saaie groene posters associeer ik inmiddels met D66. Nog even en het CDA kan in het rijtje Blauw-Wit, V&amp;D, het KNIL en de PTT, ooit niet weg te denken, uiteindelijk niet meer dan een bananenschil in de geschiedenis. Een minder prettige gedachte is dat CDA’ers nog steeds bestaan. De verschrikkelijke carrière-politici zijn inmiddels uitgevlogen naar andere partijen. Ik zag in Nieuwsuur de lijsttrekker van BBB Overijssel, boerin Carla Evers uit Hezingen, met een zuinig mondje de wetenschappelijke rapporten over stikstof in twijfel trekken. Het eigenbelang lag er duimendik bovenop: haar kippenfabriek ligt naast een natuurgebied. Verder geen nieuwe inzichten of ideeën, met haar op het pluche gaat er niets veranderen. Ze gaat vooral keihard knokken voor kippenboeren met bedrijven naast natuurgebieden, zich wentelend in het idee dat de bewoners van Overijssel dit zelf gewild hebben. Je stemt Caroline van der Plas, je krijgt het CDA. De CDA’ers zijn gebleven. Ze reizen door in de lichamen van al die mensen die ‘iets willen doen’, maar niet per se behept zijn met de kwaliteiten om het land te veranderen, of om überhaupt ook maar de contouren van een idee uit te kunnen venten. Als het maar in een maatpak of een fatsoenlijke jurk past en dus betrouwbaarheid uitstraalt.  De verschrikkelijke carrière-politici zijn inmiddels uitgevlogen naar andere partijen In een aflevering van De Hofkar, een programma waarin presentator Rutger Castricum als een kat speelt met op zichzelf gestelde politici, haalde hij met een busje Stefan Berlijn op, nummer 2 van JA21 in de provincie Utrecht. Die bleek niet in staat het eigen verkiezingsprogramma adequaat te verdedigen. Hij wilde graag keihard zijn tegen asielzoekers, maar ook aardig overkomen. Hij was zonder het te willen heel erg CDA. Het echte CDA stort zich ondertussen, vijftien jaar te laat, op de werkende ouders met de slogan: Voor veel gezinnen is het altijd spitsuur. In een campagnefilmpje speelde een ouder met  een kind, een prominent aanwezige tatoeage in de hals. Ik vrees dat dat een bewuste keus van de marketeers is, dat ze bij het CDA denken dat ze dan overkomen als een partij die met haar tijd meegaat. Dat is natuurlijk niet zo, maar onuitroeibaar zijn ze wel.</p>]]></description>
      <guid>https://nrc.nl/nieuws/2023/03/02/onuitroeibaar-a4158484</guid>
      <pubDate>Thu, 2 Mar 2023 05:56:59 +00:00</pubDate>
    </item>
    <item>
      <title><![CDATA[Onbenullen]]></title>
      <description><![CDATA[<p>Het is moeilijk partij kiezen in het conflict tussen de Arnhemse profvoetbalclub Vitesse en Michael van de Kuit, eigenaar van stadion Gelredome. Voor mij dan, want ik noem mezelf Vitesse-supporter. Voor de neutrale toeschouwer is het wel duidelijk dat Michael van de Kuit gelijk heeft met zijn analyse dat de voetbalclub in handen is gevallen van de verkeerde mensen. Algemeen directeur Pascal van Wijk en ‘commissaris’ Henk Parren hebben naar eigen zeggen dan wel een ‘geelzwart hart’, maar het ontbreekt ze simpelweg aan de skills om een bedrijf te leiden. Ze zijn per ongeluk kapitein en stuurman geworden op een veel te grote boot, ze trekken wat aan het roer en proberen zo tussen ijsbergen te laveren. Zachte heelmeesters maken stinkende wonden, maar wat de onbenullen Pascal van Wijk en Henk Parren aanrichten, grenst aan het onwaarschijnlijke. De voetbalclub kwam door in het verleden gemaakte afspraken ongeschonden – schuldenvrij en met een behoorlijk eigen vermogen – uit ‘de Russische periode’. In plaats van op eigen kracht verder te gaan ging het duo op zoek naar ‘een nieuwe baas’ om de club uiteindelijk met veel tromgeroffel uit te leveren aan een investeringsmaatschappij, de Common Group van de Amerikaan Coley Parry, een overname die door de KNVB nog steeds niet is goedgekeurd. Dit werd naar de buitenwereld gebracht als een overwinning, iets wat om raadselachtige redenen nog werd geslikt ook. In werkelijkheid werd een gezonde ‘patiënt’ in de operatiekamer dusdanig verminkt dat hij alsnog voor zijn leven moet vrezen. Decoreer ze desnoods met een gouden Vitesse-speld of een andere zelfverzonnen onderscheiding, maar stuur ze weg En nu is er weer een zelfgecreëerd en uit de hand gelopen conflict met Gelredome, waardoor de club mogelijk zonder stadion en dus zonder licentie komt te zitten. Over alternatieven is niet nagedacht, het enige wat Van Wijk en Parren lijken te kunnen is het versturen van persberichten waarin vast wordt gehouden aan het eigen gelijk. Ik ben helaas uit hetzelfde hout gesneden als andere Vitesse-supporters, het zal ons wel in de genen zitten. In geval van nood weten we niets anders te verzinnen dan met open mond toe te kijken. Arnhem is geen Breda, Groningen, Rotterdam of Leeuwarden, waar de achterbannen al lang in opstand waren gekomen tegen het schrijnende onvermogen. Arnhemmers onderscheiden zich door nadrukkelijk de armen over elkaar te slaan, alsof we nu al bezig zijn met de acceptatie van het onvermijdelijke. De Titanic koerst richting ijsberg, op het benedendek speelt het orkest door zolang het nog kan. De vraag is of iemand even de moeite wil nemen om naar de stuurhut te gaan om twee klungels bij het roer weg te trekken. Decoreer ze desnoods met een gouden Vitesse-speld of een van die andere zelfverzonnen onderscheidingen, maar stuur ze weg.</p>]]></description>
      <guid>https://nrc.nl/nieuws/2023/02/28/onbenullen-a4158302</guid>
      <pubDate>Tue, 28 Feb 2023 05:56:59 +00:00</pubDate>
    </item>
    <item>
      <title><![CDATA[Acteer]]></title>
      <description><![CDATA[<p>Ik had een paar zinnen in een comedyserie van Chantal Janzen en Tina de Bruin, een Nederlandse actrice en cabaretière. Geen droom of hartenwens, maar het resultaat van een toezegging in het voorbijgaan aan Max Apotowski, de regisseur van Media Inside. Een vriendendienst waar ik volgens hem verder niets aan over zou houden. „Zomerprogrammering.” Ik was het bijna vergeten, maar de redacteuren rondom het programma mij niet. Ik werd na een vergadering van Media Inside in een auto geladen en naar Hilversum gebracht. De chauffeur zei dat je maar nooit wist hoe een koe een haas ving, misschien was ik volgend jaar wel acteur.  Het was in het RTL-gebouw, een bunker waar je voor iedere deur een ander pasje nodig hebt.  Ik zat opgesloten tussen andere figuranten. En Chantal Janzen. En Tina de Bruin. En een cameraploeg. Ook aanwezig: Hans Cornelissen, vroeger bekend van  Zeg ’ns Aaa, hij zat ook in mijn scène. Ik ben slecht in dit soort situaties. Ik had er tevoren wel over nagedacht hoe ik ongedwongen met Chantal Janzen de mediawereld zou doornemen, maar uiteindelijk weet ik niet meer wat ik tegen Chantal Janzen heb gezegd. Ja, die paar zinnen. Een keer of twintig die paar grappig bedoelde zinnen, die ik een paar minuten voor de opnames voor het eerst zag. Ze kwamen toch anders uit mijn mond dan de schrijvers ze bedoeld hadden. Chantal Janzen, Tina de Bruin en Hans Cornelissen moesten telkens opnieuw door een deur. Er was een spontaan moment dat werd besloten dat de zinnen ook anders uit mijn mond mochten komen, want ik speelde tenslotte mezelf, maar dan wel een versie van mezelf die niet bestaat. „Vrij spel”, werd er geroepen. Toen het er eindelijk op stond en de volgende figurant zich aandiende, werd ik bedankt.  Mijn acteercarrière zat er alweer op, het was kort en krachtig geweest, maar tegelijkertijd ook best lang. Toch leuk voor mij dat ik  nu ook eens een bijrol in een comedy van Chantal Janzen had gespeeld, dacht ik toen ik op zoek naar een uitgang door het RTL-gebouw dwaalde. Er waren er niet zoveel die dat mij na konden vertellen. Fijn eigenlijk dat er niet gelachen was, ik had in ieder geval niet de komiek uitgehangen. Daarna liep ik me keihard vast in een draaideur, want geen pasje. De portier had het op zijn beeldscherm gezien, beste scène van de dag.</p>]]></description>
      <guid>https://nrc.nl/nieuws/2023/02/24/acteer-a4157947</guid>
      <pubDate>Fri, 24 Feb 2023 05:57:00 +00:00</pubDate>
    </item>
    <item>
      <title><![CDATA[Reportage-element]]></title>
      <description><![CDATA[<p>Met Sandrine en Lois, twee redacteuren van het Radio 1-programma De Nieuws BV, reed ik naar een bushalte aan de Burgemeester de Bekkerlaan in Gemert, waar we Victor, een achttienjarige student, zouden treffen die daar dan zou vertellen dat er steeds minder bussen rijden tussen Gemert en Eindhoven, waar hij studeert. Ik werd gevraagd voor het reportage-element, iets wat ik niet kon weigeren. Bovendien sprak het voorgeprogrammeerde van de exercitie me erg aan.  Victor ging zeggen dat er steeds minder bussen rijden tussen Gemert en Eindhoven.  „We kunnen ook niet gaan”, opperde ik toen we gisteren op het Media Park verzamelden. „Dan bellen we Victor, en dan zegt hij vanaf de bushalte dat er weer bijna geen bussen naar Eindhoven komen.” Dat was natuurlijk geen optie, het moest en zou doorgaan vanwege de Provinciale Statenverkiezingen. Het leek misschien op van dichtbij op een leeg goal schieten, maar dit was nou typisch een onderwerp wat ze bij Radio 1 ‘de vinger in de samenleving steken’ noemen. „Heel veel mensen weten dit niet.” We vertrokken toch.  We reden langs het Wilhelminakanaal en daarna via Veghel naar Gemert, een dorp waar iedereen aan het carnavallen was. Iedereen behalve Victor, een student die bij een bushalte aan de Burgemeester de Bekkerlaan vertelde dat er steeds minder bussen van en naar Eindhoven rijden. Hij had hierover zijn beklag gedaan in de regionale krant, waarna hij was gescout als ‘nieuwsmaker’. Ik trok het nieuws eruit, professioneel en zakelijk. Daarna trokken we om uit te rusten het centrum van Gemert in. Onderweg interviewden we meneer Van Laar, hij deed vanwege een prostaatoperatie als enige niet aan carnaval. In café/zalencentrum Den Engelenburcht zei een vrouw dat het openbaar vervoer van en naar Gemert inderdaad ‘kut met peren’ is, iets wat later meerdere keren steeds krachtiger werd bevestigd door beschonken inwoners van Gemert.  Ik voelde het aandeel van Victor in de reportage krimpen. In café Kop of Munt – een geweldige naam, vind ik – vroeg een als draak verklede bezoeker hoe we er in het verre Hilversum achter waren gekomen dat het openbaar vervoer van Gemert naar Eindhoven en Helmond zo kut was. Hadden we dat soms gehoord van Arno Kantelberg, die uit Gemert komt? Ik had heel veel zin om ‘ja’ te zeggen, maar in plaats daarvan vertelde ik dat Radio 1 dagelijks de vinger in de samenleving steekt en dat ze zo Victor, een student van achttien die dagelijks bijna niet met de bus van Gemert naar Eindhoven kan, hadden ontdekt. „Benieuwd wat die gaat zeggen”, zei de draak.</p>]]></description>
      <guid>https://nrc.nl/nieuws/2023/02/22/reportage-element-a4157721</guid>
      <pubDate>Wed, 22 Feb 2023 05:57:00 +00:00</pubDate>
    </item>
    <item>
      <title><![CDATA[Het hoefde niet meer]]></title>
      <description><![CDATA[<p>Op een gegeven moment hoefde ik niet meer te komen. Te lang getwijfeld. Het aantal BN’ers dat woensdagavond wilde komen opdraven in Beeld &amp; Geluid voor de nationale inzamelingsactie voor Turkije en Syrië overtrof de verwachtingen, allemaal wilden ze het verschil maken, geloofden ze ook dat ze een verschil konden maken. Door er te zijn, door een telefoon op te nemen.  Zou het echt zo zijn? Wonen we echt in een land waar mensen pas geven als ze zien dat er een roedel BN’ers paraat zit? Dat je eigenlijk niet wilt geven, maar dat dan toch doet omdat de kans dan groot is dat je een BN’er aan de lijn krijgt.  En dan? Een moeizaam gesprek. Dat weet ik omdat ik vorig jaar als beginnend BN’er in het belpanel zat, toen voor Oekraïne. We zaten in identieke  T-shirts naast, boven en onder elkaar, de een wat bekender dan de ander. Ik voerde vooral gesprekken met mensen die niet wisten hoe ze telefonisch geld konden overmaken, maar soms wel behept waren met een mening over mij. Het kon natuurlijk niet altijd Chantal Janzen zijn, een beller opperde de mogelijkheid om te mogen kiezen via wie hij zijn goede geld naar het doel kon sluizen. Een ander had mij al zien zitten en had tegen zijn kleinzoon gezegd dat hij juist niet hoopte op mij. Zul je altijd zien. Het moest allemaal snel-snel, zo waren we tevoren duidelijk geïnstrueerd, ik wist niet of ik de mensen kon geven waar ze recht op meenden te hebben. Aan de andere kant van de lijn voelde ik ze soms ook zoeken naar woorden. Over Oekraïne ging het vrijwel nooit, wel over de diepgewortelde behoefte om goed te doen. Achteraf bij de hapjes en op de trappen naar buiten veel praatjes met andere BN’ers, het ging goed met ze, of slecht, dat maakte in het licht van het grotere geheel natuurlijk niets uit. Een zanger zei: „Ik ben blij dat je hier bent.” Daarna: „En ik ben ook blij dat ik er ben.” Ik wist toen niets anders te zeggen dan ‘bedankt’, wat natuurlijk nergens op sloeg, maar het was vriendelijk bedoeld. Daar zijn de meeste BN’ers al blij mee. Het is een bijzondere groep.  Ze overschatten alles: het eigen kunnen, de eigen populariteit, de impact van hun woorden of aanwezigheid, maar zijn zich tegelijkertijd ook bewust van de ogen van het woedende volk. In het echt zijn ze heus wel aardig, vooral voor elkaar. Het regent complimenten en dan druppelt er ook wel eens wat terug. Zo’n ramp als nu in Syrië en Turkije beleven ze net als u, de een zit er wat dieper in dan de ander. Aan de telefoon smelten ze samen met bellers die hun betrokkenheid ook kwijt moeten.</p>]]></description>
      <guid>https://nrc.nl/nieuws/2023/02/17/het-hoefde-niet-meer-a4157346</guid>
      <pubDate>Fri, 17 Feb 2023 05:57:00 +00:00</pubDate>
    </item>
    <item>
      <title><![CDATA[Hoed af]]></title>
      <description><![CDATA[<p>Frank Boeijen (65), de zanger uit Nijmegen, was te gast bij het Radio 5-progamma met de geweldige titel Lunch Lekker met Daniel Dekker, waar hij een gedicht voorlas dat hij schreef naar aanleiding van de ramp in Turkije en Syrië. Hij had de pen in het hart gedoopt, zoals hij dat kan, en een gevoelige snaar geraakt; het gedicht was overal. Na afloop dronk hij samen met Daniël Dekker een kop koffie in het nieuwe grand café naast de Albert Heijn to go op het Media Park.  Frank Boeijen schreed binnen, drie shawls tegen de winter, daaronder een colbert, en een hoed op het hoofd tegen herkenning. Je wilt als BN’er ook weleens anoniem zijn, maar tegelijkertijd ging Frank Boeijen ook van tafel naar tafel om zich voor te stellen als Frank Boeijen.  Zo verscheen hij ook aan ons, ik dronk er koffie met Natasja Gibbs, bekend van radio (De Nieuws BV) en televisie (Op1).  „Ja”, zei hij terwijl hij zijn hoed afnam, „daar is-ie dan, Frank Boeijen.” Frank Boeijen prees haar interviewkwaliteiten, hij had een voorbeeld paraat. Over etnisch profileren, iets waar zijn nummer Zwart wit in wezen ook al over ging. En voor zijn 65ste verjaardag had hij, hij boog zich nu naar mij, het boek Totaal van de hand van ondergetekende gekregen. Hij ging er binnenkort eens lekker aan beginnen. Hij zette de hoed weer op het geverfde haar.  Ik kreeg sterk de behoefte iets aardigs terug te zeggen, de hersens kraakten ervan en toen zei ik dat ik zes jaar in zijn stad Nijmegen had gewoond.  De hoed ging weer af.  Ik herinnerde hem eraan dat hij zich begin jaren negentig altijd direct achter de deur ophield in studentensociëteit Diogenes, toen de enige gelegenheid met een nachtvergunning, waar hij studentes soms overrompelde door zich totaal overbodig voor te stellen als Frank Boeijen.  „Dag, ik ben Frank Boeijen.” Die tijd was voorbij, Diogenes was al jaren dicht en bovendien waren er tegenwoordig meer bekende Nijmegenaren. Sinan Can bijvoorbeeld was een goede vriend, die had hem overgehaald om in het belpanel van Giro555 plaats te nemen omdat hij een gedicht over de ramp had geschreven. Als iemand het woord ‘viral’ mooi kan uitspreken, is het Frank Boeijen.   Daarna besprak hij de veranderingen in Nijmegen sinds de jaren tachtig en negentig, toen ze daar zo links waren dat blowen zelfs ‘nouveau riche’ werd gevonden. Hij zette zijn hoed weer op en zei dat hij woensdag weer op het Media Park was. Zo sprak je Frank Boeijen nooit, zo was je weer helemaal bijgepraat.</p>]]></description>
      <guid>https://nrc.nl/nieuws/2023/02/15/hoed-af-a4157099</guid>
      <pubDate>Wed, 15 Feb 2023 05:57:00 +00:00</pubDate>
    </item>
    <item>
      <title><![CDATA[The Elephant Song]]></title>
      <description><![CDATA[<p>We moesten samen een begrafenis regelen, ik trof mijn broer en zus in Groesbeek-De Horst.  Mijn zus had buikgriep, zul je altijd zien. De moeder van haar man ging ook niet goed. Mijn broer had in een week twee uur geslapen. Drie levens. Ik had me voorgenomen geen ruzie te maken, ik geloof dat de anderen er ook zo in stonden. Het was balanceren op een dun koord. DELA kwam, twee vrouw sterk, een doorgewinterde en een stagiaire.  Een map met kisten, bloemstukken en rouwkaarten. De grafsteen zat niet in het pakket. Velp lag, qua begraafplaatsen, in ‘een duur gebied’. De steen op mijn vaders graf, wat binnenkort een gemeenschappelijk graf zou zijn, kon ondersteboven worden gezet. Die kon dan opnieuw gegraveerd worden, zat ook niet in het pakket. So far, so good; als een mes door de boter. Ik bracht het gedoe destijds rondom het kiezen van de kist voor mijn vader ter sprake, we kozen dit keer voor sparrenhout. De koffietafel zat ook niet in het pakket. Een bos bloemen of een kleine krans wel. Wilden we een vingerafdrukje van moeder? Dan konden er identieke zilveren hangertjes voor aan een ketting van gemaakt worden.  Zat ook niet in het pakket. Paula van Roosmalen-Breekelmans werd zestig kilometer verderop opgebaard, zat wel in het pakket.  Moest ze met of zonder sieraden? Met of zonder trouwring? Welke jurk? We moesten een andere dag komen om haar te zien, later bleek het ’s avonds laat al te kunnen.   Na de vraag of dat dan wel in het pakket zat, voelde de ervaren DELA-vrouw zich niet meer prettig. Was dat nou nodig? Daarna liep de valse lucht uit het ventiel.  Het was dan toch weer gelukt iets kleins op te blazen tot een grote rode ballon.  Naar de HEMA voor een foto en een lijst voor op de kist van sparrenhout, een potje tafelvoetbal, een wandeling, voor de laatste keer naar haar kamer in het verpleeghuis. Het lukte om samen teksten voor de rouwkaart en het bidprentje te schrijven. We reden in een auto naar het rouwcentrum en daarna naar de kerk in Velp, waar we zij aan zij knokten voor ‘The Elephant Song’ van Kamahl, haar lievelingsnummer.  The Blue Lotus, het Chinese restaurant in een flat op Den Heuvel dat altijd open is, was gesloten. We aten van haar geld bij een Italiaans restaurant waar we nog nooit hadden gezeten. Ik was de enige met trek. Tot zover waren we elkaar enorm meegevallen.</p>]]></description>
      <guid>https://nrc.nl/nieuws/2023/02/10/the-elephant-song-a4156717</guid>
      <pubDate>Fri, 10 Feb 2023 05:57:01 +00:00</pubDate>
    </item>
    <item>
      <title><![CDATA[ Paula van Roosmalen-Breekelmans ]]></title>
      <description><![CDATA[<p>Mijn moeder, Paula van Roosmalen-Breekelmans (91),  is overleden. Omringd door foto’s van ouders, kinderen en kleinkinderen is ze dan eindelijk ingeslapen. Haar laatste woorden sprak ze een paar weken geleden tussen twee lepels pap.  „Het hoeft niet meer.” De dood was voor haar inmiddels een vriend die om de haverklap z’n bezoek aankondigt, maar er kwam altijd wat tussen. Ik gunde haar de dood, ik geloof dat ik opgelucht was toen ik het nieuws vernam. Maar oog in oog met de realiteit, met het gedenktafeltje met de plastic bloem in het verpleegtehuis, de rommeltjes, foto’s en briefjes in haar kamer die ik met mijn broer en zus moest ontruimen, hoe ze opgebaard lag in het rouwcentrum, de mond subtiel vastgezet, de doos met tissues ernaast, overviel het gemis me toch. Ik heb in deze krant geschreven over haar laatste jaren, eerst over de aanvankelijke vrolijke verwardheid en haar herhalingen, later over de ontreddering en ten slotte over de ontluistering, en uiteindelijk maar helemaal niets meer. Maar Paula van Roosmalen-Breekelmans was meer dan haar eind.  Ze was de op een na jongste dochter in het grote gezin van een Brabantse keuterboer, geboren in de boerderij aan de Koestraat in Oirschot. Die boerderij werd aan het eind van de oorlog in brand gestoken, alleen een Mariabeeldje kwam ongeschonden uit de vuurzee. Het was geen door de kerk erkend wonder, maar natuurlijk wel een wonder, dat ze liever voor zichzelf hield. „Anders ben je je beeld kwijt.” Toen ze veertien was, werd haar moeder ongeneeslijk ziek, haar vader bracht haar onder in het nonnenklooster aan de overkant van de straat. Vanuit haar cel kon ze het herbouwde huis zien, maar naar haar moeder mocht ze niet, een verdriet dat ze een leven lang meedroeg. De nonnen van Nazareth leerden haar koken en poetsen, en met resultaat: tot ze niet meer kon, maakte ze stamppotten. Na de dood van haar moeder trok ze in bij haar oudste zus. Ze haalde haar onderwijsakte en reisde met vriendinnen naar Rome, Spanje en Frankrijk, hetgeen in het Brabant van toen werd ervaren als een idiote onderneming.  In de bus van Oirschot naar Middelbeers ontmoette ze mijn vader. Ze begonnen een nieuw leven in Arnhem, waar ze in een flat in de wijk Presikhaaf terechtkwamen. Later verhuisden ze naar een rijtjeshuis in Velp, waar ze Oirschot en Brabant vijftig jaar lang consequent miste.  Ze was er trots op dat ze een werkende moeder was, ze was ook een vrouw die met een sigaret in haar hand kon ontkennen dat ze rookte. Altijd Stuyvesant rood, tot haar eerste hartoperatie twintig jaar geleden een pakje per dag, daarna nooit meer. Haar kwelling heette alzheimer. Het is ten einde nu, er is opeens ruimte om te herinneren wie ze was. Haar Maria-beeldje staat inmiddels bij ons op de schouw. Het ziet er heel gewoon uit, heel anders dan vroeger. De magie zat niet in het steen, maar in Paula van Roosmalen-Breekelmans.  Je ziet het altijd te laat.</p>]]></description>
      <guid>https://nrc.nl/nieuws/2023/02/07/paula-van-roosmalen-breekelmans-a4156444</guid>
      <pubDate>Tue, 7 Feb 2023 05:57:01 +00:00</pubDate>
    </item>
  </channel>
</rss>
