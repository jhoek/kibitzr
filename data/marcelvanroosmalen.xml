<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Drie dozen diep]]></title>
      <description><![CDATA[<p>De verkiezingsuitslag beviel niet, maar we hadden wel wat anders aan de hoofden. Olga, onze poes was kwijt. Op verkiezingsdag verhuisden we naar een tussenwoning, naar een paar honderd meter verderop in hetzelfde dorp waar sinds de laatste gemeenteraadsverkiezingen de POV, een niet al te snuggere stiefdochter van de PVV, geruisloos meeregeert. Het was er niet veiliger op geworden en de roetveegpieten waren niet weer ingeruild. De verhuizers waren met drie, ze waren allemaal afgehaakt bij de debatten, zeiden ze bij de witte kadetten met hagelslag. De dag was een aanslag op het gestel. Niesaanvallen door de huismijt op zolder. Een van de verhuizers kreeg een fietsje op het hoofd toen hij een wasmolen in de al overvolle container wilde proppen. Leah van Roosmalen (6) kuste huilend de muren van het oude huis dat ons zoveel gebracht had. En mijn stempas was kwijt. Eerst onderging ik het gelaten, ik stem liever uit overtuiging dan strategisch. Je kunt niet hele dagen klagen hoe erg je wel niet zweeft en daarna een verhuizing stilleggen om een stempas te vinden. Toen we eindelijk aan de friet zaten in de tijdelijke woning was het al te laat. Ik ploegde drie dozen door en gaf het toen op. Ik kon beter de televisie installeren. We keken met vertraging naar het Sinterklaasjournaal, zochten naar Olga de poes en brachten de kinderen naar bed. Ik ontving een paar berichten op de telefoon. Dat Nederland een kutland is, soms vergezeld door een omgekeerde smiley. We aten ons op de bank door een doos slagroomsoesjes die waren gebracht door een kennis van de sportschool en vielen erin bij Frans Timmermans die uitlegde hoe te reageren op de fictieve situatie dat er iemand op me af zou komen met de vraag of hij/zij er nog wel bijhoorde na de verkiezingsuitslag. Hij zei het voor de zekerheid ook in het Engels: „We got your back.” Later op de avond zei Ahmed Aboutaleb bij Beau dat hij zijn koran niet uit het raam ging gooien. Alsof iemand hem daarom zou vragen. Het waren kortom verkiezingen met een historische uitslag. Als ze het me later vragen: natuurlijk was ik hier op tegen. Mijn verzet was drie dozen diep.</p>]]></description>
      <guid>https://nrc.nl/nieuws/2023/11/24/drie-dozen-diep-a4182099</guid>
      <pubDate>Fri, 24 Nov 2023 05:56:53 +00:00</pubDate>
    </item>
    <item>
      <title><![CDATA[Stilstand]]></title>
      <description><![CDATA[<p>Het strategisch stemmen werd voor de vitrine van Marcel, naamgenoot en groenteboer in winkelcentrum De Plaszoom te Wormer, uitgelegd. Gesprek tussen twee inwoners van Wormer. Inwoner 1: „Je stemt op wat je niet wilt, dat is het idee, zodat de ander niet kan winnen.” Inwoner 2: „Gewoon vals spelen dan toch? Dan speel je toch vals?” Na de herhaling keek ze zoekend naar hulp om zich heen. „Ja, dat is vals spelen”, zei ik om te helpen. „Dan telt het niet.” De mondhoeken van ‘inwoner 1’ zakten naar beneden: “O, daar hebbie hem weer. Feind hört mit. Negatieveling. Ga je het weer opschrijven? Nou, ik stem gewoon wat ik wil hoor.” Tegen inwoner 2: „Hij is uit op de ondergang van ons dorp.” Inwoner 2: „Ach, wel nee.” „Ach wel nee”, herhaalde ik. Van haar mocht ik gerust opschrijven dat ze twijfelde tussen GroenLinks-PvdA en D66 en dat ze neigde naar GroenLinks-PvdA. Twee partijen waar ze bij vorige verkiezingen ook al tussen twijfelde. Inwoner 1: „Hoor je het goed? Je hebt hier te maken met echte socialisten. De hele Zaanstreek was vroeger zo rood als wat. Het krioelde hier van de communisten. Schrijf je dat wel even goed op, anders zijn wij weer een extreemrechts dorp.” Inwoner 2: „Ik ben niet extreemrechts.” Inwoner 1: „Hij heeft twee poezen en hij leest de Donald Duck. Daar kan Timmermans niet tegenop. Het is de plicht van iedereen die wel kan nadenken om zich daar tegen te verweren. Doe er uw voordeel mee!” Dit advies om strategisch te stemmen maakte een einde aan de conversatie. Hij bestelde twee bakjes snijfruit en voor twee personen hutspot. Toen hij weg was zei inwoner 2 dat ze hem al z’n hele leven kende. „Hij bedoelt het goed”, zei ze, „maar hij is natuurlijk geen zwever, zoals de rest.” Het gesprek voelde bijna intiem, alsof we tegelijkertijd in het zwembad waren gesprongen en ik een paar baantjes mee had mogen zwemmen. Later dronk ik ook weer eens koffie in het café aan het water waar ik vanwege de werkzaamheden – Wormer krijgt een nieuwe brug – bijna nooit meer kom. De bediening is er traag, niet omdat ze sloom zijn, maar uit desinteresse. Ik ging bij een tafeltje aan het raam zitten. Er kwamen geen boten voorbij, maar er stond wel een enorme hijskraan, misschien wel de grootste hijskraan die ik ooit had gezien.</p>]]></description>
      <guid>https://nrc.nl/nieuws/2023/11/22/stilstand-a4181636</guid>
      <pubDate>Wed, 22 Nov 2023 05:56:53 +00:00</pubDate>
    </item>
    <item>
      <title><![CDATA[Meevallers]]></title>
      <description><![CDATA[<p>Er kwam het voorbije weekeind veel samen. De peiling van Maurice de Hond waar ik me als zwevende kiezer toe dien te verhouden. Het is iedere verkiezing hetzelfde liedje, het eindigt altijd met een smeekbede van de PvdA. En maar wijzen op de grote dreiging, zo hebben ze me er al vier keer ingeluld. Nog meer impact heeft de grote verhuizing later deze week, naar het tussenhuisje, een paar honderd meter verderop in Wormer. De woonkamer is veranderd in een woud van dozen, niemand weet meer wat nou naar de opslag en wat naar de tijdelijke behuizing moet. Frida van Roosmalen (2) moest overgeven in ons bed, ze heeft een virus, en Lucie van Roosmalen (8) en Leah van Roosmalen (6) waren in de ban van Sinterklaas. We lootten wie er dit keer mee moest naar de intocht, ik was de winnaar. Sinterklaas kwam eens niet met de boot, het haventje was onbereikbaar in verband met de komst van een nieuwe brug. We stonden op het veld voor een vrachtwagen. Drie roetveegpieten met een microfoon en daarna poppenkast. We stonden tussen de andere Wormenaren, achter ons hoopte er eentje hardop dat Sinterklaas mij in een zak zou stoppen. De burgemeester betrad het podium, ze ging voor in het zingen van liederen. Lucie van Roosmalen wilde op mijn rug, maar dat hield ik niet. Het werd gefilmd. Er werd harder en harder gezongen, Sinterklaas kwam dwars over het veld. De regen sloeg hem om de baard, de voeten zakten weg in de prut. „Dus daarom komt hij liever over de daken”, zei Leah van Roosmalen. We zagen de Sint van dichtbij, op televisie zag hij er frisser uit, maar dat kwam door de schmink die ze daar hadden, wisten ze. „Ze proberen papa ook frisser te maken.” Een van de pieten kieperde een volle vuist pepernoten in mijn capuchon. Sinterklaas beklom het podium, hij en de burgemeester bespraken de gebeurtenissen in het Sinterklaasjournaal. Op het veld werden gratis suikerspinnen, popcorn en pepernoten uitgedeeld en er bestond ook de gelegenheid om met Sinterklaas op de foto te gaan. In de rij voor het balgooien onderhield ik me met twee vaders van het schoolplein. We stonden voor grote veranderingen in het land, we zouden het woensdag wel merken hoe er met wie werd afgerekend, maar evenzogoed konden we allemaal normaal doen tegen elkaar. De dochters waren alletwee hun fietssleutel kwijt, de paniek was groot, maar de blijdschap ook toen bleek dat ze hun fietsjes helemaal niet op slot hadden gezet. Dat was denk ik de les van de dag: wie uitgaat van het donkerste scenario incasseert soms een meevaller.</p>]]></description>
      <guid>https://nrc.nl/nieuws/2023/11/19/meevallers-a4181378</guid>
      <pubDate>Sun, 19 Nov 2023 05:56:53 +00:00</pubDate>
    </item>
    <item>
      <title><![CDATA[Collectief roesje]]></title>
      <description><![CDATA[<p>Pieter Omtzigt irriteerde al, maar het wordt steeds meer. Helemaal eerlijk is dat niet want als een lijsttrekker eenmaal in die zone zit, komt-ie daar ook niet meer uit. Nee, het ongemak zit ’m in de grote groep voor wie hij wel een messias is. Het is een blinde vlek, een groep die ik niet ken. De achterban van de andere partijen van VVD, BBB, PVV tot D66, BIJ1 en GroenLinks-PvdA heb ik in kaart, maar juist de onzichtbaarheid van aanhangers van Nieuw Sociaal Contract maakt me bang. De dreigende electorale aardbeving speelt zich niet af op straat maar in schimmige zolderkamers. Ik heb daar niet verifieerbare beelden bij. Van mannen van middelbare leeftijd die met treinen spelen, van vrouwen die Excel-sheets uitprinten voor hun gezinnen. Van twee boterhammen hartig en dan eentje met zoet. Sleutelhangers aan een riem. Van mensen die de politie bellen als bij de buren een verjaardag wordt gevierd. Van mensen die met een metaaldetector op het strand lopen. Van vaders die op zaterdagochtend wél met plezier al om kwart voor acht langs de lijn staan voor hun kinderen. Van mensen die het mooi vinden dat ze als een van de eersten konden afrekenen met hun horloge. Het wikken en wegen en dan toch geen antwoord kunnen geven van Pieter Omtzigt, ik kan er niet tegen. Het gecalculeer om vooral niemand tegen de haren in de strijken. Het genoegzame gezicht als hij Mariëlle Tweebeeke bij Nieuwsuur in een hoekje denkt te hebben gedreven, dat hele cohort van onberispelijken dat hem blind achtervolgt. Hoe zou het met Rosanne Hertzberger gaan? Ik had me op heel veel van haar voorbereid deze campagne, maar ze lijkt wel stil gemaakt. Wat geen hoofdredacteur ooit lukte heeft Pieter Omtzigt in nog geen maand voor elkaar gekregen. Alle tegendraadsheid is eruit… geslagen wilde ik zeggen, maar gekwezeld is een beter woord. Pieter Omtzigt wil ons collectief in een roesje brengen. Hij gaat voor ons zorgen, alles regelen, we hoeven alleen maar te functioneren, ons aan het ons opgedrongen contract te houden. In mijn hoofd reis ik dertig jaar terug in de tijd, mijn vader is weer eens jarig, zijn collega’s, allemaal ambtenaren bij de Dienst Water van de Provincie Gelderland, zitten in een kring met hun vrouwen, het ruikt naar pinda’s. Er wordt wel gepraat, maar weinig gezegd, het is net alsof ze op hun werk zijn. Vanuit de keuken een gil, mijn moeder denkt dat de mini-appelflapjes zijn aangebrand, het blijkt gelukkig mee te vallen.</p>]]></description>
      <guid>https://nrc.nl/nieuws/2023/11/16/collectief-roesje-a4181153</guid>
      <pubDate>Thu, 16 Nov 2023 05:56:54 +00:00</pubDate>
    </item>
    <item>
      <title><![CDATA[Ze moeten sowieso kapot]]></title>
      <description><![CDATA[<p>‘Er zijn verkiezingen”, zei Lucie van Roosmalen (8) vanuit de bakfiets. We reden door de regen naar school. „En Sinterklaas is zijn boek kwijt”, vulde Leah van Roosmalen (6) aan. Ze hadden op school beide onderwerpen behandeld, het boek van Sinterklaas was het belangrijkste. „Eerst gaan we zitten”, schetste Lucie van Roosmalen een reguliere schooldag, „en dan zegt juf ‘goedemorgen jongens’ en daarna zet ze de televisie aan. Lekker makkelijk, hoeven we allemaal niets te doen. En daarna gaan we buiten spelen. Ik ken het al van buiten, ik heb het gisteren ook al gezien.” „Bij ons is het anders. Wij gaan eerst gymmen”, zei Leah van Roosmalen. „Door elkaar rennen, dan klimrek en dan weer naar school lopen. En dan pas Sinterklaasjournaal.” „Dan hebben wij het alweer gezien”, zei Lucie van Roosmalen, „maar wij zijn ook ouder. En iedereen mag zelf kiezen wie hij de beste vindt bij de verkiezingen. Wij zijn voor de boeren.” „De boeren hebben niets”, zei Leah van Roosmalen. „Alleen maar schapen en de schapen worden doodgebeten door de wolven.” „Zielig”, zei Lucie van Roosmalen. Ze duldde geen tegenspraak. Alsof ik het zelf leuk zou vinden om door een wolf gebeten te worden. Leah van Roosmalen: „Of opgegeten. Net als Roodkapje.” We kwamen aan bij school, ik laveerde met de bakfiets tussen de moeders door, eentje riep dat ik af moest stappen. „Oorlog is ook erg”, zei Lucie van Roosmalen. „Dan komt Sinterklaas niet langs. Veel te gevaarlijk.” „Maakt niet uit”, zei Leah van Roosmalen. „Het boek is toch kwijt.” Ze klommen uit de bakfiets, we liepen de school binnen. De krat in de grote koelkast waar de broodtrommeltjes in moeten was al vol. Een vader kwam ongevraagd helpen. „Laat mij maar”, zei hij. Ik gaf hem onze broodtrommels. Hij werkte bij de brandweer, Lucie van Roosmalen had me meerdere keren gezegd dat hij een held is. Hij haalde een paar grote broodtrommels uit de krat en legde die op de koelkast. Daarna deed hij onze trommels en die van zijn kinderen in de krat. Ik wist niet of ik moest bedanken of protesteren. Hij deed het altijd zo, zei hij. „Zolang Sinterklaas het maar niet ziet is het goed.” „Die is toch zijn boek kwijt”, zei ik. „En de boeren zijn zielig want de wolven vallen de schapen aan.” „Die moeten sowieso kapot”, zei hij. Op de weg terug naar huis, ik had de koptelefoon op, twijfelde ik opeens wie er dan kapot moesten. De schapen, de wolven of de boeren?</p>]]></description>
      <guid>https://nrc.nl/nieuws/2023/11/14/ze-moeten-sowieso-kapot-a4180885</guid>
      <pubDate>Tue, 14 Nov 2023 05:56:54 +00:00</pubDate>
    </item>
    <item>
      <title><![CDATA[Aju Cocu]]></title>
      <description><![CDATA[<p>Het is met Vitesse, de voetbalclub uit Arnhem, een beetje als met de wereld. We zitten op een zeephelling, met een niet meer af te remmen vaart denderen we naar beneden. Richting de bak met prut waar we ooit uit tevoorschijn kropen. Achteraf is het makkelijk lullen. Hadden we onze ziel maar nooit verkocht aan een eigenaar, hadden we daar maar van geleerd, dan hadden we de sleutels van ons hart na het vertrek van onze Russische oligarch nooit in bewaring gegeven aan ‘algemeen directeur’ Pascal van Wijk en z’n ‘Pancho’ Henk Parren. Ze dreven ons ‘om niets en met veel goede bedoelingen’ in de armen van een groepje durfinvesteerders onder leiding van de Amerikaan Coley Parry, die ons glimlachend een ketting van nieuwe schulden om de nek hing. Ondertussen zitten we met een elftal dat van onvermogen aan elkaar hangt. Het nemen van een corner is al moeilijk, net als overspelen, op doel schieten en gek genoeg vinden we het achterin ook moeilijk om een bal weg te trappen. Onze trainer, de beroemde ex-international Phillip Cocu, is na de nederlaag tegen SC Heerenveen zelf opgestapt. De trukendoos was leeg, zelfs een boos zwijgen na de afgang bij Go Ahead Eagles uit, had nul effect. De spelers vonden hem wel allemaal erg aardig, lieten ze optekenen na zijn vertrek. Mij ontroerde het spandoek ‘aju Cocu’ dat tijdens de wedstrijd tegen SC Heerenveen omhoog werd gehouden op de tribune. Iemand had thuis met stift twee woorden die op elkaar rijmen op een kussensloop geschreven en hield dat met een verwante omhoog. Vitesse is weer waar het voor mij ooit begon. Op de bodem. Arnhemmers zijn een vreemd volk, overal commentaar op, het altijd beter weten, maar juist in de schuilkelders kun je je geen beter gezelschap wensen. In tijden van ellende kruipen ze naar elkaar toe met hun allesverzengende zwartgalligheid. We hebben het er zelf naar gemaakt dat we worden uitgelachen door het halve land, er zijn er veel die Vitesse de ellende gunnen, de beeldvorming rondom de club is niet meer bij te stellen. We kunnen alleen maar hopen dat we dit ellendige seizoen overleven want buiten het veld zijn de problemen nog veel groter. We hebben alleen onszelf nog, maar juist dat kan weleens de redding zijn. We zullen altijd weer terugkomen om uiteindelijk weer onze hand te overspelen. Niemand treurt om onze nakende afwezigheid, maar ze missen ons nu al.</p>]]></description>
      <guid>https://nrc.nl/nieuws/2023/11/13/aju-cocu-a4180592</guid>
      <pubDate>Mon, 13 Nov 2023 05:56:55 +00:00</pubDate>
    </item>
    <item>
      <title><![CDATA[Meest onmenselijke ooit]]></title>
      <description><![CDATA[<p>Ik wandelde door Wormer met Lucie van Roosmalen (8) en Frida van Roosmalen (2). Een bewoner fietste voorbij en schold me uit voor ‘ongelikte beer’, de wind had vrij spel. Wormer is een lintdorp, bij harde wind voelt het alsof je in een trechter wordt getrokken. Je kunt je er wel tegen verzetten, maar op een gegeven moment kom je vast te zitten. Een grote klont vlees in een te smalle pijp. Murw geslagen door het leven. Grote meningen over kleine zaken. De latente haat op de elite borrelde post-corona even op, maar de omgekeerde vlaggen zijn om onduidelijke redenen gestreken. De haat richting overheid bestaat nog steeds, maar er is even geen aanleiding om die te ventileren. De oorlog in Gaza is hier nauwelijks een gespreksonderwerp, Oekraïne is vergeten, de verkiezingen zullen de meesten een rotzorg zijn. „Het regent”, zeiden ze bij de kassa in de Vomar. Er stond een vrouw tussen die het nog nooit had meegemaakt dat het zo lang regende. „Je durft het bijna niet hardop te zeggen tegenwoordig”, bemoeide een moeder die ik herkende van het schoolplein, ze heeft een indianenhoofd op haar onderarm laten tatoeëren, „want dan beginnen ze weer over het klimaat.” Ik woonde inmiddels zo lang in de periferie dat ik wist dat de hoeveelheid regen, maar ook droogte of stijgende temperaturen niets, maar dan ook niets, met het klimaat te maken hebben. Eerst vond ik dat dom, maar tegenwoordig vind ik het rustgevend. Als je de grote problemen accepteert als verschijnsel waar je soms over kunt klagen, maar verder niets aan kunt doen, is alles veel beter verteerbaar. ‘Zegels erbij?”, vroeg de kassière. „Waarvoor deze keer?”, vroeg de vrouw met het indianenhoofd. „Roestvrijstalen steelpannen.” Ze maakte een wegwerpgebaar. „Misschien wil de bekende Nederlander ze?” De kassière keek naar mij. Ik zei dat ik steelpannen haat. Achter me werd gelachen, ik voldoe graag aan het verwachtingspatroon. Lucie van Roosmalen zag een vriendin van school bij een andere kassa staan. „Die heeft wel een hond”, zei ze. Haar grootste wens is een grote hondenmand waarin ze dan tegen haar eigen hond kan liggen. Ik zei dat die droom nooit uit ging komen, de vrouw achter ons in de rij die het nog niet eerder had meegemaakt dat het zoveel regende wilde zich verder nergens mee bemoeien, maar moest toch even kwijt dat ze dat onmenselijk vond. Misschien wel het meest onmenselijke wat ze ooit had gehoord.</p>]]></description>
      <guid>https://nrc.nl/nieuws/2023/11/09/meest-onmenselijke-ooit-a4180343</guid>
      <pubDate>Thu, 9 Nov 2023 05:56:55 +00:00</pubDate>
    </item>
    <item>
      <title><![CDATA[Hij is ’m]]></title>
      <description><![CDATA[<p>Ik reis per trein altijd eerste klas zodat ik kan werken. Het liefst in zo’n vierkant met twee keer twee zitplaatsen tegenover elkaar, zodat ik desgewenst de benen kan strekken. Ik verspreid mijn spullen het liefst over zoveel mogelijk zitplaatsen, dat is niet sociaal, maar het werkt vaak wel. Alles om maar zoveel mogelijk alleen te zijn. Gisteren kreeg ik toch gezelschap van een vrouw en een man die me herkenden. Hele coupé leeg, maar zij gingen recht tegenover mij zitten. Elke keer als ik even opkeek zat ik in die gezichten. Ze knikten me dan bemoedigend toe. „Wil het een beetje lukken?”, vroeg de man. „Nee”, zei ik naar waarheid. „Het lukt totaal niet.” „Bent u een podcast aan het maken?”, vroeg hij. Natuurlijk was ik geen podcast aan het maken. In een podcast praat je, of je luistert dat kan ook, maar je zit dan in ieder geval niet zwijgend op een laptop te tikken. „Nee, ik ben nu aan het schrijven”, zei ik. „Een boek?”, vroeg de vrouw. „Nee, een column”, antwoordde ik. De man: „En wanneer moet die dan af zijn?” Ik zei wanneer de deadline was. De vrouw: „Dat is ook al snel. En bent u al ver?” De man: „Wij hebben de indruk dat u heel hard werkt. We luisteren en kijken alles, we hebben uw dikke boek gekocht…” De vrouw: „We stapten in en zeiden tegen elkaar, daar zit-ie, hij zit te werken. Laten we hem maar niet storen.” De man: „Ik zei: we gaan er gewoon tegenover zitten, maar we storen hem niet. Leuk.” De vrouw: „U vindt het toch niet erg?” Ik vond het niet erg, maar zei wel dat ik weer door wilde gaan met werken. „Dat begrijpen we.” En: „We storen niet.” Even later kwam de conducteur langs. Hij controleerde de toegangsbewijzen, ze vonden het interessant dat ik nog niet digitaal reisde. Ik had nog gewoon een treinkaart. De man: „Ook een leuk onderwerp voor de column.” „Conducteur”, vroeg de man, „zou u een foto willen maken van ons met meneer Van Roosmalen?” De conducteur wist niet wie ik was. „Hij is ’m!”, wees de man. „Hij is nu aan het schrijven, we mogen hem niet storen.” „Vindt u het wel goed?”, vroeg de conducteur. Ik knikte. Ze bekeken de foto op de smartphone. Ik keek heel boos, maar dat was juist leuk. „Jij kijkt altijd chagrijnig. Leuk!” Bij Weesp moest ik eruit. „Is het al af allemaal?”, vroeg de vrouw. Het was goedbedoeld.</p>]]></description>
      <guid>https://nrc.nl/nieuws/2023/11/07/hij-is-m-a4180062</guid>
      <pubDate>Tue, 7 Nov 2023 05:56:55 +00:00</pubDate>
    </item>
    <item>
      <title><![CDATA[Door eenheid groot]]></title>
      <description><![CDATA[<p>En zo was ik opeens de attractie van het Kubus-festival in Middelbeers. Ik stond in de eetkamer van de tot lunchroom verbouwde onderwijzerswoning, waar mijn vader als baby onder het glas-in-loodraam had gelegen. Ik was een van hen, maar natuurlijk ook niet, want hoe Middelbeers was ik nou eigenlijk? Een oudere man zei dat ik me maar niets moest inbeelden omdat mijn opa, hij overleed in 1946, in Deurne was geboren. Ik was niet meer dan een zoon van een zoon van import. Niettemin was er een periode dat de Van Roosmalens, al was het maar getalsmatig, een stempel op het dorp drukten en daarom stond ik waar ik stond. Er waren drie ontnuchterende ‘literaire’ sessies. Ze hadden mij altijd wijsgemaakt dat de Van Roosmalens zeer geliefd waren in het dorp, maar ze waren hooguit markant. De inwoners deelden herinneringen. Aan oom Frans van Roosmalen die niet alleen de stoep veegde maar ook de verkeersborden waste. Een andere Van Roosmalen trok als onderwijzer de leerlingen uit Westelbeers voor boven kinderen uit Middelbeers. Een tante, ook onderwijzeres, verbood kinderen met links te schrijven. Dat had ze van mijn opa! Het kostte me nul moeite om excuses aan te bieden voor alles. Na afloop zigzagden we door het dorp, van café de Kemphaan, naar café de Doornboom, naar de feesttent en weer terug. Het leek wel of de inwoners die we troffen allemaal het motto van het dorp – ‘door eenheid groot’ – wilden uitdragen. Wij kwamen de hele tijd dezelfde mensen tegen, ze liepen over van herinneringen aan Van Roosmalens van wie ik soms niet wist dat ze hadden bestaan. Stonden we in de stromende regen weer te luisteren naar een breedsprakige bejaarde die zich beklaagde dat Mies van Roosmalen zo gierig was dat ze muntdrop met een schaar in tweeën knipte voor ze op school trakteerde. Het was veel en weinig tegelijkertijd. Toen we de volgende ochtend met Lucie van Roosmalen (8) en Leah van Roosmalen (6) weer een ronde maakten, kwamen er de hele tijd lieve inwoners van Middelbeers op ons af, we moesten alles zien, horen, voelen, ruiken, proeven en meemaken. Een kogelronde koster dwong ons mee de toren van het Oude Kerkje in om een door een aangetrouwde oom geschonken klok in het carillon te bekijken. Misschien, hield hij mijn kinderen voor, had mijn vader zijn naam wel ‘ergens’ op een balk gezet. Het was er stoffig en donker, de weg naar boven was glibberig, we trapten op de karkassen van dode duiven. De klimtocht was, ik citeer Lucie van Roosmalen, „het vreselijkste ooit”. Maar wel goed bedoeld, schrijf ik er snel achteraan, want ik denk dat Middelbeers het meest goed bedoelde dorp van Nederland is.</p>]]></description>
      <guid>https://nrc.nl/nieuws/2023/11/06/door-eenheid-groot-a4179799</guid>
      <pubDate>Mon, 6 Nov 2023 05:56:56 +00:00</pubDate>
    </item>
    <item>
      <title><![CDATA[Veel praten,  weinig zeggen]]></title>
      <description><![CDATA[<p>Ik zat dinsdag met Eva Hoeke bij Khalid van Khalid &amp; Sophie, ons theaterstuk over Wormer was de luchtige uitsmijter. Maar eerst moesten we samen met Patty Brard en rechter Frank Wieland nog door de verschrikkingen in Gaza heen. Een woordvoerder van Artsen Zonder Grenzen deed verslag van wat hij gehoord had van zijn collega’s ter plekke. Zijn verhaal, waarbij ik best een paar voorzichtige vragen zou kunnen hebben, werd ondersteund door een vrouw met familie in Gaza. Halfbroers en halfzussen, heel veel ooms en tantes, neefjes en nichtjes. En een vader die naar Nederland was geëmigreerd. Er was veel telefonisch contact met de familie, maar nooit genoeg. Er was altijd het besef dat er direct na het gesprek ook een bom kon vallen. Er was inmiddels ook een dode neef, een jongen van negen, ze had hem door omstandigheden nog nooit ontmoet. De stemming was zwaar. Zeker nadat op haar verzoek de foto van de overledene op de grote schermen werd getoond. Ze wilde ons een gezicht meegeven. We keken naar een slachtoffer van de oorlog, een jongetje van negen dat ik niet kende. Hij had nu een gezicht. Ik had er weer een gezicht bij gekregen. Bom op apotheek – geen medicijnen – dood door schuld. Er welden vragen op, maar ik voelde geen ruimte voor kanttekeningen. Het was uitzitten, naar elkaar kijken, naar de schoenen kijken, een tafel vol andere gesprekken wachtte tot we over zouden gaan tot de orde van de dag. „Hoe reageerde je vader toen je het hem vertelde?”, werd er gevraagd. Hoe reageert een opa op het bericht dat zijn kleinkind is overleden? Alle opa’s reageren hetzelfde. Wij waren zoals gezegd het luchtige item. Na afloop werd geconstateerd dat we hadden geleverd. De sfeer in de studio was er de eerste tien minuten nogal uitgeslagen, maar daarna waren we dan toch weer opgekrabbeld. Ik at friet met zalm aan een tafel met ‘Artsen Zonder Grenzen’, hij was niet gekomen als hij een persoonlijk verhaal had moeten vertellen, maar had niet geweten dat ze het persoonlijke verhaal dan maar naast hem zouden zetten. De verschrikkingen waren aangekaart, er was een bom op een apotheek gevallen, er waren een boek en een theaterprogramma gepromoot. Ik had veel gepraat en weinig durven zeggen.</p>]]></description>
      <guid>https://nrc.nl/nieuws/2023/11/03/veel-praten-weinig-zeggen-a4179540</guid>
      <pubDate>Fri, 3 Nov 2023 05:56:56 +00:00</pubDate>
    </item>
  </channel>
</rss>
