<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Fijne dag nog]]></title>
      <description><![CDATA[<p>Ik stak met de nodige vertraging de Zaan over – de noodbrug stond weer eens open, de bevolking zucht onder de pleziervaart – en stond opeens in Wormerveer.  Wormer en Wormerveer zijn twee ingrediënten die in dezelfde soep drijven, maar ze voelen zich verheven boven elkaar. Objectief gezien heb je vanuit Wormerveer een geweldig uitzicht op de pakhuizen. Wormer is vanaf daar net een prachtig cadeau, er zou een kaartje bij moeten zitten: ‘niet uitpakken’. Ik stond met Frida van Roosmalen (2) even stil om te genieten van de zon en het uitzicht, ik werd meteen aangeschreeuwd. „Ik weet iets wat jij niet weet”, riep een man met een schipperspet die steeds sneller lopend op ons afkwam. Wegfietsen was zinloos. Even later stond hij al voor ons. „Wist jij dat Mark Rutte, die lambal, nog in Wormerveer heeft gezeten?” Ik wist het niet, maar het verbaasde ook niet. Ik had de opgestapte minister-president er nooit over gehoord, alle begrip als hij aan deze vlek op zijn cv geen actieve herinnering meer heeft. Begin jaren negentig was hij werkzaam bij Loders Croklaan, toen een onderdeel van Unilever, hij was verantwoordelijk voor opleidingen en trainingen en leidde enkele reorganisaties.  ‘Ik heb hem toen de hand mogen schudden”, zei de man. Aan een sanering is niets leuk, maar met terugwerkende kracht kan het toch iets bijzonders zijn. „Wie heeft dit nou meegemaakt?” - „Jij”, zei ik. „Ja”, zei de man. „En in hoeveel dorpen hebben ze dat nou meegemaakt?” Niet veel natuurlijk. „Wormer in ieder geval niet”, zei de man op een toon alsof ik pro-Wormer ben. We vervielen beiden in een diep zwijgen. „Wat maken ze eigenlijk in die fabriek?” vroeg ik.  - „Oliën”, zei de man, „maar ze zijn al weg hoor. En nou komen d’r woningen. De fabriek is verplaatst. Overal komen woningen, maar het helpt niet natuurlijk.” Hij trok z’n pet recht en zei dat hij niet zo duurzaam was, dat had hij dan weer wel gemeen met Mark Rutte, want hoe je ook over hem dacht: het kon altijd erger. In die gedachte vonden we elkaar: alles kan altijd erger.  Hij: „Weet je wat erg is? Mijn zwager is vorig jaar met een caravan van een berg gegleden. In Zwitserland. Wie maakt dat nou mee?” Ik: „Bijna niemand.” Hij: „En een fijne dag nog.”</p>]]></description>
      <guid>https://nrc.nl/nieuws/2023/07/12/fijne-dag-nog-a4169544</guid>
      <pubDate>Wed, 12 Jul 2023 05:56:51 +00:00</pubDate>
    </item>
    <item>
      <title><![CDATA[Eerst de wolven eruit]]></title>
      <description><![CDATA[<p>Het kabinet-Rutte IV is gevallen, en meteen begon de verkiezingscampagne voor november. Geert Wilders slaat een andere toon aan tegen journalisten. Hij dook vrijdagavond ineens op in het ultralinkse Nieuwsuur, waar hij presentatrice Mariëlle Tweebeeke, misschien zelfs tot zijn eigen verrassing, bijzonder vriendelijk bejegende. „Goedenavond eerst mevrouw Tweebeeke, leuk om in uw programma te zijn.”  Mirjam Bikker van de ChristenUnie genoot van de minuut roem die haar toeviel, Pieter Omtzigt dook, zonder het zelf te willen, overal op en PvdA en GroenLinks worden waarschijnlijk één pot nat. Op1 had drie politici en het ging zowaar ergens over, maar net toen het maatschappelijke debat inhoudelijk dreigde te worden, gooide Caroline van der Plas de knuppel in het hoenderhok. Ze roeide de bal namens de BBB blind naar voren, waardoor er weer een totaal nieuwe spelsituatie ontstond. Ze had zichzelf weer eens gefilmd of laten  filmen met een ernstig gezicht en dat gepost op Twitter.  Wat nu weer? Er was in Aalten een varkensstal uitgebrand, waardoor 450 biggen de vuurdood stierven, misschien had dat haar dan toch bij de keel  gegrepen?  Maar daar ging het niet over. Haar verontwaardiging ging ook niet over gezinshereniging, maar over iets veel ergers.  Een hobbyboer uit Drenthe was aangevallen door een wolf, iets waarvoor de BBB al zo lang waarschuwt. Korte samenvatting van bijna twee minuten vintage Caroline van der Plas: de wolf is doodgeschoten, de boer ligt in het ziekenhuis, zij gaat met spoed Kamervragen stellen, hoe moet het verder met dit land? Alle problemen verkruimelen bij het idee van een gebeten boer en 35 hongerige wolven De NOS zette de feiten droog op een rijtje. Een boer uit Wapse probeerde omstreeks 07.00 uur ’s ochtends  –  zo vroeg in de morgen, kom daar maar eens om, burgers – een wolf weg te jagen, omdat zijn schapen werden aangevallen. Hij gebruikte daarbij een hooivork en een schep, de wolf beet de man in de arm. De wolf werd twee uur later afgeschoten door de politie, na overleg met burgemeester Rikus Jager (!) van de gemeente Westerveld.  De boer is voor controle naar het ziekenhuis gebracht,  waarschijnlijk zijn de pezen in zijn arm beschadigd. Alle problemen verkruimelen bij het idee van een gebeten boer en 35 hongerige wolven, waarvan er nu dus nog 34 rondlopen. De BBB trekt een heel duidelijke streep, de andere partijen zijn gewaarschuwd. Schiet de wolven dood, of jaag ze de grens over – liever niet met een hooivork of schep, pas daarna kan er met de virtueel grootste partij over de echte problemen gepraat worden.  Wat nu? Op ‘een gewone partij’ stemmen? Als ik de samenleving goed lees,  begrijp ik dat dit voor de meeste Nederlanders geen optie meer is.</p>]]></description>
      <guid>https://nrc.nl/nieuws/2023/07/09/eerst-de-wolven-eruit-a4169342</guid>
      <pubDate>Sun, 9 Jul 2023 05:56:51 +00:00</pubDate>
    </item>
    <item>
      <title><![CDATA[Wormer is een biet]]></title>
      <description><![CDATA[<p>Onze woning is verkocht en meteen word ik overvallen door een vreemd soort weemoed. Het is net alsof de inwoners van Wormer me alsnog in hun harten hebben gesloten. Als ik passeer steken ze tegenwoordig hun hand op, ga ik koffiedrinken in De Huiskamer dan is er altijd wel een die komt informeren of ze ‘het boek’ ergens kunnen kopen. Gisteren was er zelfs een die woedend was omdat er in het dorp geen boekwinkel is waar hij dan naartoe had kunnen lopen om mijn boek te kopen. Andersom doe ik ook mijn best. Ik weet inmiddels dat ze het allemaal niet zo bedoelen als dat het eruit komt. Ze willen wel praatjes maken, maar hebben niets om over te praten. En als ze je aanspreken op het overtreden van de regels is dat omdat ze zonder regels niets zijn, dat is ze tenminste altijd zo verteld. Een biet ziet er ook niet uit, maar als je ’m wast en schilt is het best te eten. Gisteren was heerlijk. Terwijl mijn timeline op Twitter volliep over een mogelijke kabinetscrisis, kachelden ze in Wormer gewoon door op het ritme van de seizoenen. Het is zomer nu, straks weer herfst en daarna winter. Het had gestormd, ze hadden wel iets belangrijkers aan hun hoofden dan Rutte, er moesten takken worden geruimd. In het zwembad lagen bladeren. De burgemeester dronk een kop koffie in De Huiskamer, de zaak was onder controle.  Ik weet inmiddels dat ze het allemaal  niet zo bedoelen als dat het eruit komt Als ik een jaartal moet noemen: 1939. In Wormer is het voor altijd en eeuwig Nederland in 1939, in de verte nadert het onheil, maar we gaan maar gewoon door, net zo lang tot de gevolgen voor de deur staan en zelfs dan redeneert de Wormenees: het zal hier toch wel meevallen.  En misschien hebben ze gelijk. Je kunt hier neerstrijken en constateren dat het ze allemaal niet interesseert, maar je kunt ook anders denken. Als het kabinet straks onverhoopt niet valt had u het dan allemaal willen weten? Of had u liever met een kettingzaag een omgevallen boom in blokken gezaagd, vuur gestookt en daar dan naar gekeken met uw verwanten? Het een is niet beter dan het ander, in beide gevallen is de uitkomst niets, een rookwolk, een gedachte of mening die vervliegt. Wat blijft is de uitzichtloosheid, gelukkig zijn er televisie, internet en vooral sociale media om al het eigen ongenoegen op een ander te projecteren. Een onnozel stukje als dit helpt mensen uit ons dorp. Graag gedaan!</p>]]></description>
      <guid>https://nrc.nl/nieuws/2023/07/06/wormer-is-een-biet-a4169127</guid>
      <pubDate>Thu, 6 Jul 2023 05:56:51 +00:00</pubDate>
    </item>
    <item>
      <title><![CDATA[Geen toevalligheden]]></title>
      <description><![CDATA[<p>Een onbekende stuurde me per mail een foto van het graf van mijn ouders op de begraafplaats aan de Bergweg in Velp.  Wie doet zoiets? En waarom? Misschien iemand van het bestuur van de begraafplaats, dacht ik later. De steen was gekanteld, dat was de goedkoopste oplossing van Dela geweest, beide namen stonden nu in neutrale blokletters onder elkaar.  Namen – data – plaatsnamen. Er stond een plastic potje met een vetplantje naast de bak met grint. Voor de rest is het een prima begraafplaats.  Intiem, door de bomen.  Mijn vader hield van bomen. „Misschien nog wel meer dan van mensen”, zei hij ooit toen we samen door park Biljoen wandelden. Ik vond het niet echt een ontboezeming van een man met nul vrienden. Onder een boom kon je schuilen, tegen een boom kon je pissen, aan een boom kon je zien wat voor seizoen het was. Hij genoot van de herfst, het liefst ging hij op pad als het stormde, en daarna dan vertellen hoe de wind hele takken los had getrokken. Ik zie hem in Leah van Roosmalen (6), die hij net als mijn andere dochters nooit gekend heeft. Toen we afscheid namen zat ik gevangen in een flexibel krediet, laatst was ik op televisie in een paars pak. Zijn laatste woorden tegen mij waren ‘ga weg’. Hij wilde graag worden herinnerd als een stevige eik, gesneuveld in een storm. In de gang van ons huis in Wormer hangt een foto, hij onder een boom. Lucie van Roosmalen (7) ging er laatst piekerend naar staren en zei dat het haar niet lukte om hem te tekenen. „Waren jullie vrienden?” Daarna: „Hield hij ook van Donald Duck?” Ik antwoordde naar waarheid dat hij een hekel aan Donald Duck had, hij vond dat je van strips slechter ging lezen. Nou, dan klopt het dus, zei ze opgelucht, hij hield gewoon niet van tekeningen, logisch dat ze hem dan niet kon tekenen, zo werkte het nu eenmaal. Komende nacht gaat het stormen, de kans dat er een boom op je hoofd valt is nog nooit zo groot geweest. Als dat onverwacht bij mij gebeurt is dat geen toeval.</p>]]></description>
      <guid>https://nrc.nl/nieuws/2023/07/04/geen-toevalligheden-a4168916</guid>
      <pubDate>Tue, 4 Jul 2023 05:56:52 +00:00</pubDate>
    </item>
    <item>
      <title><![CDATA[Bewegende standbeelden]]></title>
      <description><![CDATA[<p>Na het talkshowleven ving het gewone leven weer aan. Zondag gingen we in gezinsverband naar het Nederlands Kampioenschap Living Statues in Zaandam.  Living statues is Engels voor levende standbeelden legde ik Lucie van Roosmalen (7) op de fiets ernaartoe uit.  Heel eerlijk, het is niet mijn lievelingssport, ik heb niets met levende standbeelden. Ik vind kijken naar levende standbeelden de bodem qua amusement, je hoeft er namelijk niets voor te kunnen. Je moet een goede schminker hebben en stil kunnen blijven staan. Tenminste dat dacht ik. In Zaandam lag de lat nog lager. Er was een route door de binnenstad. Wat opviel: de meeste standbeelden deden niet eens hun best om stil te staan, de omstanders, veelal Zaankanters, die vinden zeker met drank op al snel iets van niets, waren vooral onder de indruk van hoe ze geschminkt waren. „Waarom bewegen al die standbeelden?”, vroeg Leah van Roosmalen (6), die eerder al hevig geschrokken was van ‘Vincent van Gogh’ die onverwacht een hand op haar hoofd legde. „Omdat het slechte standbeelden zijn”, antwoordde ik, „echte standbeelden staan stil.” Zo’n opmerking lokt in de Zaanstreek dan meteen weer een discussie uit. „Straks stond hij wel stil”, zei een Zaanse vrouw terwijl ze een ‘lentemeisje’ bewonderde. ‘Straks’ gebruiken in een zin in de verleden tijd, ‘hij’ zeggen over een ‘lentemeisje’, nou dan heb je me. „Je hebt gelijk ook”, zei ik. „Een standbeeld kan ook bewegen.” Iemand van de organisatie herkende me en kwam me ongevraagd voorlichten. De Nederlands kampioen living statues ging meedraaien in een Europees circuit, een soort Champions League voor levende standbeelden.  „Dan kom je nog eens ergens.” Ik zag er bijna een roman in waarin de geschminkte hoofdrolspeler als bewegend standbeeld wereldwijd allemaal plaatsen als ‘Zaandam’ aandoet en zich op het eind van ellende in een kanaal stort.  Wel prettig dat de standbeelden die in de koopgoten stonden opgesteld hun mond hielden, voor praten kon je puntenaftrek krijgen. Ze wezen of knikten zonder uitzondering naar de geldkistjes, pannen, potjes en of schotels tussen hun benen waar je je geld kwijt kon.  Veel Zaankanters wilden op de foto met een levend standbeeld zodat ze bij de vereniging of op het werk kunnen laten zien dat ze in de weekenden heus wel wat meemaken. Ik begrijp dat niet en ik zal het ook nooit begrijpen. „Is er iets lagers?”, vroeg ik aan Frida van Roosmalen (2), die het ook niet wist. Het antwoord, dat het nog erger kan, kwam toen ik zelf op de schouder werd getikt door een levend standbeeld. Hij kende me van televisie en wilde met me poseren.</p>]]></description>
      <guid>https://nrc.nl/nieuws/2023/07/03/bewegende-standbeelden-a4168755</guid>
      <pubDate>Mon, 3 Jul 2023 05:56:52 +00:00</pubDate>
    </item>
    <item>
      <title><![CDATA[Leesbevordering]]></title>
      <description><![CDATA[<p>Terwijl Jevgeni Prigozjin met zijn Wagners op weg was naar Moskou, marcheerde ik in de bloedhitte camping Vogelenzang bij Vogelenzang op. De troepen: Lucie van Roosmalen (7) en Leah van Roosmalen (6) in badkleding sloffend achter me, ze vroegen om de twee stappen hoe ver het nog was, en Frida van Roosmalen (2) op de schouders.  De stemming was verhit, de weg ernaartoe hadden we file gereden. ‘Boekestijn en De Wijk’, de podcast waarvan ik had bedacht dat die me op de hoogte moest houden van de toestand in het Oosten moest uit, ervoor in de plaats kwam samenzang die ze op school in Wormer leren, dat zijn vaak liedjes met een boodschap over het milieu.  Nou ja, het was zowel Boekestijn als De Wijk nog niet gelukt om in te bellen, we moesten het doen met het commentaar van ex-generaal Mart de Kruijf van een dag eerder die een parallel trok met Napoleon die zijn ballingsoord Elba verliet.  „Wat doen we hier eigenlijk?”, had ik gevraagd toen de slagbomen dichtbleven omdat de camping natuurlijk autoluw was.   Een vriendin van de vriendin was er voor de rest van de zomer neergestreken in een stacaravan op het Buizerveld. (Alle verschroeide grasvelden zijn er vernoemd naar vogels, dat zal iets met de plaatsnaam te maken hebben). De afspraak was in een andere levensfase gemaakt, nu moest ik braaf terugzwaaien naar mensen die voor hun caravan zaten uit te buiken, terwijl ik van het ene vogelveld naar het andere hopte. „Wat doen we hier eigenlijk?”, had ik gevraagd toen de slagbomen dichtbleven  ‘Weet u misschien het Buizerveld?” „Nee, dit is het Eksterveld.” De vriendin, de vriendin van de vriendin en haar zoontje zaten al op ons te wachten in badkleding, er was ook nog een andere vriendin van de vriendin van de vriendin, ze had twee dochters. We gingen maar meteen naar het zwembad want het was te heet op het veld.  Het zwembad was op een kaal veld, er was een houten hok waar je consumpties kon kopen. Het afrekenen van twee perenijsjes, drie frietjes mayonaise, een witte wijn en vijf water duurde meer dan een kwartier. Geen verbinding, de vrouw van de bediening gebood me om met de pinautomaat in de hoogte in de deuropening te gaan staan. Het was dat of nog langer de rij ophouden voor de vaste clientèle, die allemaal wel gewoon cash geld bij zich hadden. Ze hadden ook allemaal dorst  en hadden ondanks mijn zonnebril heus wel door wie ik was.  Een man in ontblote torso, er stond met letters ‘Den Helder’ tussen de tepels, ging voor me staan en zei: „Doe maar een boek!”</p>]]></description>
      <guid>https://nrc.nl/nieuws/2023/06/25/leesbevordering-a4168156</guid>
      <pubDate>Sun, 25 Jun 2023 05:56:52 +00:00</pubDate>
    </item>
    <item>
      <title><![CDATA[Geen nieuws]]></title>
      <description><![CDATA[<p>Vorige week kwam het tot een clash tussen de organisatie van Lowlands en het principiële deel van de Nederlandse journalistiek: Lowlands gaat voortaan een tientje vragen –  dat ze overmaken aan een goed doel –  in ruil voor een accreditatie. Naar nut en noodzaak is het gissen, maar je zou kunnen verzinnen dat er wel heel veel journalisten aanwezig zijn op het festivalterrein.  Toevallig was ik vorig jaar in de uitpuilende perstent op Lowlands. Ik vond de scheidslijn tussen de werkende en feestjournalisten heel dun, het was prettig bier drinken met beiden. Natuurlijk vindt Thomas Bruning van de NVJ het een schande. Ik vind de NVJ een lieve organisatie uit een andere tijd, ze zetten zich met hart en ziel in voor bedreigde journalisten , maar knopen hun principes net zo snel aan een mini-komkommer, want door dit misstandje komt de persvrijheid echt niet in gevaar.  NRC heeft bij monde van Peter van der Ploeg inmiddels laten weten geen verslag te doen als er een tientje moet worden betaald. Net als NOS en ANP. Dus Lowlands is geen ‘nieuws’ meer omdat het een tientje de neus kost?  Maar het ging toch juist om de nieuwsgaring? Wordt de lezers  nu werkelijk essentiële informatie onthouden omdat de krant waarvoor zij betalen van  een tientje voor een goed doel een principiële kwestie maakt?  Stopt het boekenkatern ook met recenseren op het moment dat ze geen gratis recensie-exemplaren meer krijgen opgestuurd? Ik hoop het, want de beleving van een boek is toch anders als je ervoor hebt betaald. Gelukkig zijn er straks genoeg journalisten, niet meer zo veel als tien jaar geleden toen NRC Next partner van het festival was en columnisten werd verzocht om toch vooral een column over festivalbeleving te schrijven, maar ik telde er bij de vorige editie minimaal vier die ik ervan verdenk dat dat ze gewoon voor hun entreekaartje hadden betaald. Niemand kan ze dwingen om in hun vrije tijd verslag te doen van de verbroedering op het campingterrein, de geweldige sfeer, de opblaasbeesten, het uitdelen van gratis regenponcho’s en dat de prijzen voor de consumpties alweer zijn gestegen en dat dat de pret niet drukte.   En zo niet, dan niet.   Lowlands is het enige festival waar je overprikkeld van raakt, ook als je er niet bent. Veel NRC-lezers kennen de namen van die tenten op het festivalterrein tegen hun zin uit het hoofd. Ze overleven deze aanslag op de vrije nieuwsgaring wel, toen er vorig jaar een dag geen sportnieuws in de krant stond gingen ze voor het grootste deel ook gewoon door met ademen, en op de redactie brak ook geen opstand uit, niemand had het nieuws gemist.</p>]]></description>
      <guid>https://nrc.nl/nieuws/2023/06/19/geen-nieuws-a4167491</guid>
      <pubDate>Mon, 19 Jun 2023 05:56:53 +00:00</pubDate>
    </item>
    <item>
      <title><![CDATA[Ga toch slapen man, met je overloaded head]]></title>
      <description><![CDATA[<p>Ik leerde de term ‘overloaded head’ van Wouke van Scherrenburg, politiek orakel. Ze schoof aan in een uitzending waarop ik niet op bepaalde namen kon komen. Ik dacht aan vroeg intredende dementie, maar toen snavelde zij dat het dus komt als je het te druk hebt.  Inmiddels heb ik samen met Gijs Groenteman tijdelijk een talkshow bij SBS6. Als ik in een week al iets geleerd heb dan dit: ik kijk milder naar de presentatoren, mensen die, weliswaar goed betaald, iedere dag met hun hele hebben en houwen in de vuurlinie liggen. En als hun dienst erop zit wacht ze een tweede front: het thuisfront.  Ik kwam niet bepaald bepakt en bezakt aan bij het tweede front, een beetje overmoedig zelfs. Het was boven de dertig graden, wat heb je dan aan een man die overal in slaap dreigt te vallen? Bij het koelvak in de Vomar ontdekte ik dat ik zelfs staand kon slapen. Daar hing hij dan, de lokale televisieheld, bij de halfvolle yoghurt waar hij hoort.  De vriendin stelde voor om de agenda nog leger te vegen, zodat er nog een stukje Marcel van Roosmalen overbleef om thuis van te genieten. Ik speel in zo’n geval graag de Marcel van Roosmalen die alles onder controle heeft, iemand die weliswaar de hele tijd in slaap valt, maar die toch niet moe is. „Veldhoven, daar kan ik niet onderuit”, zei ik bladerend door de agenda. „Daar heb ik aan het Brabants Dagblad een heel interview over gegeven, uit dat gebied komen mijn ouders.” Zondag, ik lag uitgeput in bed, de vriendin was met de dochters naar het zwembad waar ik niet meer naartoe wil omdat ze me er bij het laatste bezoek fotografeerden, bereikten me berichten uit een stampvol en snikheet theater De Schalm uit Veldhoven.  Ik had me een week vergist.  „De mensen wachten met smart op uw lezing over Totaal 2”, zei Alinda van de bibliotheek. „Waar bent u?” „In bed”, antwoordde ik. „Ik heb een overloaded head.” Ze ging het de zaal vertellen. „Er was begrip”, meldde ze even later, „teleurstelling en begrip!” Ze sloot af met ‘beterschap’.  Veldhoven – Hilversum, minimaal 3-0  „Zie je wel”, zei ik thuis, „iedereen lijdt onder mijn overloaded head, niet alleen jullie.” Ze, ook de minderjarigen, keken me meewarig aan. Zagen ze het nou goed? Was de bokser die ze eerder met argumenten uit de ring hadden geslagen zich nu zonder handschoenen door de touwen aan het worstelen voor een nieuwe ronde? Ga toch slapen man, met je overloaded head. Correctie (12 juni 2023): in een eerdere versie van deze column stond het theater te Veldhoven verkeerd genoemd. Dat is hierboven aangepast.</p>]]></description>
      <guid>https://nrc.nl/nieuws/2023/06/12/overloaded-head-a4166900</guid>
      <pubDate>Mon, 12 Jun 2023 05:56:53 +00:00</pubDate>
    </item>
    <item>
      <title><![CDATA[Nadrukkelijk]]></title>
      <description><![CDATA[<p>Het is zondagmiddag, morgen begin ik aan een tijdelijk avontuur als talkshowmens bij volkszender SBS6. Ik bevind me in een situatie, een speelfilm waardig. Ik was in mijn eigen Truman Show beland, terwijl ik als een soort van Forrest Gump door televisieland huppelde. Elke keer die kinderlijke verbazing: ‘Wat doen ik hier? Hoe kan dit?’  Op het moment van schrijven heb ik net, ondanks de nadrukkelijke aanwezigheid van drie kinderen, het huis van boven tot onder gereinigd, want de vriendin, voor wie juni ook een zware maand wordt, komt terug van een korte zonvakantie waarin ze zichzelf heeft opgeladen.  Ik heb tijdens haar afwezigheid een enorme televisie gekocht.  Bij de Vomar, waar er naast het afwasmiddel zes stonden achter een karton met de tekst ‘ultra-goedkoop’.  In de supermarkt hadden ze alle begrip voor deze actie. Het personeel wist hoe klein onze vorige televisie was. Ze hadden het er toevallig kort geleden nog over gehad, zei de jongen die het ding in mijn bakfiets tilde. Ze keken net als de rest van de bewoners altijd even naar binnen bij het passeren en vonden onze televisie voor iemand die bij de televisie werkt veel te klein.  Hij: „Een wielrenner zit toch ook op een racefiets?” Ik bedankte ze voor de mooie aanbieding.  Lucie van Roosmalen (7) en Leah van Roosmalen (6) waren er alvast  dankbaar voor, de stemming was ultra. Fijn dat ik even alleen de beslissingen nam. Het ’s avonds chips eten in ruil voor het zelf pyjama’s aantrekken was nog zo’n besluit dat goed gevallen was.  Via de kinderen kreeg ik door hoe ze in het land over me denken. „De moeder van Jet zegt dat het een afgang wordt”, zei Lucie van Roosmalen.  „Lachen”, zei Leah van Roosmalen. „Verdomme”, zei Frida van Roosmalen, buurtkinderen hebben haar op het pleintje naast ons huis leren vloeken. Het was vreemd om in mijn joggingbroek in de achtertuin berichten te lezen waar ik zelf het middelpunt in was.  Op het sterrenkanaal van De Telegraaf werd mijn gezondheid besproken: het zag er niet goed uit.  Dat beloofde niets.  Nog vreemder was het om in het winkelcentrumpje te poseren met een dorpsgenoot die drie slavinken had gekocht.  „Je moet het niet te groot maken!”, schreeuwde hij me in knauwerig Noordhollands in het gezicht.  Oma kwam omdat ik naar Hilversum moest voor een laatste overleg en omdat ze ons wilden laten wennen aan ons decor. Ze trof de kinderen voor het nieuwe beeldscherm, ze constateerde dat ze me thuis in ieder geval niet zouden hoeven missen. Mijn aanwezigheid zou nadrukkelijker dan ooit zijn.</p>]]></description>
      <guid>https://nrc.nl/nieuws/2023/06/04/nadrukkelijk-a4166323</guid>
      <pubDate>Sun, 4 Jun 2023 05:56:53 +00:00</pubDate>
    </item>
    <item>
      <title><![CDATA[Alleen]]></title>
      <description><![CDATA[<p>We waren een week alleen, de kinderen en ik. Soms was er contact met de vriendin, die een week in Griekenland zit. Dat werden uitgebreide, emotionele zwaaisessies via de smartphone waarbij ik ervoor zorgde dat de achtergrond prettig oogde. Geen kledingstukken op de vloer, geen etensresten in beeld, geen vieze handen of gezichten. Ik had een staketsel van oppassers en verschoven afspraken opgetuigd, het ging net, maar ik was me heel goed bewust van de kaders. Het was mikado, een ongecontroleerde beweging en het zaakje stortte in elkaar. Zondag zat er opeens een kauwenjong in de huiskamer, ik stond op het punt opgehaald te worden voor een lezing. Het beestje zat bang in een hoek, de kinderen waren bezig om onze katten op afstand te houden, en te straffen. De oppas had gillend vriendinnen geraadpleegd en lag languit op de grond met een pincet waaraan ze een brok nat kattenvoer had gespiest. Leah van Roosmalen (6) haalde haar lievelingsbuurvrouw erbij. Grote fout, ik heb het haar later heel duidelijk gezegd, in geval van nood nooit buren erbij roepen. In haar kielzog kwamen nog drie kinderen, ze wilden allemaal wat drinken en allemaal waren ze woedend op onze katten. Een buurman – waar kwam hij opeens vandaan? – las op luide toon een Wikipediapagina vanaf zijn telefoon voor. „Hij is waarschijnlijk verlaten door zijn ouders. Hij is verlaten!” Daarna: „En blijf d’r vanaf, want je breekt zijn vleugels.” Ik besloot de dierenambulance te bellen. De telefoniste kondigde aan dat die binnen het halfuur zou arriveren. „Sneller kan niet, we voeren geen sirene-beleid.” Waarom niet, vroeg ik. „Broedende vogels, meneer, die gaan we echt niet storen.” Vogels, altijd maar weer die vogels. De chauffeur wilde weg, me naar een broeierige zaal ver weg brengen. Ik besloot te wachten op de dierenambulance. Ze kwamen veertig minuten later, drie keer fout gereden. De dierenambulancechauffeur en zijn assistent waren beiden ver boven de zeventig, wat ik goed vond was dat ze heel erg diergericht waren. Ze gingen zonder zich bezwaard te voelen op kinderen staan die in de weg lagen. Ze kwamen voor het dier in nood! De man pakte de kauw met de beide handen vast, keek in zijn snavel en stopte ’m daarna in een plastic trommel. Zijn assistente struikelde in de tuin over een step. Terwijl wij haar overeind hielpen, riep hij vanaf de parkeerplaats: „Opschieten we moeten nog naar een duif.” Het was alsof ik naar mezelf keek, heel vermoeiend.</p>]]></description>
      <guid>https://nrc.nl/nieuws/2023/06/01/alleen-a4166132</guid>
      <pubDate>Thu, 1 Jun 2023 05:56:54 +00:00</pubDate>
    </item>
  </channel>
</rss>
