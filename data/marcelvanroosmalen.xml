<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Meivakantie]]></title>
      <description><![CDATA[<p>De kinderen hadden meivakantie, ik deed op zolder de laatste loodjes van de belastingaangifte: een moeilijke combinatie. Ik zat in een televisieformat, waarin de deelnemer zichzelf en zijn omgeving naar de rand van een afgrond drijft. Oma, de moeder van de vriendin, probeerde om alles in goede banen te leiden in de woonkamer. Ik hoorde haar zingen en voorlezen, maar ze waren met hun gedachten elders. Hun lieve vader worstelde boven met bonnen, printers, bankafschriften en enveloppen en niemand kon hun goede bedoelingen stoppen. Telkens als ik er bijna was met het optellen van getallen stond er een peuter of kleuter voor mijn neus, waardoor ik de tel kwijtraakte en ik mocht ook al niet eten en drinken in verband met tandheelkundige ingreep in de ochtend.  Ik probeerde vriendelijk te blijven, ze mochten van mij op zolder blijven. „Ik ben lekker aan het rommelen”, zei Leah van Roosmalen (5) terwijl ze een doos servies van  een schap trok. Lucie van Roosmalen (6) stootte haar hoofd tegen een dwarsbalk, het moest verbonden worden. Beneden zaten oma en Frida van Roosmalen (0) tegen elkaar te brabbelen. Ze zei het maar eerlijk: „Ze zijn niet te stoppen. Je oefent een haast magnetische kracht op ze uit.” Ik belde mijn belastingvrouw een keer of vier dat het toch nog een uurtje later werd, net zo lang tot er een keiharde deadline volgde. Aan het eind van de dag reed ik tussen Lucie van Roosmalen en Leah van Roosmalen op de achterbank van een Nissan X-trail van een neef van de vriendin, die ons tegen een geringe vergoeding wel met spoed wilde brengen naar een woonboerderij in de kop van Noord-Holland. De zon scheen, ik belde de vriendin die naar haar kantoortje was gevlucht dat we wat mij betreft met z’n allen door Krommenie konden wandelen. Ik had er dan wel weken over gedaan, maar de klus was, ondanks alle kinderen geklaard.  We parkeerden de auto, ik liep over een grindpad naar een voordeur. Vlak voor het aanbellen opeens het besef dat ik de twee Albert Heijn tassen met paperassen vergeten was. De vriendin nam niet op. Oma zei dat ze met de baby twee tassen oud papier naar de container aan het brengen was. Ze was nog niet terug. We scheurden naar huis. Lang verhaal kort: ze stonden er nog, op de kattenbak. Ik knielde en had zin om ‘heer wat bent u groot!’ te roepen. Lucie en Leah van Roosmalen juichten mee, ze zeiden dat het de leukste dag van de meivakantie tot nu toe was.</p>]]></description>
      <guid>https://www.nrc.nl/nieuws/2022/04/27/meivakantie-a4118672</guid>
      <pubDate>Wed, 27 Apr 2022 00:00:00 +00:00</pubDate>
    </item>
    <item>
      <title><![CDATA[Zinvol]]></title>
      <description><![CDATA[<p>Na afloop van onze theatervoorstelling ‘De Pannekoekencaravan’ bleven Gijs Groenteman en ik in Venlo slapen. In het Theaterhotel dat aan het schitterende theater met uitzicht over de Maas zit vastgekoekt. Na de voorstelling deden we de stad. Ik herinner me gezelligheid, terrassen met  heaters  en uitpuilende kroegen. In het laatste café stond ik opeens oog in oog met de jongen op wiens verjaardag ik ooit tientallen joints rookte.  Het was meer dan dertig jaar eerder mijn eerste huisfeest in de studentenstad Nijmegen, het gros van de medestudenten kwam uit Limburg of de Achterhoek. In Arnhem, waar ik vandaan kwam, deden we altijd wat laatdunkend over Limburg, maar die avond kwam ik erachter dat ze veel wilder waren dan wij. Ze dronken allemaal bier, ze maakten de flesjes open met hun tanden. Wat deed ik daar? Ik verstond niets van hun zangerige Limburgs. Ik zat ergens in een stoel en was onbedoeld een onmisbare scharnier bij het doorgeven van joints. Lang verhaal kort: ik rookte van alles wat en kon niet meer overeind, ook niet om naar de wc te gaan.  Ik kon niets meer, die toestand duurde uren. Dat feest speelde een grote rol in een roman, die me behalve een paar zeer negatieve recensies helemaal niets opleverde. Iedereen die zich in een van de hoofdrolspelers herkende was woedend, inclusief mijn ouders die alle exemplaren bij de boekhandel in Velp opkochten. Het boek werd uiteindelijk verramsjt. Het was een mislukt experiment, ik wist niet beter dan dat ik er niemand een plezier mee had gedaan, maar nu stond ik opeens oog in oog met een lezer die het juist enorm waardeerde.  Hij stond voor me, in mijn gezicht schreeuwend dat we samen op de lerarenopleiding hadden gezeten, dat hij wel leraar was geworden en ik niet. Zijn vrienden, sommigen herkenden me van televisie, dromden om ons heen. Ik werd besproken, ik hoorde weer hoe ik in die stoel had gezeten en stond erbij als illustratie.  Aan het eind kwam zijn hoofd heel dichtbij. „Jij weet niet meer wie ik ben, toch?” Ik wist het wel: Marcel van Beek, Stijn Buijsstraat 24 Nijmegen, 1988. Alles wat ik destijds met liefde uit z’n verband had gerukt, was opeens de absolute waarheid geworden.   Bij het afscheid gaven we elkaar een hand. Hij had jaren verteld dat hij behalve leraar ook een romanpersonage was en op het moment dat niemand hem nog geloofde kwam ik opeens uit de hemel vallen om alles te bevestigen. Mocht ik er ooit aan twijfelen: mijn leven had zin gehad.  Het zijne opeens ook weer.</p>]]></description>
      <guid>https://www.nrc.nl/nieuws/2022/04/25/zinvol-a4117193</guid>
      <pubDate>Mon, 25 Apr 2022 00:00:00 +00:00</pubDate>
    </item>
    <item>
      <title><![CDATA[Generatie D]]></title>
      <description><![CDATA[<p>Ik zag al surfend een korte werving van Defensie voorbijkomen, de algoritmes waren nadrukkelijk naar mij op zoek. De nood is nu zo hoog dat ze desnoods ook de sukkels van rond de vijftig wel willen. Tegenover Poetin zetten we binnenkort kerels als ik, en verder iedereen die zich aangesproken voelt. Ze zijn op zoek naar ‘generatie D’: ‘Doeners. Denkers. Delers. Mensen met de juiste mindset die zich graag inzetten voor een ander.’ Mooi gezegd, maar het leger blijft iets voor mensen die je kunt wijsmaken dat sneuvelen voor de goede zaak de hoogste vorm van leven is. Door te gaan werken voor Defensie word je als het ware opgetild. Zo ben je niets, een niemand met een uitzichtloos bestaan, een pennenstreek later ben je opeens iemand die iets voor de ander overheeft. Een potentiële held want jij bent bereid te sterven zodat ik door kan gaan met leven. En je krijgt er nog goed voor betaald ook. Vroeger maakten ze rekruten wijs dat ze het deden voor vrede en veiligheid, wij leverden de helden die elders zorgden voor een betere wereld. Daar zijn we na de zinloze aanwezigheid in Srebrenica, Kandahar en Uruzgan een beetje vanaf gestapt. Ik kreeg altijd een naar gevoel in de onderbuik van gesprekjes met militairen op locatie bij wie dit mantra er veel te nadrukkelijk was ingesleten. Geen idee wat ze behalve aanwezig zijn precies deden, maar wat ze deden, deden ze voor de ander.  Defensie was en is nooit bedoeld voor de  sharpest pencils in the box , maar voor de vorm richten ze zich nu op iedereen. Er is geen ondergrens: als je een steen kunt gooien, ben je van harte welkom.  De manier van werven is nu anders, maar in de praktijk blijft de doelgroep hetzelfde. Alleen zijn nu ook arbeidsongeschikten bruikbaar. Vroeger maakten ze rekruten wijs dat ze het deden voor vrede en veiligheid Ze zoeken kanonnenvlees, mensen die zichzelf tussen u en de vijand werpen. Ik kan me niet voorstellen hoe je die in groten getale vindt. Als antwoord op de huurlingen van de Wagner Group komen wij met ‘Generatie D’. Als er al een oorlog komt, wordt het als het aan Nederland ligt een ethische oorlog.  Afschrikwekkend is het allemaal niet. Zoals ieder probleem worden ook de problemen bij Defensie halfslachtig opgelost. Op papier hebben we straks een geweldig leger, maar met mensen die zich graag inzetten voor een ander zullen we natuurlijk geen oorlog winnen.  Daar hebben we anderen voor nodig, het liefst de klootzakken.</p>]]></description>
      <guid>https://www.nrc.nl/nieuws/2022/04/21/generatie-d-a4116692</guid>
      <pubDate>Thu, 21 Apr 2022 00:00:00 +00:00</pubDate>
    </item>
    <item>
      <title><![CDATA[Wetenschappelijk Instituut]]></title>
      <description><![CDATA[<p>Een diepe zucht dinsdagochtend. De denktank van het CDA - het ‘Wetenschappelijk Instituut’ – had weer eens een belangrijk rapport geschreven. Over fastfood. Fastfoodrestaurants zouden hun producten gezonder moeten maken.  Ik hoorde een van auteurs, zorgverlener Adelaar, in het  NOS Radio 1 Journaal  al vrijblijvend filosoferen over een verbod voor de jeugd om voor hun achttiende een patatje te kunnen kopen. Als het werkt bij alcohol en tabak, waarom dan ook niet met ongezond eten? Nog even het verplicht bewegen invoeren en je bent uit de zorgkosten. Het plan werd natuurlijk meteen door iedereen afgefakkeld. Ik denk dat ze er bij coalitiegenoot D66 even van zijn gaan huppelen. Zo’n kansloos CDA-plan is natuurlijk heerlijk als je zelf in een integriteitsschandaal bent beland. Het voelt als een kansloze voetbalwedstrijd spelen en dan opeens vanuit het niets een penalty krijgen. Zo’n rapport is clickbait, elke stagiair op de redactie kan er een nieuwtje van bakken en dat gebeurde dan ook.  Uit armoede besloot het CDA dat ze de bal dan nog liever in eigen doel trapten. CDA-Kamerlid Anne Kuik corrigeerde het eigen nieuws. Ze liet optekenen dat het Wetenschappelijk Instituut van het CDA onafhankelijk opereert, dat er ook goede voorstellen in het rapport staan, maar dat het plan voor een minimumleeftijd in de snackbar een brug te ver is. Bij de politieke amateurs van het CDA is het altijd komkommertijd.  Als zoon van een ambtenaar die voor de dienst water van de Provincie Gelderland talloze rapporten schreef die vaak ongelezen bij een hogere bestuurslaag in de prullenbak belandden, leef ik mee met de wetenschappers en auteurs van het Wetenschappelijk Instituut van het CDA. Ze hebben er nogal wat tijd en moeite in gestoken om de eigen onafhankelijkheid te benadrukken.  Kan iemand dat hele proces een keer filmen zodat het is vastgelegd voor het nageslacht? Van het intrappen van de open deur – ‘fastfood is ongezond’ – tot de radicale aanbevelingen en vooral ook de reacties van de eigen politici. Film de onafhankelijke vergaderingen, maar leg ook de onderzoekers in hun thuissituatie vast en ga mee op werkbezoek. Ik wil zien hoe de onderzoekers zich ophielden in de restaurants van fastfoodketens en daar langzaam met elkaar naar een radicale aanbeveling meanderden. Maar het kan ook zijn dat ze de deur niet uit zijn geweest, het was tenslotte corona. Hoe dan ook: de opdracht zit erop, de factuur kan worden verstuurd, helaas blijven de waardering en lof dit keer uit. Op naar de volgende proefballon die tot op de bodem moet worden uitgezocht: kunnen we huizen onder water bouwen?</p>]]></description>
      <guid>https://www.nrc.nl/nieuws/2022/04/20/wetenschappelijk-instituut-a4115030</guid>
      <pubDate>Wed, 20 Apr 2022 00:00:00 +00:00</pubDate>
    </item>
    <item>
      <title><![CDATA[Wachten op het zonnetje]]></title>
      <description><![CDATA[<p>Leah van Roosmalen (5) stelde voor om paaseieren te gaan zoeken bij ‘oma Velp’, zo noemen mijn kinderen mijn moeder.  „Ja, leuk!”, reageerde Lucie van Roosmalen (6). „Ze kan ze wel vinden, maar niet oprapen. Omdat ze in een stoeltje zit.” „Met wieltjes eronder”, zei Leah van Roosmalen. „Lekker makkelijk, hoef je nooit te lopen.” Even speelde ik met de gedachte om chocoladepaaseieren te kopen en om die dan te gaan verstoppen in het verpleeghuis in Limburg. Mijn kinderen kruipend tussen de dementerenden in de recreatieruimte, mijn moeder die zich waarschijnlijk ook op de grond zou storten. Ze was al eens vaker tussen mijn kinderen gaan liggen, waarna ze niet meer op kon staan. Het tafereel deed denken aan een wanhopig met haar armen zwaaiende krab.  We eten van haar boerenbontservies, zitten in haar witte Hartmanstoelen in de voorjaarszon, aan de muur hangt een door haar aangeschafte pentekening: ‘aangezicht Oirschot, 1963’, maar alleen al de gedachte aan de hele onderneming is al te veel. Geen tijd ook.  De situatie duurt nu al zo lang dat de herinnering aan wie ze was steeds meer vervaagt.  Mijn broer die daar vaker is, zegt dat eigenlijk niemand weet hoe het met haar gaat. We zijn allemaal gestopt met het lezen van de dagelijkse rapportage, waaruit het beeld opdoemt van een eenzame, nukkige, in zichzelf opgesloten vrouw, die ‘hanteerbaar’ wordt gehouden met medicatie die ‘emoties afvlakt’ en waarvan je prettig slaapt. Het is me ooit uitgelegd als ‘een heel prettig roesje’.  Een van de verzorgenden zei over haar toestand: „Huilbuien, maar soms breekt het zonnetje door.” Het is geen raadsel hoe ze zich voelt, van een gelukkige oude dag is ondanks dat roesje geen sprake. Ze leeft op van bezoek, soms ook helemaal niet.  Ze mist haar kinderen niet, maar herkent ze weleens. De laatste keer dat ik er was, moest ik met een andere dementerende op de foto, maar zij herkende me niet. De zoon die de foto nam, zei dat het kon helpen als ze naar me zou kijken als ik op televisie ben.  „Die van mij herkent iedereen van de voetbal en uit voetbalprogramma’s.” Ze houdt van kleinkinderen, maar deinst soms terug van de ‘enorme hoeveelheid’.  Waarom hadden we haar niet ingelicht dat het er zoveel zijn?  „In de zomervakantie gaan we naar oma Velp”, hoorde ik mezelf naar mijn kinderen roepen. Lucie van Roosmalen antwoordde: „Hoeft niet hoor, we kunnen ook ergens anders heen.”</p>]]></description>
      <guid>https://www.nrc.nl/nieuws/2022/04/15/wachten-op-het-zonnetje-a4113600</guid>
      <pubDate>Fri, 15 Apr 2022 00:00:00 +00:00</pubDate>
    </item>
    <item>
      <title><![CDATA[Pet]]></title>
      <description><![CDATA[<p>Er was een tijd, ik denk dat het begon in het tijdperk-Matthijs, dat Barbara Baarsma van de Rabobank aanschoof bij elke talkshowtafel. Ze gaf de Rabobank een wereldser aanzien. Tot dan associeerde ik de Rabobank toch een beetje met die sukkel die ze jarenlang in hun campagnes gebruikten. Als trouwe klant dacht ik voor het eerst: „Nou jongen, je zit in ieder geval niet bij een kleine speler.” Ik mocht haar twee keer in het echt ontmoeten. De eerste keer was bij het programma  Jinek .  Ze zat vooraf met een waaier papieren om zich heen op de bank in de redactieruimte. Ik stelde me voor en zei dat ik ook bij haar bank zat. Ze keek verstoord op. „Niet op de bank, maar bij de bank”, hoorde ik mezelf zeggen. „Rabobank.” „Sorry”, zei ze, „ik ben me even aan het voorbereiden.” Logisch. Vorig jaar zag ik haar weer, nu bij  Khalid & Sophie . Ze kwam in een panel praten over Prinsjesdag.  „Wat vindt de Rabobank?”, vroeg ik. Ze was wat opener, ze had die dag vooral een ‘Barbara Baarsma-pet’ op. Ik begreep het wel, ik denk dat we alle twee al wat minder trots waren op ‘onze’ bank.  Eind maart kwam het nieuws dat Barbara Baarsma zich om de tuin geleid voelde bij de omstreden mondkapjesdeal van Sywert van Lienden met de overheid. Rabobank was volgens onderzoeksplatform  Follow the Money  ‘een belangrijke steun’ voor Van Lienden tijdens de onderhandelingen.  Ik sloeg deze informatie op in het achterhoofd en het kwam er de afgelopen dagen allemaal uit, omdat ik en de Rabobank samen in een kafkaëske situatie zijn beland. Wat begon met drie keer een verkeerde pincode intoetsen en een ruzie met een chatrobot, eindigde met het tijdelijk bevriezen van al mijn tegoeden. Toen ik na tien uur dan eindelijk in contact kwam met een mens, die me eerst uit de sloot trok en me er daarna weer in liet vallen, bleek dat de ellende was veroorzaakt doordat ‘een computer’ een aantal pogingen tot overschrijvingen als verdacht had aangemerkt.  Het was allemaal gebeurd om mij te beschermen, de vrouw van de Rabobank die me er later over belde, zei dat ze dagelijks overwerkte om woedende klanten uit te leggen dat ze werden beschermd. De bank handelde op eigen houtje, ze kon het niet stoppen en eigenlijk ook niet uitleggen, maar de Rabobank deed het allemaal voor mijn eigen bestwil.  Het liefst zou ik al mijn rekeningen opzeggen, maar dat gaat helaas niet bij de Rabobank. Daarvoor moet je een pincode, of toegang tot de app hebben. Er zit niets anders op dan te wachten tot ik Barbara Baarsma nog een keer tref, en dan maar hopen dat ze haar Rabo-pet nog op heeft.</p>]]></description>
      <guid>https://www.nrc.nl/nieuws/2022/04/12/pet-a4111090</guid>
      <pubDate>Tue, 12 Apr 2022 00:00:00 +00:00</pubDate>
    </item>
    <item>
      <title><![CDATA[Waarheid - koe - tegeltje]]></title>
      <description><![CDATA[<p>De afgelopen week viel iedereen over Clarence Seedorf heen. Aanleiding was  een column in deze krant  waarin hij verlekkerd uitkeek naar „het voetbalfeest in Qatar”. Hij pleitte voor opbouwende kritiek, daar had Qatar tenminste wat aan. Het waren niet de minsten die de vloer met hem aanveegden. Dé Tim Hofman had het zelfs over „ een treinramp van een column ”, ook zijn gemiste strafschoppen werden er weer eens bij gehaald. Ik had op iets meer bijval van de collega’s gerekend, vooral van de mensen die bij zijn aanstelling jubelend langs de lijn stonden. Nog nooit een zin van hem gelezen, maar wel keihard klappen omdat een ex-Champions League-winnaar van kleur voor je krant gaat schrijven. Doen alsof voetballen hetzelfde is als schrijven.  Ik heb flink gezocht, maar van de trots van nog geen jaar geleden was even weinig over.  Een gemiste kans, ik vond zijn laatste juist zijn beste werk.  Lekker tegendraads.  Het gaf een inkijkje in de denkwereld van onze (ex-)topvoetballers, die anders dan vaak wordt beweerd veel dichter bij de gewone mensen staan dan de gemiddelde columnist van  NRC .  Ze hebben vaak net zo’n domme mening als de mensen waar ik dagelijks mee te maken heb. Gisteren zat er nog een hovenier uit het dorp in onze verdorde voortuin aan wat plantjes te trekken. Toen ik hem een kop koffie bracht en vroeg hoe het met hem ging, kwam er meteen een in mijn ogen tegendraadse mening uit, die misschien wel mainstream is.  Hij beweerde dat het stikstofprobleem was verzonnen om de boeren land afhandig te maken.  „Zo roven ze ons boerenland”, zei hij terwijl hij een tak van een boompje trok. „Waarom dan?”, vroeg ik. „Om woningen voor asielzoekers te bouwen.” „Hebben ze daarom die oorlog met Oekraïne verzonnen?”, vroeg ik, koffie over mijn handen morsend. Het was een grapje, maar dat dacht hij dus echt. Het was niet voor het eerst dat ze mijn humor serieus namen, ik kon maar beter stoppen met grappig doen, of met het ventileren van meningen. Ik weet niet waar Clarence staat in het stikstofdebat, maar ik zou het graag lezen. Ik hoop dat hij die verbreding gaat zoeken. En als we dan toch bezig zijn, waarom contracteert  NRC  niet het hele Ajax-elftal dat in 1995 de Champions League won? Van der Sar en Ronald de Boer over Qatar, Edgar Davids over vaderlandse geschiedenis, Overmars over grensoverschrijdend gedrag… Misschien heeft Winston Bogarde wel een leuke rokjesdag in huis, hij is tenslotte ook al een paar keer landskampioen geworden.  Ondertussen houd ik me vast aan deze zin die Clarence Seedorf ons vorige week zaterdag gaf: „Zoals ik al eerder aangaf is het makkelijker om van afstand kritiek op anderen te hebben dan jezelf in de spiegel aan te kijken.’ Waarheid – koe – tegeltje.</p>]]></description>
      <guid>https://www.nrc.nl/nieuws/2022/04/08/waarheid-koe-tegeltje-a4109502</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[Naar het noorden]]></title>
      <description><![CDATA[<p>De vriendin vertrok naar het noorden voor een interview, ze bleef slapen in een tot hotel verbouwde abdij in of bij Dokkum. Tot op het laatst kreeg ik opdrachten.  De biobak buiten zetten, Frida van Roosmalen (0) driemaal daags een fles, twee fruithapjes en haar mee laten eten met de gezonde maaltijd die ik voor Lucie van Roosmalen (6) en Leah van Roosmalen (5) zou bereiden. Iets met kip en groenten, met de nadruk op groenten. Niet te veel televisie, geen troep maken, afwasmachine uit- en inruimen, een was draaien, extra dekentje in het wiegje, babyvoedsel en fruit halen. Het laatste wat ik hoorde na het emotionele afscheid was een flard uit het autoraam: „Melk is ook bijna op.” Tussen alles door zou ik gewoon doorgaan met mijn werkzaamheden. Ik wist dat ik ging falen. Ik moest denken aan de deeltijdopleiding journalistiek in Tilburg waar docent Harry ons hele denken voor de rest van ons leven terugbracht tot ‘wie?, waar?, wanneer?, hoe? en waarom?’  Hoe erg ik mijn best ook zou doen, er kwam een moment dat iemand of iets mijn zorgvuldig opgebouwde kaartenhuis ineen zou doen storten. De aftrap was indrukwekkend, ik verbaasde mezelf hoe ik zoveel ballen tegelijkertijd in de lucht hield. Hoogtepunt qua multitasking was toen ik me in de supermarkt met drie verwilderde dochters om me heen door een kort radio-interview sloeg.  Ze probeerden me te helpen, gaven de katten te veel voer, gooiden een glas melk over mijn laptop, deden boeken in de afwasmachine, poepten toiletten en luiers vol en schreven de woordjes die ze op school geleerd hadden met een watervaste stift op de ramen.  Ik schreef columns, nam een podcast op en probeerde mijn belastingaangifte af te ronden, allemaal zaken die geen uitstel duldden.  Natuurlijk werd er af en toe gevochten, geslagen, gehuild en met speelgoed op elkaar ingeslagen, zoals in ieder gezin waarvan een van de ouders een nachtje van huis is. Ik zou pannekoeken bakken, tot voor kort hun lievelingseten. Met woedetranen in haar ogen zei Lucie van Roosmalen dat ik niet goed had opgelet omdat het sinds kort broodje knakworst is. Toen het beslag klaar was, ging de deurbel. Ze kwamen het braaf zeggen. „Papa, er staat een boswachter voor de deur.” Het was een van de boa’s die ons dorp veilig houden, hij vroeg zich af waarom er ‘help’ op een van de ramen stond. Ik zei dat de moeder een nacht van huis was, hij begreep het wel. In de keuken hadden ze elkaar ondertussen ingesmeerd met pannekoekenbeslag, gelukkig likten onze poezen alles op. We aten toch nog knakworst, iedereen blij.</p>]]></description>
      <guid>https://www.nrc.nl/nieuws/2022/04/06/naar-het-noorden-a4107506</guid>
      <pubDate>Wed, 6 Apr 2022 00:00:00 +00:00</pubDate>
    </item>
    <item>
      <title><![CDATA[Ongezond]]></title>
      <description><![CDATA[<p>In korte tijd twee keer bij de FEBO-drive-in op het industrieterrein bij Wormer gegeten. De eerste keer was bedoeld als uitje, ik reed Lucie van Roosmalen (6) en Leah van Roosmalen (5) met de bakfiets bewust richting het vierkant op de parkeerplaats. Ze hadden nog nooit iets ongezonds gegeten, daar wordt bij ons streng op toegezien. Ik benoemde het voor de zekerheid. „Wat we nu gaan doen, is ongezond”, zei ik. „Het is een uitzondering, eens maar nooit weer.” Het personeelstekort in de horeca voel je het eerst op de plekken waar ze het slechtst betalen. De puber die ons moest helpen zei eerlijk dat hij nog nooit een milkshake had gemaakt, hij wist ook niet hoelang een frikandel en friet in het vet moesten. De pubers om hem heen waren druk met het luik, waardoor een sliert ongeduldige automobilisten van voedsel werd voorzien. Mijn dochters aten voor het eerst in lange tijd alles op. Leah van Roosmalen verzuchtte dat ze vaker ongezond wilde eten. Een week later waren we er weer, dit keer per toeval omdat het all-you-can-eat-restaurant boven de kringloopwinkel overvol was. We hadden niet gereserveerd en de bedrijfsleider joeg de bezoekers eigenhandig naar de FEBO. De Zaanstreek was een lastig gebied. „Er zitten er hier relatief veel die het hele bedrag eruit willen en kunnen eten. Vandaag hebben we een paar hele moeilijke groepen. Voetbalelftallen.” Wij noodgedwongen weer naar de FEBO. De kinderen vertelden de vriendin hoe leuk en lekker ze ongezond eten vinden. Ze keek ervan op. De bedrijfsleider, een bodybuilder, herkende me nog omdat Leah van Roosmalen bij het vorige bezoek zo lief de ruiten had gezeemd met een servet en bananenmilkshake.  Hij stond er alleen voor, de vier uitzendstudenten om hem heen konden ‘niets’, de puber van de vorige keer wist nog steeds niet hoe het milkshakeapparaat werkte. Mijn dochters troonden hun moeder mee naar de krukken aan het raam, die konden ronddraaien.  „Hier zitten we altijd.” Ze keek weer op. Het duurde heel lang tot de bestelling – vier friet met mayonaise – er was. Het dienblad werd door een van de uitzendkrachten geruisloos op de bank naast de krukken gezet, we merkten het pas toen ik er met Frida van Roosmalen (0) in mijn armen op ging zitten.  Niemand keek ervan op, het gebeurde vaker. Opnieuw besteld, weer een kwartier gewacht, snel alles naar binnen gepropt. Uitgeput verlieten we de zaak. Ik denk voor het laatst.</p>]]></description>
      <guid>https://www.nrc.nl/nieuws/2022/04/01/ongezond-a4105972</guid>
      <pubDate>Fri, 1 Apr 2022 00:00:00 +00:00</pubDate>
    </item>
    <item>
      <title><![CDATA[Qatar]]></title>
      <description><![CDATA[<p>Freek de Jonge overhandigde in het Olympisch Stadion twintigduizend handtekeningen aan Marianne van Leeuwen van de KNVB. Bijgaande tekst: „Wij willen dat de KNVB zich uitspreekt voor verplaatsing van het WK in Qatar.” Goed natuurlijk, maar een petitie aanbieden aan de KNVB is net zo kansloos als water naar de zee dragen. De Koninklijke Nederlandse Voetbal Bond onderscheidt zich qua organisatie in niets van de harmonie of de biljartvereniging in het buurthuis. Het complex in Zeist is misschien wat groter, de gebouwen indrukwekkender en Marianne van Leeuwen mag het dan als eerste vrouw geschopt hebben tot directeur betaald voetbal, het blijft Liesje in Blauwebessenland. Al waren er een miljoen handtekeningen opgehaald: het Nederlands elftal gaat gewoon naar Qatar, net als de meeste sportjournalisten natuurlijk. Marianne van Leeuwen nam de petitie in ontvangst en draaide daarna alles om. De KNVB gaat juist wel naar het WK, de laatste signalen in Zeist zijn juist dat er beweging en impact is op het gebied van arbeidsomstandigheden en mensenrechten. „Een boycot zou juist tegengesteld werken en zelfs schadelijk zijn voor de arbeidsmigranten die hun werk kwijt zouden raken, terwijl we hen juist zouden moeten steunen.” Ze vergat nog te zeggen dat die 6.500 omgekomen arbeiders anders voor niets zouden zijn gestorven. Gijs de Jong, de secretaris-generaal van de KNVB, aan wie normaal gesproken petities tegen het WK in Qatar worden overhandigd had het niet beter kunnen zeggen. Ook hij ziet na meerdere studiereizen waarin hij ook sprak met ‘arbeiders’ licht aan het eind van de tunnel. We zijn er natuurlijk nog lang niet, maar uiteindelijk wordt het allemaal beter en laten we niet vergeten dat het er in andere Golfstaten nog beroerder aan toe gaat dan in Qatar. En in Dubai liggen we allemaal wel zonder schuldgevoel aan het strand. De liefhebbers van het menselijk tekort gaan de komende maanden nog veel plezier beleven aan de KNVB, zelf heb ik een lichte voorkeur voor het gespartel van Gijs de Jong. Typisch KNVB om zomaar een verkeersregelaar van een rotonde in een verkeerstoren in Schiphol te zetten. Weet hij veel wat er allemaal aan komt vliegen, hij doet al zwaaiend zijn stinkende best om alles te laten landen. Gijs de Jong is een marketeer die elke keer als het voetbal de maatschappij raakt automatisch domme dingen begint uit te kramen. Dat begon al in de lange aanloop naar dat door corona vervloekte EK van 2020 dat uiteindelijk in 2021 zou worden gespeeld. Toen een journalist opmerkte dat er in de stadions maar weinig kaarten beschikbaar zouden zijn voor echte supporters merkte hij op dat die op straat, in speciale zones, een feestje mochten bouwen.</p>]]></description>
      <guid>https://www.nrc.nl/nieuws/2022/03/29/qatar-a4105676</guid>
      <pubDate>Tue, 29 Mar 2022 00:00:00 +00:00</pubDate>
    </item>
  </channel>
</rss>
