<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Hardloopwedstrijden]]></title>
      <description><![CDATA[<p>Jaïr Ferwerda is in het echt best een aardige jongen, ik heb nog met hem gelachen toen hij jaren geleden de ‘Nacht van NRC’ mocht of moest organiseren. Hij had familieleden meegenomen die kwamen kijken hoe hij werkte, het was een beetje hetzelfde als naar hem kijken terwijl hij thuis de afwas deed. Later was hij opeens een soort vliegende politiek reporter op televisie met als specialisme goed geïnformeerd meelachen met de macht. In Story stond laatst een achtergrondverhaal. Hij komt uit Stiphout bij Helmond, hij luisterde als baby al naar Met het Oog op Morgen en hij monteert zijn stukjes zelf. Beste citaat was: „Je bent zo goed als je laatste item.” Zondag stond hij in het Olympisch Stadion in Amsterdam volgens afspraak met draaiende camera bij de finish van de halve marathon op minister-president Dick Schoof te wachten. Dick stond bij het babbeltje een beetje uit te trappelen. Op de achtergrond passeerden iets te enthousiaste lopers die in woord en gebaar lieten weten dat ze ‘Dickie’ heus wel herkenden. Er volgde een gesprek over helemaal niets, Dick Schoof vergeleek zijn kabinet maar weer eens met een hardloopwedstrijd, zoals hij alles vergelijkt met het lopen van een hardloopwedstrijd. Zijn hele leven is een hardloopwedstrijd, zijn carrière is een hardloopwedstrijd, een bak yoghurt is een hardloopwedstrijd, praten met Jaïr is ook een hardloopwedstrijd. Door de nieuwe premier begin ik terug te verlangen naar Mark Rutte, die was – zeker in combinatie met Jaïr – ook niet te harden, maar als die zwaaiend wegfietste was het vieze gevoel meteen weg. Gelukkig is het allemaal niet echt. In het lijf van Jaïr zit een zwetende werkstudent en Dick Schoof speelt een minister-president die net doet alsof hij niet de achtste keuze voor de functie was. Gekke gedachte: als een onverlaat tijdens zo’n onderonsje het vuur opent verliezen we niets, maar we zouden het wel een klap voor de democratie noemen. Het Binnenhof is vergeven van journalistieke en politieke onverlaten die met elkaar content om te lachen produceren. Rutger Castricum, de oervader van het genre, loopt er ook weer rond; hij is allang geen gevaar meer, zijn nakomelingen hebben veel scherpere snavels. Van alle koddebeiers is Jaïr de fatsoenlijkste, met de lieve lobbes willen ze wel afspreken. Hij is dat paardje in Ponypark Slagharen op wie iedereen wel wil zitten, het maakt hem niet uit wie er op z’n rug kruipt, als hij er maar een kwinkslag uit kan persen. „Een vlieg sla ik niet dood omdat hij niet prikt”, zou Leah van Roosmalen (7) zeggen. Het is natuurlijk niet voor niks dat hij met Caroline van der Plas mee naar huis mocht voor een documentaire. Kan geen kwaad, is hooguit wat onhandig, knoeit met zijn koffie en af en toe neemt hij zijn familie mee. Jair staat nooit voor een dichte deur. Het moment dat ze hem uitkiezen om het echte nieuws aan te vertellen komt steeds dichterbij.</p>]]></description>
      <guid>https://nrc.nl/nieuws/2024/10/23/hardloopwedstrijden-a4870415</guid>
      <pubDate>Wed, 23 Oct 2024 05:57:05 +0000</pubDate>
    </item>
    <item>
      <title><![CDATA[Replica]]></title>
      <description><![CDATA[<p>In het Brabantse Erp bouwen ze een replica van het Anne Frank Huis, het zal worden gebruikt voor een tentoonstelling in New York. Het wordt nog echter dan het origineel aan de Prinsengracht. Zelfs de meubels zijn authentiek. In plaats van miljoenen toeristen naar Amsterdam te halen kun je inderdaad net zo goed verspreid over de wereld identieke achterhuizen neerzetten. Dat is beter voor het milieu. En zet hier dan ook maar wat highlights neer, dan hoeven wij ook niet meer zo nodig. Tegelijkertijd stemt de gedachte dat geschiedenis pas weer gaat leven als je er zelf doorheen kan banjeren treurig. Zouden er ook mensen emotioneel worden van de ervaring in een kopie? Zelf waren we kortgeleden naar het VOC-schip van het Scheepvaartmuseum geweest, het was overduidelijk dat het een replica betreft, het staat er meerdere malen met grote letters bij, maar eenmaal aan boord was het alsof we een paar honderd jaar terug in de tijd waren gegaan. Ik was met Frida van Roosmalen (3) met de gehandicaptenlift naar het onderdek gegaan waar de proviand – plastic broden en plastic kazen – en kruiden lagen opgetast. Er stonden overal borden waarop stond dat er vroeger wel ratten en muizen zaten. Natuurlijk werd er duidelijk gewaarschuwd dat de zogenaamde Gouden Eeuw niet voor iedereen een feest was. Dit tot ergernis van sommigen. Op de voorplecht – gevaarlijk voor kinderen, ze klauteren zo over het afscheidingshekje, maar goed in de Gouden Eeuw gingen er geen kinderen aan boord – vielen we in een discussie tussen twee echtelieden over het slavernijverleden. De vrouw had zich eraan gestoord dat de sfeer er weer helemaal uit was gehaald doordat „alles zo nadrukkelijk werd opgerakeld”. Het ging er stevig aan toe, de man wees op gegeven moment naar het slaapvertrek van de kapitein dat weliswaar klein, maar comfortabel was. Hij had er als witte man maar lekker bijgelegen. Ondertussen was ik met Lucie van Roosmalen (9) op zoek naar ‘de zilveren schat’ die volgens de speurtocht ergens in die kapiteinshut moest liggen. „Zoeken jullie ook naar het zilver? ”, vroeg Lucie van Roosmalen (9) aan het stel. De lieverd. „Die mensen zoeken niet naar de schat”, wierp ik mezelf ertussen, „ze hebben wel wat anders aan hun hoofden.” „Op de wc natuurlijk”, zei Lucie van Roosmalen (9). „Dat is altijd in het museum.” Inderdaad hadden we in het Verzetsmuseum ook al een geheime verstopplek op het toilet gevonden. „Deze boot is niet schuldig!”, riep de vrouw ondertussen tegen haar man. „Het is een replica uit 1985.” De man: „Ze hadden hem met de kennis van nu ook anders kunnen inrichten.” Ik dacht toen aan de replica van het Anne Frank huis, als je de ingang niet achter de boekenkast doet houd je iedereen voor de gek.</p>]]></description>
      <guid>https://nrc.nl/nieuws/2024/10/20/replica-a4869986</guid>
      <pubDate>Sun, 20 Oct 2024 05:57:05 +0000</pubDate>
    </item>
    <item>
      <title><![CDATA[‘Wat is dat voor vader?’, vroeg een vriendinnetje aan mijn dochter. ‘Wat ben jij voor vader?’, vroeg ze aan mij]]></title>
      <description><![CDATA[<p>Ik zorg natuurlijk elke dag voor mijn kinderen, en hoe, maar gisteren stond ik er, volgens afspraak, alleen voor. Frida van Roosmalen (3) was ziek, de rest had een halve schooldag. Er komen na school ook regelmatig vriendinnen mee. Heel belangrijk, zeker na een verhuizing. Bij het ontbijt kreeg ik van verschillende kanten tegenstrijdige instructies. Me normaal gedragen. Toezicht houden, maar me nergens mee bemoeien. Lunch verzorgen: lekker en gezond, maar ook lekker. Ze kwamen uit school, de vriendin van Lucie van Roosmalen (9) stelde zich voor. Ze monsterde me van top tot teen en stak een arm naar voren, allemaal veel fatsoenlijker dan we het in Wormer gewend waren. Leah van Roosmalen (7) had geen vriendin meegenomen, ze wilde ‘meespelen’, Lucie van Roosmalen vond het allemaal prima zo lang zij en de vriendin er maar geen last van hadden. En ook niet van Frida van Roosmalen, want die was gewoon te klein. „Zet die maar voor de televisie.” Ik vroeg wat ze op hun brood wilden. De vriendin: „Een maiscracker met smeerkaas en wat tomaatjes.” Lucie van Roosmalen demonstreerde onze nieuwe koelkast, hij kon open en dicht en er zat een ijsklontjesmachine in. Ik begon aan deze column, telkens werd ik onderbroken met een dwingende vraag. „Waar is jouw hamer?” „Heb jij spijkers?” De vriendin: „Je vader zit gewoon in de huiskamer, te niksen!” Even later stond ik in ons voortuintje twee pallets, de hele voortuin ligt nog vol verbouwafval, op elkaar te timmeren. Daarna begon een enorm gesleep met kannen water, limonadesiroop en bekers. Ze waren op de stoep een limonadewinkel begonnen. Na een kwartier waren er nul klanten geweest. Ze gingen de winkel verplaatsen naar de drukke weg. De vriendin, half verwijtend: „Kun jij die kannen en vazen niet naar de winkel brengen? Ik heb net al een hout gesjouwd, ik ben bang dat ik zweet.” Ik liep met de vriendin mee naar de kraam, die inmiddels voor een gesloten vestiging van IJscuypje stond. Er stonden drie bejaarden in een rij voor limonade. Leah van Roosmalen was voor de tweede keer water halen in het aanpalende café. „Help effe. Ik sta hier met een emmer met water!”, schreeuwde ze tot hilariteit van een vol terras. „Ga jij die emmer halen?”, vroeg Lucie van Roosmalen. De vriendin: „Je vader is er toch?” Ik had weinig zin om emmers water uit het café te halen. De vriendin: „Wat is dat voor vader?” Lucie van Roosmalen: „Wat ben jij voor vader?” Daarna: „Dan doe ik het wel weer… Neem jij het even over?” De vriendin: „Hoe veel moet ik vragen?” Lucie van Roosmalen: „Kinderen vijftig cent, bejaarden twee euro.” Leah van Roosmalen: „De mensen vinden me hier grappig, ze lachen om alles wat ik roep. Waarom zetten we de kraam niet op het terras?”</p>]]></description>
      <guid>https://nrc.nl/nieuws/2024/10/16/zorgdag-a4869622</guid>
      <pubDate>Wed, 16 Oct 2024 05:57:05 +0000</pubDate>
    </item>
    <item>
      <title><![CDATA[Misschien is het leven in Drachten nog wel veel zwaarder dan in de Zaanstreek]]></title>
      <description><![CDATA[<p>De theaterdirecteur van De Lawei in Drachten vroeg hoe de reis was geweest, ze zei dat ze artiesten soms lijkbleek zag binnenkomen, als ze na uren, het laatste stuk met de bus, binnenkwamen. Drachten is een stad zonder station, er leek even hoop te zijn, maar nu de Lelylijn weer ter discussie staat is die ook weer de grond in geboord. „Wij gaan dit bij leven helemaal nooit meemaken”, zei een man van de techniek. Ik wandelde met Eva door Drachten. Wat opviel: heel veel kledingwinkels met kleding die je elders niet meer ziet. Het had wel iets verfrissends om juist helemaal niet de laatste mode pontificaal in etalages te zien hangen. Er reden wel gewoon fatbikes door het verlaten winkelgebied en er waren ook veel hangjongeren die het nog stoer vonden om te roken. Er hing opeens, zomaar lukraak een enorm carillon boven de voetgangerszone, maar erg mooi oogde Drachten verder niet. Ik dacht: ik kan hier wel gaan klagen over ons leven in de Zaanstreek, maar in Drachten is het misschien wel veel zwaarder. Je kunt veel zeggen over Zaandam, maar in een gebied waar Drachten de dichtstbijzijnde metropool is, is het ook niet makkelijk om te aarden. Tegenover het theater lag wel een geweldig Chinees Restaurant: Peking. Het bestond sinds 1979, Peking heette toen nog Beijing. Het was er stampvol, de eigenaar zei dat nasi goreng er natuurlijk het meest verkochte gerecht was. Ze hadden er nog lange kroepoek, een delicatesse die volgens deze krant niet meer te verkrijgen is bij de groothandels in Nederland. De vrouw van de eigenaar, die verder een nerveuze indruk maakte omdat ze maar rond de tafels bleef drentelen en na iedere hap opnieuw opschepte, zei dat ze zich dat niet kon voorstellen en dat ze gewoon een enorme voorraad hadden ingekocht. Na de voorstelling voerden we intensieve gesprekken met bezoekers, de meesten kwamen niet uit Drachten maar uit plaatsen eromheen. Er was daar zo weinig te doen dat ze graag naar De Lawei kwamen. Een man zei: „Ik verveel me vaak kapot, dit theater met z’n enorme foyer, met al dat glas, ik word er als het ware naartoe gezogen, als een insect dat op zomeravonden op het licht afkomt.” Ik was er niet op voorbereid, maar vond het toch mooi gezegd. Ik probeerde me in het karige leven van deze man te verplaatsen, ik had het nog niet eerder meegemaakt dat mensen twaalf kilometer fietsten om naar cultuur te gaan. Misschien moet er ook maar helemaal nooit een station Drachten komen, het is ook wel prettig zo’n stolp om je eigen gebied, dan gaan de inwoners tenminste niet naar elders om hun geld uit te geven. Correctie (14 oktober): in een eerdere versie van deze column was sprake van Flevolijn, waar Lelylijn bedoeld werd. Dat is hierboven aangepast.</p>]]></description>
      <guid>https://nrc.nl/nieuws/2024/10/14/drachten-a4869190</guid>
      <pubDate>Mon, 14 Oct 2024 05:57:06 +0000</pubDate>
    </item>
    <item>
      <title><![CDATA[Doodshoofdjes]]></title>
      <description><![CDATA[<p>Ik ging met Lucie van Roosmalen (9), Leah van Roosmalen (7) en Frida van Roosmalen (3) naar het Wereldmuseum. Toen ik Amsterdam verliet heette het nog Tropenmuseum, nu ik terug ben Wereldmuseum. Je zou kunnen zeggen dat ik er dus nog nooit geweest was. Ik had eerlijk gezegd geen idee wat we er gingen zoeken, behalve dan dat het regende en het gebouw dermate groot is dat we er wel een paar uur zoet konden zijn met elkaar. Nadat we voor een gigantisch bedrag appelsap hadden gedronken in het museumcafé gingen we naar binnen. Kinderen onder de zes mochten gratis. De vrouw achter de kassa was van het soort dat graag controleert. Ze vroeg aan Frida van Roosmalen: „Ben jij zes?” „Ja.” „Ze is drie”, zei ik. Frida van Roosmalen schreeuwde daarna zo hard dat ze zes was dat ik bereid was de volle mep te betalen, maar gelukkig werd ik onverwacht bijgestaan door een andere vrouw, zelf moeder, die bevestigde dat Frida van Roosmalen beslist geen zes was. Wij naar binnen. Er was geen touw aan vast te knopen, de wereld is groot. „Hebben jullie zin in een feestje?” Op de begane grond was speciaal voor kinderen een hoek met pedagogisch medewerkers ingericht rondom het thema feest. De Nederlandse manier van feestvieren was vergeleken met andere plekken op de wereld heel erg simpel, legde een pedagogisch medewerker uit. „We zetten een oranje petje op. In bijvoorbeeld Brazilië en Indonesië maken ze er veel meer werk van.” Bij de speurtocht moesten letters van een codewoord worden gevonden die je dan weer in kon toetsen in een fotocabine waar je dan in een feest van een andere cultuur werd gefotoshopt. Leah van Roosmalen was tot haar grote woede maar vaag te zien bij een iftarmaaltijd, ze bleef maar herhalen dat haar haar niet goed zat. Daarna gingen ze met een medewerker met engelengeduld van doorschijnend vloeipapier slingers knippen voor Dia de Muertos, een groot Mexicaans feest waarop de doden worden gevierd. „Niet verdrietig, maar juist vrolijk!”, werd er gezegd. „Waarom hebben we dat met oma niet zo gedaan?”, vroeg Lucie van Roosmalen, haast verwijtend, waarschijnlijk omdat ik continu vroeg hoelang het knippen en plakken nog ging duren want ik had zin om door het museum te dwalen. Maar dat zat er vanwege de vele workshops voor kinderen niet in. De slingers belandden in de binnenzak van mijn colbert, we gingen die middag ook nog met aardappels stempelen op tweedehandskleding. Het waren onderhoudende uren waar we nooit meer over spraken. Toen mij dinsdag in de sprinter richting Hilversum Mediapark naar een vervoersbewijs werd gevraagd kwam de middag weer tevoorschijn. Ik trok het ene na het andere geknipte doodshoofdje uit mijn binnenzak. „Ik lijk wel een goochelaar”, zei ik. „Bah”, zei de persoon tegenover me.</p>]]></description>
      <guid>https://nrc.nl/nieuws/2024/10/09/doodshoofdjes-a4868787</guid>
      <pubDate>Wed, 9 Oct 2024 05:57:06 +0000</pubDate>
    </item>
    <item>
      <title><![CDATA[Ik kook lekker]]></title>
      <description><![CDATA[<p>Nu hield het bordje met de tekst ‘hier werken we aan uw terugkeer’ dat minister Marjolein in AZC’s wil plaatsen ons weer bezig. De PVV stijgt in de peilingen, de PVV-bewindslieden zijn het populairst en Marjolein Faber is de populairste. Ze slaat qua beleid nog geen deuk in een pakje boter, maar haar intenties zijn voor een groot deel van het kiesvee al genoeg. Met ‘hard’ en ‘meedogenloos’ is de kinderhand snel gevuld. Dit hadden ze besteld. Minister Marjolein slaat aan de lopende band sterke taal uit. De achterban weet: er ligt een zweep op de plank, ze mag hem niet pakken en gebruiken, maar op de dag dat het kan en mag zal ze ermee ranselen. Dan is het gegil tot ver over de Alpen te horen. Eindelijk iemand die zich niet beter voordoet dan ze is. Geen enkel vluchtverhaal is voor haar geloofwaardig genoeg, haar handen zijn gebonden, maar wat ze kan doen doet ze. ‘Hier werken we aan uw terugkeer.’ Goede waarschuwingsborden zouden ook zijn: ‘Het is hier niet gezellig’ of ‘We gaan er in Nederland geen feest van maken’. Ze dacht dat ze het idee in Denemarken had opgedaan terwijl het daar niet bestaat. Een van haar ambtenaren zei: ‘Het bestaat alleen in haar hoofd’. Ja, dan bestaat het dus toch. Mijn bovenbuurvrouw in de Pijp had een bordje aan de deur hangen. De kop van een herdershond met daaronder de tekst: ‘Hier waak ik.’ Ze had geen herdershond, dat gaat niet op driehoog, en ik weet niet of het een inbreker heeft tegengehouden, maar het gaf haar het gevoel dat ze in ieder geval iets deed tegen de criminaliteit. Het gaat in de nieuwe politiek niet meer om oplossingen of beleid, voor een intentie op een bord gaan de handen al op elkaar. Na haar legendarische uitspraak ‘mijn tweet klopt’ kwam minister Marjolein deze week ook met: ‘Ik ben beleid.’ Flikker een overdreven dosis zelfvertrouwen in een ketel en voeg daar slecht zelfinzicht, waanideeën, geen kennis van democratische processen, daadkracht – waarmee wordt bedoeld dat ze niet naar anderen luistert – en een hele pot duidelijkheid aan toe, roer dat een aantal weken met een houten stok en je hebt het recept voor stijgende peilingen. Drink er te veel van en je bent en praat ook als een minister Marjolein, zeker als je het er met veel daadkracht uitstoot. ‘Ik heb wel lekker gekookt.’ ‘Mijn schilderij is mooi.’ ‘Mijn boek is goed geschreven.’ ‘Mijn hond luistert.’ ‘Ik ruik lekker.’</p>]]></description>
      <guid>https://nrc.nl/nieuws/2024/10/06/ik-kook-lekker-a4868371</guid>
      <pubDate>Sun, 6 Oct 2024 05:57:07 +0000</pubDate>
    </item>
    <item>
      <title><![CDATA[Houten getuige]]></title>
      <description><![CDATA[<p>In ons nieuwe huis staat een notenhouten dressoirkastje dat in mijn ouderlijk huis in Velp stond, waarde onbekend. Ik erfde het van mijn moeder, het bleef onduidelijk of het de brand in de boerderij in Oirschot in 1944 overleefde, of dat het uit de inboedel van een heeroom kwam. Het kastje was het altaar van mijn moeder, ze noemde het plechtig ‘het antieke kastje’. Jaren stond de grijze telefoon met draaischijf op de rechterhoek, dan stond ze ernaast, ze belde altijd staand als een generaal naar haar troepen. Soms, bij bezoek, zei ze terwijl ze bovenkant streelde: „Dit is echt antiek.” Als het bezoek meer wilde weten zei ze zinnen als: „Ja, echt heel oud. Het komt helemaal uit Brabant.” Toen we, ik was kind, wel eens samen op de groene bank zaten, zei ze: „Als dat kastje kon praten zou het verschrikkelijke dingen zeggen. Die heeft alles gezien.” Mijn moeder had gevoel voor drama. Het kon zomaar zo zijn dat ze erge dingen had meegemaakt. „Wat dan?” „Alles.” Het kastje reisde met haar mee naar het einde, van het verzorgingshuis in Velp naar het verzorgingshuis in Mook, waar ze het tot het eind tweemaal daags afstofte. Haar geheugen mocht haar dan in de steek laten, de houten getuige stond er nog. „Als ze dat weghalen, ben ik weg.” Na haar overlijden stond het antieke kastje een tijd in een loods en daarna in de schuur van het nieuwbouwhuis van mijn zus. Weggooien, weggeven of verkopen was geen optie, tegelijkertijd wilde niemand het echt hebben. Met onze verhuizing naar Amsterdam kwam het antieke kastje mijn kant op. Er zaten krassen in het notenhout, het was in het busje dat mijn zus en zwager gehuurd hadden omgevallen omdat ze het niet hadden vastgesnoerd. Het stond eerst onder de kapstok in de hal, waardoor de voordeur amper open en dicht kon. Gisteren sleepten we het ding naar binnen en sindsdien staat het vol zelfvertrouwen in ons nieuwe oude huis. ‘God, wat ben je lelijk’, dacht ik toen ik het vanmorgen zag staan met een vaas met bloemen erop. Tegelijkertijd wist ik: die gaat nooit meer weg. Niet omdat ik het wil hebben, maar omdat ik het niet weg kan doen. Een beetje zoals zij over de andere mensen dacht.</p>]]></description>
      <guid>https://nrc.nl/nieuws/2024/10/03/houten-getuige-a4868001</guid>
      <pubDate>Thu, 3 Oct 2024 05:57:07 +0000</pubDate>
    </item>
    <item>
      <title><![CDATA[Zoetermeer]]></title>
      <description><![CDATA[<p>Twee mensen die ik bewonder, reportageschrijver Michel van Egmond en fotograaf Jan Dirk van der Burg, dragen een verleden in Zoetermeer met zich mee. Ik zie Zoetermeer terug in hun werk. Natuurlijk hield Van Egmond het een aantal jaren uit met René van der Gijp, hij woonde in Zoetermeer. Natuurlijk draaide Van der Burg zijn hand niet om voor een hondenpoepcongres: Zoetermeer. Zoetermeer is de remmende voorsprong voor iedereen met een creatief brein. Zaterdag was ik er. Ik was gevraagd om het eerste exemplaar van een in eigen beheer uitgegeven boekje van de schrijver Silverfox in ontvangst te nemen in Lunchroom ‘Bij Foodie’, een naam die ik heel erg Zoetermeer vind. Nergens in Nederland beginnen ze een lunchtent onder een kantoorgebouw in een troosteloze buitenwijk, in Zoetermeer vinden ze alles in de buurt van station Driemanspolder juist wel een toplocatie. Silverfox is een slecht gekozen pseudoniem – dat vinden ze alleen in Zoetermeer een goed idee – voor Frank Nihof die in het boekje Groen Geel was mijn deel 48 jaar ABN Amro heeft verwerkt. Ik leerde hem kennen omdat ik gevraagd was voor een praatje bij zijn afscheid van de bank, ik had nog nooit zo veel hypotheek-intermediairs bij elkaar gezien als daar bij de vleesplank. Van het een kwam het ander: ik wist inmiddels alles maar ook niks van Frank Nihof. Hij had een leidinggevende functie bij de afdeling Intermediaire Distributie, maar werkte ook bij alle andere afdelingen. Ik moest lachen om Frank Nihof en wilde hem best nog een keer komen samenvatten in één zin: hij is 1 meter 96, hij heeft een kuif, hij heeft een groen-geel hart, hij is emotioneel en gevoelig, is een echt mensen-mens, hij heeft een ridderorde, hij doet vrijwilligerswerk en mantelzorg, hij draagt zijn rode bril op het voorhoofd, hij heeft bijna twintig keer de vierdaagse gelopen in zijn Bob Marley-shirt, hij is sinterklaas geweest, zijn vrouw heet Anita, hij heeft twee dochters: Sheila en Joyce en twee kleinkinderen en hij rijdt in een Toyota C-HR Hybride. En nu is er dus ook een boek dat de boekhandel niet zal halen. Toen ik zaterdag achter een bak pinda’s tussen veel voormalig medewerkers van ABN Amro zat, de meesten waren met pensioen, dacht ik opeens dat ik Silverfox ook had kunnen samenvatten in een woord: Zoetermeer. Ik denk dat de meeste aanwezigen, zeker die met een ABN Amro-verleden, daar een heel mooi compliment uit hadden kunnen halen. En voor Zoetermeer is het ook leuk. Marcel van Roosmalen schrijft op maandag en donderdag een column</p>]]></description>
      <guid>https://nrc.nl/nieuws/2024/09/29/zoetermeer-a4867580</guid>
      <pubDate>Sun, 29 Sep 2024 05:57:07 +0000</pubDate>
    </item>
    <item>
      <title><![CDATA[Bij de nieuwsbron]]></title>
      <description><![CDATA[<p>Over de eerste ouderavond van de klas van Lucie van Roosmalen (9) ga ik hier verder niet uitweiden, behalve dan dat ze er gaan werken met het thema ‘krant’. De krant is een kapstok waar je nogal wat aan kan hangen: samenwerken in een redactie, deadlines halen en – heel belangrijk – het zoeken naar nieuwsbronnen. „Wat is waar en wat is niet waar?” Ik dacht aan Lucie van Roosmalen, was ze niet nog veel te jong om te veranderen in Stijn Bronzwaer? Een van de juffen stipte aan dat het „een hele grote wens” was om klassikaal een krant te bezoeken, maar dat dit nog geen enkel schooljaar was gelukt. Mensen met „een leuk contact” konden dat in de ouderapp kenbaar maken. De moeder naast me porde me zachtjes, ze liet op haar iPhone een column met foto van mij zien. „Ben jij dit?” Er waren er vast meer die dachten dat ik een contact richting de vervulling van die wensdroom zou zijn. Maar dan moest ik ze toch teleurstellen: Ik ga niet dezelfde fout maken als mijn vader. Na het succesvolle werkbezoek van onze klas aan de banketbakkerij van de vader van Patricia Tolkamp had hij zich opgeworpen om een kijkje te komen nemen in zijn ambtenarenbestaan. Ik heb hem gesmeekt om me niet nog meer te reduceren, ik stelde al zo weinig voor, maar het gebeurde toch. Hij demonstreerde de ponskaart waarmee hij een toegangspoortje in het Provinciehuis kon openen, hij stelde ons op zijn te kleine werkkamer voor aan Ten Hove, aan wie hij zo’n hekel had dat de leiding een gordijn tussen de bureaus had gehangen en daarna dronken we aanmaaklimonade in de vergaderzaal, waar hij zelf alleen maar kwam om stukken te brengen. Mijn vader zei dat hij bij de dienst Water werkte, er was na afloop niemand die dat ook wilde. Toen hij ’s avonds informeerde of het was meegevallen zei ik dat ik liever had gehad dat hij banketbakker was geweest. Hij begreep het wel, dat maakt hem toch weer groot. Vorige week werd ik bij de hoofdredacteur van deze krant geroepen, ik denk met veel vreugde terug aan het samenzijn maar fantaseer daar nu dertig kinderen met een glas limonade bij terwijl ze losgaat over de tweekaternenkrant. We kunnen dan eventueel de achterpagina met mijn foto bekijken, de interactie aan de middentafel observeren bij onverwachts nieuws en de ingehouden woede als een deadline wordt overschreden. Hoofdredacteur Patricia liet me ook de koffieautomaat zien waar vanwege feestelijke veranderingen ook dozen met taart en koek stonden. Ik werd met een stuk gebak in de hand achter gelaten, me verslikkend in vriendelijkheden. Dat houden we er ook in. En dan maar hopen dat weer die redacteur opduikt die naar de koffieautomaat wees en zei dat daar de beste verhalen worden geboren. En dan weer proberen om niet te lachen.</p>]]></description>
      <guid>https://nrc.nl/nieuws/2024/09/26/bij-de-nieuwsbron-a4867191</guid>
      <pubDate>Thu, 26 Sep 2024 05:57:08 +0000</pubDate>
    </item>
    <item>
      <title><![CDATA[Wel zo netjes]]></title>
      <description><![CDATA[<p>De Amsterdamse wijk Betondorp, Johan Cruijff en Gerard Reve groeiden er op, vierde het honderdjarig bestaan. We woonden er een paar jaar veel te duur in onderhuur, maar hadden er een geweldige tijd. Simultaan met de buren roken op het balkon, koffie en een biertje bij café De Avonden, de schoonheidssalon van Sylvia, de geweldige eenmanssupermarkt van Marcel waar de nog te betalen kassabonnen als slingers rond de kassa hingen. Die winkel was helaas verdwenen, constateerde ik toen ik zaterdag met Leah van Roosmalen (7) en Frida van Roosmalen (3) de wijk binnenfietste. Eigenlijk was iedereen van acht jaar geleden verhuisd, overleden, ziek of anderszins afwezig. Wonen in een wijk is een gelegenheidscoalitie, pas als je weg bent zie je de verandering. Het feestterrein was een cirkel van kraampjes waarachter shampoos, dierenplaatjes en zelf gekleide vazen werden verkocht. Er was ook een poffertjeskraam. Op een minipodium trok een hoogbejaarde zanggroep het ene na het andere oude Hollandse lied uit de koektrommel. De accordeonist die de zaak aan elkaar praatte, bleek een diep-cynische inborst te hebben. Als er weer niet gereageerd werd, of als mensen er doorheen kletsten, zei hij: „Dank u wel, u houdt ons echt aan de gang.” Bij de poffertjeskraam werd ik bij de arm gegrepen door een man die toen ik me omdraaide met zijn hoofd heel dichtbij kwam. „Ze zeggen dat je een Bekende Nederlander bent.” De bejaarde vrouw naast me bevestigde het. „Ja dat klopt”, zei ze. Hij, tegen haar: „Welke dan?” Ze zei mijn naam. „Nou Marcel”, zei de man, „als je hier dan toch bent, zou het wel zo netjes zijn als je even bij de Kika-kraam komt kijken, toch? U weet wat het betekent om een doodziek kind te hebben? Je moet er toch niet aan denken, of wel Marcel? We hebben buttons van Johan Cruijff.” Zou hij Johan Cruijff in een andere tijd ook zo bij de arm hebben gegrepen? Met de aanwezigheid op televisie komt schijnbaar de verplichting om bij festiviteiten meteen op zoek te gaan naar de kraam van het Goede Doel. De accordeonist kondigde aan dat ze vanwege „de bloedhitte” in het repertoire gingen schrappen, het volgend lied ging over een verdwenen parelsnoer dat door een valse dochter was verpatst. De man trok nu aan mijn mouw. „Nu even mee naar de Kika-kraam komen, wel zo netjes toch?” Godzijdank was ik al bij de Kika-kraam geweest, ik had er twee plastic popjes gekocht waarvan je de haren kunt kammen. Even verderop lagen Leah van Roosmalen (7) en Frida van Roosmalen (3) er mee te spelen in het gras. „Dan heb ik niks gezegd”, zei de man. „Dan ga ik alleen terug naar de kraam.” We keken naar de kraam. De andere vrijwilligers zwaaiden, ik zwaaide voor de zekerheid ook terug, maar de man zei dat het voor hem bedoeld was.</p>]]></description>
      <guid>https://nrc.nl/nieuws/2024/09/22/wel-zo-netjes-a4866742</guid>
      <pubDate>Sun, 22 Sep 2024 05:57:08 +0000</pubDate>
    </item>
  </channel>
</rss>
