<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Zondag]]></title>
      <description><![CDATA[<p>Het was zondag, we fietsten richting Weesp, een willekeurig gekozen stip in de verte. Dat haalden we net niet. We pauzeerden bij een horecagelegenheid in een weiland. Boeren kunnen heerlijke appeltaarten bakken, salades door elkaar husselen, eitjes bakken en hun yoghurt proeft inderdaad loeivers. Boeren zijn bovendien slimmer dan gewone mensen, ze hebben de koeien weggedaan en laden hun weilanden vol stadsmensen die moeiteloos 2 euro 95 voor een glaasje bruiswater betalen. Leefde mijn moeder nog maar, ze had het als boerendochter prachtig gevonden dat de weilanden waar zij met een stok beesten in moest drijven de nieuwe slagaders van de horeca zijn geworden. Ze erfde bij de dood van haar vader een lapje grond, waar ze eerst mais en later caravans op stalde en dat ze weer later met een van haar broers ruilde voor een klein gebouwtje met een coöperatieve diepvries in Oirschot. Het gebouwtje staat er nog, overwoekerd door onkruid. Ze geloofde een leven lang in de nederlaag van de boer, maar uiteindelijk zijn de grondbezitters ons toch telkens te slim af. De kinderen speelden met een boerentractor van plastic en wij zaten te niezen (hooikoorts) tussen de babyshowers en familiefeesten, want die vieren stadsmensen het liefst in de natuur. Op de weg terug passeerden we steeds meer buitenissig geklede mensen, het hoogtepunt was een vrouw die in een gouden glitterjurk zat te plassen naast het fietspad. Het bleken fans van ‘De Toppers’, die omdat ze veel te vroeg waren, de Johan Cruijff Arena was nog niet open, zomaar de natuur waren ingewandeld of gereden. Aan niets was te zien dat ze later die avond nog uit hun dak zouden gaan, nee eerst moesten ze nog die uren met elkaar doorbrengen in het grote niets. In stilte was ik nieuwsgierig naar die levens die al vroeg op een zondagmorgen moesten zijn begonnen voor een spiegel. Je heel gek aankleden, daarna met elkaar in de auto of in de trein op weg naar dat grote stadion. Veel te vroeg aanwezig zijn en dan maar dwalen door schijnnatuur tussen de Bijlmer en Abcoude, zo lang dat je niet eens meer in de gaten hebt hoe gek je er eigenlijk uitziet. Je kunt moeilijk doen over de tijd waarin wij leven, maar er is ook nog het grote hedonistische niets zonder oorlogen en klimaat, waarin de grootste zorg is of je niet te ver van de plek van bestemming bent afgedwaald. Er ergens daartussen fietsten wij, in een sliert, want naast elkaar fietsen zit er vanwege de opkomst van de elektrische fiets niet meer in.</p>]]></description>
      <guid>https://nrc.nl/nieuws/2025/06/02/zondag-a4895337</guid>
      <pubDate>Mon, 2 Jun 2025 05:56:52 +0000</pubDate>
    </item>
    <item>
      <title><![CDATA[Eigen dieren eerst]]></title>
      <description><![CDATA[<p>Ik moest de dochters nog naar school brengen en keek tegen de gezinsregels tijdens de boterhammen op de iPhone. Op X vierde Geert Wilders, leider van de grootste partij van het land, een kleine overwinning met zijn achterban. Een PVV-motie van Vondeling en Heutink was aangenomen. Vondeling en Heutink vormen een duo dat samen maar ook los van elkaar nog maar weinig deuken in een pakje boter heeft geslagen, maar dan kan ook komen doordat ze niet zo veel slaan. Misschien was dit wel hun eerste slag. Dit bedoelde Geert Wilders dus toen hij eerder deze week beloofde dat de handschoenen uit waren bij de PVV. ‘Géén gratis taxivervoer meer voor asielzoekers’, twitterde Geert. En: ‘(NSC stemde tegen).’ Werden asielzoekers hier dan gratis door het land gereden? Welnee, alleen op basis van een medische indicatie, lees ziekenhuisbezoek. Dat zal ook de reden zijn geweest dat NSC tegenstemde. Dat Geert Wilders zijn achterban wil bedienen met tien punten betreffende migratie is zijn zaak, hij mag vinden wat hij vindt. Dat hij zijn volgelingen denkt te plezieren met een vals frame is doorzichtig, maar dat hij de handen op elkaar krijgt met opzichtige pesterijen is een dieptepunt. Het idee dat de vreemdeling in ons land wordt verwend zit zo diep dat ieder streven om het verblijf in Nederland zo sober en dus zo ondraaglijk mogelijk te maken door een meerderheid in het parlement wordt omhelsd. Voor vluchteling en vreemdeling geen slingers aan de wand, geen vertier, geen uitstapjes, geen toetje na de maaltijd, liefst geen televisie en als er een dorpsfeest is dan kun je er maar beter niet verschijnen. Het dieptepunt: dat de luxe matrassen uit een hotel werden vervangen om onze gasten vooral niet het idee te geven dat dit een land is waar je lekker kunt (uit)slapen. Toen ik COA-medewerkers een paar maanden geleden stapelbedden in elkaar zag zetten in het NOS Journaal dacht ik: waarom de matrassen niet vullen met stro en wat steentjes? Dat zal ze leren. En nu mogen ze dus ook niet meer met de taxi naar het ziekenhuis. Waar ligt de eindstreep? Antwoord: die is er niet, tenminste niet hier. De idee is dat de potentiële vluchteling marteling verkiest boven een enkele reis Nederland. Niet alleen wij, maar ook onze geliefde (huis)dieren hebben volgens de PVV meer recht op een beter leven. Dierenridders, het programma van Ongehoord Nederland waarin PVV’er Dion Graus verwaarloosde Nederlandse honden redt en aait, moet voor veel asielzoekers jaloersmakend zijn.</p>]]></description>
      <guid>https://nrc.nl/nieuws/2025/05/28/eigen-dieren-eerst-a4894994</guid>
      <pubDate>Wed, 28 May 2025 05:56:52 +0000</pubDate>
    </item>
    <item>
      <title><![CDATA[Avondvierdaagse]]></title>
      <description><![CDATA[<p>Het fenomeen Avondvierdaagse was voor mij nieuw, ik had geen idee hoe me hiertoe te verhouden. Ik wist ook helemaal niet dat het een gezinswandeling was, dat merkte ik pas toen ik de twee oudste dochters afleverde bij de ingang van het zwembad in het park. Ik verbaasde me over de hoeveelheid mensen, en daarna over hoe groot sommige kinderen waren. Dat waren ouders, sommigen hadden hetzelfde soort kleren aan als hun kinderen. De oudste dochter waarschuwde meteen niet in haar buurt te komen, de middelste wilde mij juist in haar buurt. Daar liep ik dan, vijf kilometer voetje voor voetje, want snel gaat het niet. Een van de ouders had het over geriatrisch wandelen, maar zelfs mijn moeder ging aan het eind nog sneller. Een moeder had een bord gemaakt zodat we een richtpunt hadden. Het was zaak om in de buurt van dat bord te blijven. De gesprekken met de andere ouders zijn nog het best samen te vatten als dat ik weet hoe erg ik mijn best heb gedaan. Ik was, zo concludeerde ik na een uur, we waren op de dijk en ik had zojuist een tweede hooikoortsaanval gehad die zo heftig was dat ik er bijna in bleef, de meest toegankelijke versie van mezelf. Ik had meegepraat en meegelachen. Ondertussen bespioneerde ik hoe mijn achtjarige zich verhield tot andere achtjarigen, een moeilijke leeftijd. Ieder is op zijn eigen manier eenzaam en probeert eens in de zoveel tijd met veel lawaai aandacht te vragen. Dat kon zowel positief als negatief uitpakken, daarvoor liepen de ouders mee. Het was in niets anders dan mijn volwassenenbestaan waar ze ook met de ellebogen werken. Alleen waren ze hier allemaal uitgerust met zakken snoep die als smeermiddel konden worden ingezet. Dat herinner ik me ook als het fijne van mijn tijd als roker, ik zei nooit nee als ze een sigaret kwamen bietsen hetgeen onbewust toch goodwill oplevert. Mijn dochter kwam vertellen dat ze een dropveter had geruild tegen drie fruitella’s. Of ik dat een slimme ruil vond? Nee, stomme ruil, vond ik. Een dropveter is wel vijf fruitella’s. „Terugruilen!”, riep ik, „zeg maar tegen dat rotmeisje dat de deal niet doorgaat…” Ik zei het ook voor de vader op halfhoge instappers die naast me liep, in de hoop dat we samen konden lachen om de kinderen. Stond even later zijn dochter voor onze neus, jammerend dat ze haar dropveter moest teruggeven en dat ze elkaar rotkind hadden genoemd. De Avondvierdaagse is kort samengevat dus een korte stage van hoe het over een paar jaar iedere dag zal zijn. Leerzaam dus, het zou alleen niet vier dagen moeten duren.</p>]]></description>
      <guid>https://nrc.nl/nieuws/2025/05/21/avondvierdaagse-a4894195</guid>
      <pubDate>Wed, 21 May 2025 05:56:53 +0000</pubDate>
    </item>
    <item>
      <title><![CDATA[Als mens]]></title>
      <description><![CDATA[<p>Het hoogtepunt gisteren in de Johan Cruijff Arena speelde zich niet tijdens, maar na Ajax-FC Twente af. Of eigenlijk waren er twee heerlijk memorabele momenten, want laten we de vuistslag waarmee Wout Weghorst een shot van een cameraman beëindigde niet vergeten. „Ik had even geen zin in een ingezoomde camera”, zei de spits uit Borne. Heeft hij een stoornis? Is Wout Weghorst een narcist? En als dat zo is, wat is Willem Vissers dan? Want het andere hoogtepunt speelde zich af in de perskamer van Ajax waar Francesco Farioli zijn misschien wel laatste persconferentie als Ajax-trainer afwerkte. Toen Willem Vissers van de Volkskrant de beurt kreeg om wat te vragen aan de Italiaanse trainer/filosoof zei hij – vrij vertaald uit het Engels – dat hij, Willem Vissers, het voetbal van Ajax het afgelopen seizoen niet altijd even leuk had gevonden om naar te kijken, maar dat hij trainer Farioli wilde bedanken voor wie hij is. En daar wilde hij het verder bij laten. Eerste gedachte bij het zien van de beelden: Ligt de perstribune van Ajax tegenwoordig in de zon en had Willem Vissers tijdens de wedstrijd geen pet op? Gaat hij nou mensen openlijk op persconferenties complimenteren omdat hij vindt dat ze een goed mens zijn? De emoties in het gezicht van Francesco Farioli maakten deze onwerkelijke situatie af. Begrijpelijk natuurlijk, een compliment van Willem Vissers krijg je niet iedere dag. En dan ook nog een compliment van een andere orde. Willem Vissers tilde Francesco Farioli boven alle andere trainers uit, en Willem kent er nogal wat. Feitelijk zei hij dat Francesco Farioli een beter mens was dan al die anderen, een lichtpunt in de voetbaljungle. Daarna viel er een onwerkelijke stilte, ik neem aan dat de rest van de journalisten op de achterkant van hun pennen kauwden, zich verbijtend omdat ze ook wel iets liefs tegen Francesco Farioli hadden willen zeggen. Je zag ze met terugwerkende kracht denken aan al die professionele ontmoetingen met fijne mensen die ze pas misten nadat ze waren vertrokken. En zo was het weer Willem Vissers die een nieuwe dimensie aan de sportjournalistiek toevoegt. Volgend jaar heeft Ajax waarschijnlijk een nieuwe trainer, dat heeft Willem Vissers ook al in zoveel woorden geschreven in zijn krant en we mogen er met de kennis van nu wel vanuit gaan dat hij een uitstekende bron heeft. Het maakt me verder niet uit hoe deze trainer presteert, maar ben nu al benieuwd naar de mening van Willem Vissers na afloop van weer een voetbalseizoen. Schraapt hij opnieuw de keel om hem in het openbaar te prijzen? Of zwijgt hij zoals hij ook zo vaak heeft gedaan, waardoor we ook genoeg weten. Een goede trainer, maar Willem vond het geen bijzonder mens.</p>]]></description>
      <guid>https://nrc.nl/nieuws/2025/05/19/als-mens-a4893757</guid>
      <pubDate>Mon, 19 May 2025 05:56:53 +0000</pubDate>
    </item>
    <item>
      <title><![CDATA[Beste boekpromotie ooit]]></title>
      <description><![CDATA[<p>Gisteravond zat Marco Kroon, erkend oorlogsheld en drager van de Militaire Willems-Orde, aan bij Bar Laat om zijn boek Paraat te promoten. In de ankeiler op X stond: ‘Paraat staan zit Marco Kroon in het bloed’. Gezien het zeer recente verleden een waarheid als een koe. Ik vervloekte het dat Bar Laat tegenwoordig zo laat wordt uitgezonden want deadline technisch helaas te laat voor deze column. Toen ik het las vond ik het optreden van Marco Kroon bij de herdenking van tachtig jaar Vrijheid in Wageningen, waarbij hij een demonstrant tegen de grond wierp nog voordat die zijn vlag kon uitvouwen en vervolgens een paar meter over het wegdek sleepte, waarbij de demonstrant naar eigen zeggen een lelijke schaafwond opliep waarvoor hij aangifte deed tegen Marco Kroon, wat veel verontwaardiging opriep, maar voor Kroon zeker herkenbaar moet zijn omdat hij zelf ook ooit aangifte deed tegen agenten die hem arresteerden wegens wildplassen met carnaval omdat ze daarbij zijn pink kneusden, opeens wel slim. Of slim... Gewiekst is een beter woord omdat Marco Kroon met die actie de auteur Marco Kroon op het juiste moment in het zonnetje zette. Hij was zijn boek geworden, hij had het ook ‘super-paraat’ kunnen noemen. Zijn sympathie-factor steeg enorm, meer dan driekwart van ons volk schijnt achter zijn parate ingrijpen te staan. Amerika heeft Superman, Spiderman en al die anderen, wij konden daar tot voor kort niets tegenoverstellen, maar nu is daar onze Marco Kroon die deze stripfiguren naar de kroon steekt. Wat een timing, achter het gespuis aan tijdens de nationale herdenking. Live, het volk zat ademloos voor de buis. Wat hij in zijn nog korte leven al heeft meegemaakt grenst aan het ongelooflijke, zelfs als hij niet kan schrijven is het spannender dan pak ’m beet Snuf de Hond, Oorlogswinter of alles van Tommy Wieringa. Dat zijn actie eigenlijk overbodig was, de demonstrant en zijn trawanten waren al gespot en bijna gegrepen door de veiligheidsmensen, deed geen afbreuk aan zijn heldendaad. Zelfs onze hoogste militair, commandant der strijdkrachten Onno Eichelsheim liet op de radio weten dat hij trots is op deze Marco Kroon. Zo dapper had hij ze nog niet vaak in het echt gezien. Op naar een waakzame samenleving, vol mensen die niet twijfelen maar meteen handelen als ze denken dat de orde wordt verstoord! Mensen die geen last hebben van mitsen en maren. Niet dat Marco Kroon die niet kent, maar die komen pas later, achter zijn schrijftafel. Een deel van het gedachtegoed is nu te koop. Het heet Paraat. Marketingtechnisch laat hij alle andere schrijvers met een korte sprint van nog geen twaalf meter zijn hielen zien. Marco Kroon is veel slimmer dan ik al dacht. Wat een held.</p>]]></description>
      <guid>https://nrc.nl/nieuws/2025/05/15/beste-boekpromotie-ooit-a4893281</guid>
      <pubDate>Thu, 15 May 2025 05:56:53 +0000</pubDate>
    </item>
    <item>
      <title><![CDATA[Moederdag]]></title>
      <description><![CDATA[<p>Ik moest toch aan mijn moeder denken, aan Paula van Roosmalen-Breekelmans, een vrouw wier kleine hypocrisie en onbedoelde humor ik meer mis dan ik soms kan toegeven. Een paar weken geleden kreeg ik een brief toegespeeld die ze twintig jaar geleden aan een goede vriendin schreef. Een zin bleef hangen: „Zo is geluk een kort genot en een lange herinnering.” Ik weet niet of die zin van haar zelf is of dat ze ’m heeft overgeschreven uit een boekje van Toon Hermans, maar ik vond hem wel treffend en eerlijk. Zelf keek ze niet alleen terug op kortstondig geluk, ze joeg de spaarzame hoogtepunten daadwerkelijk na. Een jaar of twintig geleden, al haar kinderen waren al lang het huis uit, besloot ze Moederdag, waar ze nooit om had gegeven, opeens groots te vieren met een brunch, een woord dat vreemd klonk uit haar mond. Ze verwachtte haar kinderen in een restaurant op de Posbank in het bos bij Velp, waar tot haar verbazing nog veel meer moeders Moederdag vierden. Ze beklaagde zich erover op het terras. Ik trof haar rokend bij een boom, iets wat ze officieel al een paar jaar niet meer deed. „Wat een aanstellerij”, zei ze over de moeder aan de tafel naast ons, die het ene cadeau na het andere uitpakte. „Ons cadeau is dat we er zijn”, zei ik. Daar reageerde ze verder niet op. Mijn zus had een bos bloemen meegenomen, en nog belangrijker: haar kinderen, mijn moeders kleinkinderen. Ze trok ze een voor een op schoot, en besprak hardop wat ze in haar leven nog allemaal met ze ging doen. Naar het pretpark, naar Center Parcs, naar Brabant, misschien wel met het vliegtuig, iets wat ze nog nooit eerder gewild had. „Nou, het vliegtuig weet ik niet”, zei mijn vader dan ook terecht. Hem werd de mond vakkundig gesnoerd. „Vandaag is het Moederdag, geen Vaderdag.” We kregen een schaal met broodjes met vis en kaas. Ze pikte als een vogel met een vinger de kruimels van haar bord, keek naar die andere moeder die verborgen achter een berg cadeaus van een kop thee nipte. „Ik heb misschien niet de meeste cadeaus gekregen, maar wel de leukste kleinkinderen. Veel leuker dan alle andere kleinkinderen.” Daarna, in een moeite door: „Dat is helemaal geen moeder, dat is een oma.” Niemand had de puf om haar te corrigeren, het was een van haar vele tegenstrijdigheden. Een kort genot, maar een lange herinnering.</p>]]></description>
      <guid>https://nrc.nl/nieuws/2025/05/11/moederdag-a4892888</guid>
      <pubDate>Sun, 11 May 2025 05:56:54 +0000</pubDate>
    </item>
    <item>
      <title><![CDATA[Veiligheid]]></title>
      <description><![CDATA[<p>In de trein zat een militair, het was waarschijnlijk bedoeld als een geruststellend idee. Jammer dat hij geen geweer bij zich had. Een paar jaar geleden vond Tweede Kamerlid Peter Valstar (VVD) het een mooi plan om militairen gratis te laten reizen in het ov. Ik heb hem voor de zekerheid even gegoogeld, hij is nu wethouder in de gemeente Westland. Was zijn plan inmiddels geruisloos ingevoerd? De militair had een bril met een onzichtbaar montuur en allemaal gekleurde lintjes op zijn borst. Was hij hoog in rang? Of hadden we hier te maken met een held die was onderscheiden vanwege heldhaftigheid ver weg? Ik moest weer denken aan Marco Kroon, ridder in de Militaire Willems-Orde, die zichzelf weer op de kaart had gezet door bij de festiviteiten rond tachtig jaar vrijheid in Wageningen vanuit het niets en als enige op te springen om een demonstrant te overmeesteren die zijn spandoek nog amper had uitgerold. Veel mensen zagen het als een nieuw bewijs van zijn heldhaftigheid. Ik wil daar niet te veel aan af doen, maar ben tegelijk ook voorzichtig opgelucht dat niet iedereen behept is met zo’n scherp afgestelde radar binnen de bebouwde kom. Maar hier in deze treincoupé mocht ik me, mits ik geen verdachte bewegingen maakte, veilig voelen. Het was lang geleden dat ik een militair in het ov had gezien. Vroeger stikte het op zon- en vrijdagen van de soldaten op de perrons. Ze zeulden met plunjezakken die ze heel onpraktisch over hun rug sloegen bij het in- en uitstappen. Gevuld met vuile was. Hoe meer soldaten je zag, hoe zekerder je wist dat we als land maar beter nooit in een oorlog terecht zouden moeten komen. Nee, dan nu. Je komt ze amper tegen, maar als je tegenwoordig een soldaat ziet, slaan ze je met hun professionaliteit en meedogenloosheid in het gezicht. Ze hebben hiervoor gekozen en zijn tot op het bot gemotiveerd. Beter een klein fanatiek leger, dan een grote groep onwilligen en onbekwamen. Het is niet geheel toevallig de visie van onze toekomstige paus Wim Eijk over de katholieke kerk in Nederland: liever een kleine, trouwe kudde dan een versplinterde massa halve gelovigen. Het is tevens ook het recept waarmee de NSB in de oorlogsjaren zo klein bleef, officieel dan, want nu de archieven geopend zijn blijkt er in bijna iedere familie wel iemand in de top van die beweging te hebben meegedraaid. Ik bereikte veilig het station van bestemming, zoals altijd eigenlijk.</p>]]></description>
      <guid>https://nrc.nl/nieuws/2025/05/08/veiligheid-a4892417</guid>
      <pubDate>Thu, 8 May 2025 05:56:54 +0000</pubDate>
    </item>
    <item>
      <title><![CDATA[Afruimen]]></title>
      <description><![CDATA[<p>De NAVO-top in het World Forum werpt zijn schaduw vooruit. Laatste bericht: er mogen op 24 en 25 juni geen vliegtuigen boven Den Haag en omgeving vliegen. Eerder werd al bekend dat al onze agenten, alle veertigduizend, de regio afgrendelen, dat ons legertje dan paraat is, dat er geen of minder treinen rijden, dat er geen scheepvaart meer op de Noordzee is, dat helicoptervluchten dan zijn verboden, dat vliegveld Lelystad geheel en Schiphol gedeeltelijk is gesloten en dat er minimaal zeven voorstellingen van Soldaat van Oranje worden geschrapt. Ik maak me geen zorgen om de regeringsleiders, maar begin te vrezen voor de rest van het land dat zonder ambtenaren zit. Wat kan onze regering nog meer doen? Scholen dicht, ambulances niet meer laten uitrukken, iedereen een verplichte vrije dag, terug naar de coronatijd: geen samenscholingen. Alle burgers verplicht binnen laten blijven, huisarrest en dan bij overtredingen wel keihard ingrijpen. Blokkeer alle straten in Den Haag, sluit de stranden de horeca, televisiezenders op zwart. Stop alle overbodige democratische uitingen: er is een NAVO-top om de democratie te beschermen. Wiens idee was dit? Waarom is dit bij ons? Juist nu er vanwege onze regering niemand meer naar ons luistert. Nooit eerder waren we zo klein en machteloos. Het eerlijkste zou zijn om de boel maar af te blazen. Eerlijk zijn en zeggen dat het ons al over de schoenen klotst, dat we deze klus er eigenlijk niet bij kunnen hebben. De laatste verjaardag die mijn moeder groots vierde stond vooral in het teken van het wel willen, maar niet meer kunnen organiseren. Achteraf zeiden alle betrokkenen dat ze samen wel een herinnering hadden gemaakt, maar ook dat het niet per se een mooie was. Dit wordt onze lakmoesproef. De druk is hoog. Aan alles voel je: als we er niet in slagen om deze top probleemloos te laten verlopen zijn we ook niet in staat om oorlog te voeren. Ik stel bij deze voor om even geen stukjes te schrijven, de krant mag in grote delen van het land toch niet bezorgd worden. Misschien een overbodige tip voor het kabinet Schoof: als je het stroomnet en het internet zelf ontmantelt, hebben cyberaanvallen van de Russen geen zin. Heeft Minister Faber al voorgesteld om verdachte buitenlanders vanwege de gelegenheid het land uit te zetten? Achteraf zal niemand zich herinneren wat er is besloten, als er al wat besloten wordt. Nee, de nabeschouwingen zullen gaan over het organiseren zelf. Over de enorme logistieke operatie. We aten zelf niet mee, maar mochten wel de tafel dekken en afruimen. Zo’n land zijn we geworden. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/05/01/afruimen-a4891725</guid>
      <pubDate>Thu, 1 May 2025 05:56:55 +0000</pubDate>
    </item>
    <item>
      <title><![CDATA[Het Oranje dorpje]]></title>
      <description><![CDATA[<p>De Oranjes bezochten Doetinchem, het stadje zwolg ervan. Ze gingen niet op de knieën, ze zakten er doorheen, burgemeester Mark Boumans (VVD) voorop. Het woord hermelijnvlo doet hem geen recht, daarvoor is zijn Oranjeliefde te groot. Gevraagd naar zijn mooiste moment van de dag zei hij in het Nieuws café van De Gelderlander dat hij kippenvel kreeg toen vanaf ‘het eindpodium’ spontaan het ‘Lang zal hij leven’ werd ingezet voor de koning. Koningsdag was een mega-uitvoering geweest, hij zag minder lege plekken dan op eerdere Koningsdagen. Een lelijke sneer naar Emmen, van de activiteiten daar is een jaar later niets blijven hangen. Eerlijk is eerlijk: het zal moeilijk zijn om het optreden van Bennie Jolink te vergeten, die met wat erover is gebleven van zijn band Normaal een bijna akoestische versie van het lied ‘Oerend Hard’ zong. De familie stond op een meter afstand, prinses Laurentien die tijdens de wandeling naar eigen zeggen „veel steun” had gekregen swingde op haar manier mee. De koning zong zelfs mee, Jolink had in de aanloop naar de dag al aangegeven dat hij en het staatshoofd fan van elkaar zijn. Wat Jolink eigenlijk zei was dat hij nooit meer met de term rock-’n-roll geassocieerd wilde worden. Het ging zoals het altijd ging, de verslaggeving van de NOS was ook weer ouderwets opbeurend. Verslaggever Jozephine Trehy was ’s morgens prins Pieter-Christiaan tegen het lijf gelopen en maakte daar voor Radio 1 een item over. Hij was aan het hardlopen geweest. „Dat doe ik altijd op Koningsdag”, zei hij, „om het dorpje alvast een beetje te verkennen.” „Het dorpje”, Trehy sprak hem niet tegen. Hij was naar een naar hem vernoemde straat gerend, de verslaggeefster vond het „razendknap” dat de 53-jarige prins wel eens aan hardlopen doet. De koning sloot af met een paar zinnen in het Duits om de Euregio te plezieren en bedankte heel Doetinchem. „Doetinchem, de Achterhoek, Gelderland hebben hier laten zien hoe je met samenwerken, samenleven en samenbinden zo’n waanzinnige Koningsdag neer kan zetten. Laten we dat vasthouden, laten we dat elke dag van het jaar doen.” Voor die woorden werd gejuicht. Het was een advies van niks, hij had het ook over de mooie molen kunnen hebben, maar het maakte niet uit wat hij zei, als hij maar wat zei in Doetinchem. Misschien moet de koning maar elke dag naar Doetinchem om er wat te zeggen. Burgemeester Boumans kan er heus wel voor zorgen dat er geen lege plekken zijn en Bennie Jolink kun je inmiddels zonder problemen elke dag op dezelfde plaats hetzelfde lied laten spelen voor zijn grootste fan.</p>]]></description>
      <guid>https://nrc.nl/nieuws/2025/04/27/het-oranje-dorpje-a4891317</guid>
      <pubDate>Sun, 27 Apr 2025 05:56:55 +0000</pubDate>
    </item>
    <item>
      <title><![CDATA[Lopen over water]]></title>
      <description><![CDATA[<p>Natuurlijk stelde het AD de vraag als eerste, dat doen ze altijd als er weer eens een paus sterft. Krijgen we na paus Adrianus VI (1459-1523), die het een jaar mocht zijn, dan eindelijk weer eens een Nederlandse paus? De krant trok onze enige troef Wim Eijk uit de ‘vergetelheid’. Een man met een hoge haargrens en een tijdloze bril. Op de foto die bij het artikel was geplaatst schudde hij paus Franciscus met twee handen tegelijkertijd de handen, een teken van loyaliteit en trouw waar ze binnen de Katholieke Kerk gek op zijn. Wim Eijk werd in het artikel omschreven als conservatief, bijbelgetrouw, intelligent en geleerd. Hij werd geboren in Duivendrecht wat me als wannabee paus geen voordeel lijkt. Wim Eijk publiceerde een boek – De band van de liefde – over ‘het huwelijkse leven en seksualiteit’ dat zo veel opwinding veroorzaakte dat het aartsbisdom zich genoodzaakt voelde om de boekpresentatie uit te stellen, maar dat hem ver weg, in de Verenigde Staten en Polen, populair maakte. Je kunt nu al uittekenen wat er gebeurt als Wim Eijk onverhoopt wordt geroepen. Hij zal niet op de schouders naar Rome worden gedragen. Die opwinding heeft ook iets grappigs omdat de Katholieke Kerk in Nederland nauwelijks nog iets voorstelt. Het maakt niet zo gek veel meer uit wat onze bisschoppen uitkramen, omdat er bijna niemand over is om zich er echt over op te winden. Wim Eijk is een herder zonder kudde, het maakt bijna benieuwd hoe hij zich gaat gedragen als ze opeens wel allemaal zijn ring willen kussen. Gaat hij ons op het Sint Pietersplein ook bedanken voor de bloemen? Krijgen we een speciale behandeling? Komt Wim Eijk uit Duivendrecht straks met de pausmobiel op familiebezoek? Krijgen we weer een ‘Popie Jopie Joop’, maar dan nu echt? Gaat er extra voor ons gebeden worden? Allemaal vragen die alleen interessant zijn voor lezers van het AD, en zelfs zij weten diep vanbinnen wel beter. Want Wim Eijk wordt geen paus. Met Wim Eijk als paus verdwijnt het laatste restje mystiek uit de polder, niemand gaat op de knieën voor Wim Eijk. De FIFA kroont Wout Weghorst ook niet met de Ballon d’Or. Niet omdat ze niet corrupt zijn, maar omdat ze ook wel weten dat dan het laatste restje geloofwaardigheid verdwijnt. Wim Eijk als paus is hetzelfde als Roodkapje bewapenen met een stengun, het sprookje krijgt een bizarre, niet wenselijke wending. Tegelijkertijd moeten we toch een slag om de arm houden, we hebben het hier al gekker meegemaakt. Dick Schoof is ook minister-president. Alles kan, ook lopen over water.</p>]]></description>
      <guid>https://nrc.nl/nieuws/2025/04/23/lopen-over-water-a4890949</guid>
      <pubDate>Wed, 23 Apr 2025 05:56:55 +0000</pubDate>
    </item>
  </channel>
</rss>
