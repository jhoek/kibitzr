<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Leesbevordering]]></title>
      <description><![CDATA[<p>Terwijl Jevgeni Prigozjin met zijn Wagners op weg was naar Moskou, marcheerde ik in de bloedhitte camping Vogelenzang bij Vogelenzang op. De troepen: Lucie van Roosmalen (7) en Leah van Roosmalen (6) in badkleding sloffend achter me, ze vroegen om de twee stappen hoe ver het nog was, en Frida van Roosmalen (2) op de schouders.  De stemming was verhit, de weg ernaartoe hadden we file gereden. ‘Boekestijn en De Wijk’, de podcast waarvan ik had bedacht dat die me op de hoogte moest houden van de toestand in het Oosten moest uit, ervoor in de plaats kwam samenzang die ze op school in Wormer leren, dat zijn vaak liedjes met een boodschap over het milieu.  Nou ja, het was zowel Boekestijn als De Wijk nog niet gelukt om in te bellen, we moesten het doen met het commentaar van ex-generaal Mart de Kruijf van een dag eerder die een parallel trok met Napoleon die zijn ballingsoord Elba verliet.  „Wat doen we hier eigenlijk?”, had ik gevraagd toen de slagbomen dichtbleven omdat de camping natuurlijk autoluw was.   Een vriendin van de vriendin was er voor de rest van de zomer neergestreken in een stacaravan op het Buizerveld. (Alle verschroeide grasvelden zijn er vernoemd naar vogels, dat zal iets met de plaatsnaam te maken hebben). De afspraak was in een andere levensfase gemaakt, nu moest ik braaf terugzwaaien naar mensen die voor hun caravan zaten uit te buiken, terwijl ik van het ene vogelveld naar het andere hopte. „Wat doen we hier eigenlijk?”, had ik gevraagd toen de slagbomen dichtbleven  ‘Weet u misschien het Buizerveld?” „Nee, dit is het Eksterveld.” De vriendin, de vriendin van de vriendin en haar zoontje zaten al op ons te wachten in badkleding, er was ook nog een andere vriendin van de vriendin van de vriendin, ze had twee dochters. We gingen maar meteen naar het zwembad want het was te heet op het veld.  Het zwembad was op een kaal veld, er was een houten hok waar je consumpties kon kopen. Het afrekenen van twee perenijsjes, drie frietjes mayonaise, een witte wijn en vijf water duurde meer dan een kwartier. Geen verbinding, de vrouw van de bediening gebood me om met de pinautomaat in de hoogte in de deuropening te gaan staan. Het was dat of nog langer de rij ophouden voor de vaste clientèle, die allemaal wel gewoon cash geld bij zich hadden. Ze hadden ook allemaal dorst  en hadden ondanks mijn zonnebril heus wel door wie ik was.  Een man in ontblote torso, er stond met letters ‘Den Helder’ tussen de tepels, ging voor me staan en zei: „Doe maar een boek!”</p>]]></description>
      <guid>https://nrc.nl/nieuws/2023/06/25/leesbevordering-a4168156</guid>
      <pubDate>Sun, 25 Jun 2023 05:57:00 +00:00</pubDate>
    </item>
    <item>
      <title><![CDATA[Geen nieuws]]></title>
      <description><![CDATA[<p>Vorige week kwam het tot een clash tussen de organisatie van Lowlands en het principiële deel van de Nederlandse journalistiek: Lowlands gaat voortaan een tientje vragen –  dat ze overmaken aan een goed doel –  in ruil voor een accreditatie. Naar nut en noodzaak is het gissen, maar je zou kunnen verzinnen dat er wel heel veel journalisten aanwezig zijn op het festivalterrein.  Toevallig was ik vorig jaar in de uitpuilende perstent op Lowlands. Ik vond de scheidslijn tussen de werkende en feestjournalisten heel dun, het was prettig bier drinken met beiden. Natuurlijk vindt Thomas Bruning van de NVJ het een schande. Ik vind de NVJ een lieve organisatie uit een andere tijd, ze zetten zich met hart en ziel in voor bedreigde journalisten , maar knopen hun principes net zo snel aan een mini-komkommer, want door dit misstandje komt de persvrijheid echt niet in gevaar.  NRC heeft bij monde van Peter van der Ploeg inmiddels laten weten geen verslag te doen als er een tientje moet worden betaald. Net als NOS en ANP. Dus Lowlands is geen ‘nieuws’ meer omdat het een tientje de neus kost?  Maar het ging toch juist om de nieuwsgaring? Wordt de lezers  nu werkelijk essentiële informatie onthouden omdat de krant waarvoor zij betalen van  een tientje voor een goed doel een principiële kwestie maakt?  Stopt het boekenkatern ook met recenseren op het moment dat ze geen gratis recensie-exemplaren meer krijgen opgestuurd? Ik hoop het, want de beleving van een boek is toch anders als je ervoor hebt betaald. Gelukkig zijn er straks genoeg journalisten, niet meer zo veel als tien jaar geleden toen NRC Next partner van het festival was en columnisten werd verzocht om toch vooral een column over festivalbeleving te schrijven, maar ik telde er bij de vorige editie minimaal vier die ik ervan verdenk dat dat ze gewoon voor hun entreekaartje hadden betaald. Niemand kan ze dwingen om in hun vrije tijd verslag te doen van de verbroedering op het campingterrein, de geweldige sfeer, de opblaasbeesten, het uitdelen van gratis regenponcho’s en dat de prijzen voor de consumpties alweer zijn gestegen en dat dat de pret niet drukte.   En zo niet, dan niet.   Lowlands is het enige festival waar je overprikkeld van raakt, ook als je er niet bent. Veel NRC-lezers kennen de namen van die tenten op het festivalterrein tegen hun zin uit het hoofd. Ze overleven deze aanslag op de vrije nieuwsgaring wel, toen er vorig jaar een dag geen sportnieuws in de krant stond gingen ze voor het grootste deel ook gewoon door met ademen, en op de redactie brak ook geen opstand uit, niemand had het nieuws gemist.</p>]]></description>
      <guid>https://nrc.nl/nieuws/2023/06/19/geen-nieuws-a4167491</guid>
      <pubDate>Mon, 19 Jun 2023 05:57:00 +00:00</pubDate>
    </item>
    <item>
      <title><![CDATA[Ga toch slapen man, met je overloaded head]]></title>
      <description><![CDATA[<p>Ik leerde de term ‘overloaded head’ van Wouke van Scherrenburg, politiek orakel. Ze schoof aan in een uitzending waarop ik niet op bepaalde namen kon komen. Ik dacht aan vroeg intredende dementie, maar toen snavelde zij dat het dus komt als je het te druk hebt.  Inmiddels heb ik samen met Gijs Groenteman tijdelijk een talkshow bij SBS6. Als ik in een week al iets geleerd heb dan dit: ik kijk milder naar de presentatoren, mensen die, weliswaar goed betaald, iedere dag met hun hele hebben en houwen in de vuurlinie liggen. En als hun dienst erop zit wacht ze een tweede front: het thuisfront.  Ik kwam niet bepaald bepakt en bezakt aan bij het tweede front, een beetje overmoedig zelfs. Het was boven de dertig graden, wat heb je dan aan een man die overal in slaap dreigt te vallen? Bij het koelvak in de Vomar ontdekte ik dat ik zelfs staand kon slapen. Daar hing hij dan, de lokale televisieheld, bij de halfvolle yoghurt waar hij hoort.  De vriendin stelde voor om de agenda nog leger te vegen, zodat er nog een stukje Marcel van Roosmalen overbleef om thuis van te genieten. Ik speel in zo’n geval graag de Marcel van Roosmalen die alles onder controle heeft, iemand die weliswaar de hele tijd in slaap valt, maar die toch niet moe is. „Veldhoven, daar kan ik niet onderuit”, zei ik bladerend door de agenda. „Daar heb ik aan het Brabants Dagblad een heel interview over gegeven, uit dat gebied komen mijn ouders.” Zondag, ik lag uitgeput in bed, de vriendin was met de dochters naar het zwembad waar ik niet meer naartoe wil omdat ze me er bij het laatste bezoek fotografeerden, bereikten me berichten uit een stampvol en snikheet theater De Schalm uit Veldhoven.  Ik had me een week vergist.  „De mensen wachten met smart op uw lezing over Totaal 2”, zei Alinda van de bibliotheek. „Waar bent u?” „In bed”, antwoordde ik. „Ik heb een overloaded head.” Ze ging het de zaal vertellen. „Er was begrip”, meldde ze even later, „teleurstelling en begrip!” Ze sloot af met ‘beterschap’.  Veldhoven – Hilversum, minimaal 3-0  „Zie je wel”, zei ik thuis, „iedereen lijdt onder mijn overloaded head, niet alleen jullie.” Ze, ook de minderjarigen, keken me meewarig aan. Zagen ze het nou goed? Was de bokser die ze eerder met argumenten uit de ring hadden geslagen zich nu zonder handschoenen door de touwen aan het worstelen voor een nieuwe ronde? Ga toch slapen man, met je overloaded head. Correctie (12 juni 2023): in een eerdere versie van deze column stond het theater te Veldhoven verkeerd genoemd. Dat is hierboven aangepast.</p>]]></description>
      <guid>https://nrc.nl/nieuws/2023/06/12/overloaded-head-a4166900</guid>
      <pubDate>Mon, 12 Jun 2023 05:57:01 +00:00</pubDate>
    </item>
    <item>
      <title><![CDATA[Nadrukkelijk]]></title>
      <description><![CDATA[<p>Het is zondagmiddag, morgen begin ik aan een tijdelijk avontuur als talkshowmens bij volkszender SBS6. Ik bevind me in een situatie, een speelfilm waardig. Ik was in mijn eigen Truman Show beland, terwijl ik als een soort van Forrest Gump door televisieland huppelde. Elke keer die kinderlijke verbazing: ‘Wat doen ik hier? Hoe kan dit?’  Op het moment van schrijven heb ik net, ondanks de nadrukkelijke aanwezigheid van drie kinderen, het huis van boven tot onder gereinigd, want de vriendin, voor wie juni ook een zware maand wordt, komt terug van een korte zonvakantie waarin ze zichzelf heeft opgeladen.  Ik heb tijdens haar afwezigheid een enorme televisie gekocht.  Bij de Vomar, waar er naast het afwasmiddel zes stonden achter een karton met de tekst ‘ultra-goedkoop’.  In de supermarkt hadden ze alle begrip voor deze actie. Het personeel wist hoe klein onze vorige televisie was. Ze hadden het er toevallig kort geleden nog over gehad, zei de jongen die het ding in mijn bakfiets tilde. Ze keken net als de rest van de bewoners altijd even naar binnen bij het passeren en vonden onze televisie voor iemand die bij de televisie werkt veel te klein.  Hij: „Een wielrenner zit toch ook op een racefiets?” Ik bedankte ze voor de mooie aanbieding.  Lucie van Roosmalen (7) en Leah van Roosmalen (6) waren er alvast  dankbaar voor, de stemming was ultra. Fijn dat ik even alleen de beslissingen nam. Het ’s avonds chips eten in ruil voor het zelf pyjama’s aantrekken was nog zo’n besluit dat goed gevallen was.  Via de kinderen kreeg ik door hoe ze in het land over me denken. „De moeder van Jet zegt dat het een afgang wordt”, zei Lucie van Roosmalen.  „Lachen”, zei Leah van Roosmalen. „Verdomme”, zei Frida van Roosmalen, buurtkinderen hebben haar op het pleintje naast ons huis leren vloeken. Het was vreemd om in mijn joggingbroek in de achtertuin berichten te lezen waar ik zelf het middelpunt in was.  Op het sterrenkanaal van De Telegraaf werd mijn gezondheid besproken: het zag er niet goed uit.  Dat beloofde niets.  Nog vreemder was het om in het winkelcentrumpje te poseren met een dorpsgenoot die drie slavinken had gekocht.  „Je moet het niet te groot maken!”, schreeuwde hij me in knauwerig Noordhollands in het gezicht.  Oma kwam omdat ik naar Hilversum moest voor een laatste overleg en omdat ze ons wilden laten wennen aan ons decor. Ze trof de kinderen voor het nieuwe beeldscherm, ze constateerde dat ze me thuis in ieder geval niet zouden hoeven missen. Mijn aanwezigheid zou nadrukkelijker dan ooit zijn.</p>]]></description>
      <guid>https://nrc.nl/nieuws/2023/06/04/nadrukkelijk-a4166323</guid>
      <pubDate>Sun, 4 Jun 2023 05:57:01 +00:00</pubDate>
    </item>
    <item>
      <title><![CDATA[Alleen]]></title>
      <description><![CDATA[<p>We waren een week alleen, de kinderen en ik. Soms was er contact met de vriendin, die een week in Griekenland zit. Dat werden uitgebreide, emotionele zwaaisessies via de smartphone waarbij ik ervoor zorgde dat de achtergrond prettig oogde. Geen kledingstukken op de vloer, geen etensresten in beeld, geen vieze handen of gezichten. Ik had een staketsel van oppassers en verschoven afspraken opgetuigd, het ging net, maar ik was me heel goed bewust van de kaders. Het was mikado, een ongecontroleerde beweging en het zaakje stortte in elkaar. Zondag zat er opeens een kauwenjong in de huiskamer, ik stond op het punt opgehaald te worden voor een lezing. Het beestje zat bang in een hoek, de kinderen waren bezig om onze katten op afstand te houden, en te straffen. De oppas had gillend vriendinnen geraadpleegd en lag languit op de grond met een pincet waaraan ze een brok nat kattenvoer had gespiest. Leah van Roosmalen (6) haalde haar lievelingsbuurvrouw erbij. Grote fout, ik heb het haar later heel duidelijk gezegd, in geval van nood nooit buren erbij roepen. In haar kielzog kwamen nog drie kinderen, ze wilden allemaal wat drinken en allemaal waren ze woedend op onze katten. Een buurman – waar kwam hij opeens vandaan? – las op luide toon een Wikipediapagina vanaf zijn telefoon voor. „Hij is waarschijnlijk verlaten door zijn ouders. Hij is verlaten!” Daarna: „En blijf d’r vanaf, want je breekt zijn vleugels.” Ik besloot de dierenambulance te bellen. De telefoniste kondigde aan dat die binnen het halfuur zou arriveren. „Sneller kan niet, we voeren geen sirene-beleid.” Waarom niet, vroeg ik. „Broedende vogels, meneer, die gaan we echt niet storen.” Vogels, altijd maar weer die vogels. De chauffeur wilde weg, me naar een broeierige zaal ver weg brengen. Ik besloot te wachten op de dierenambulance. Ze kwamen veertig minuten later, drie keer fout gereden. De dierenambulancechauffeur en zijn assistent waren beiden ver boven de zeventig, wat ik goed vond was dat ze heel erg diergericht waren. Ze gingen zonder zich bezwaard te voelen op kinderen staan die in de weg lagen. Ze kwamen voor het dier in nood! De man pakte de kauw met de beide handen vast, keek in zijn snavel en stopte ’m daarna in een plastic trommel. Zijn assistente struikelde in de tuin over een step. Terwijl wij haar overeind hielpen, riep hij vanaf de parkeerplaats: „Opschieten we moeten nog naar een duif.” Het was alsof ik naar mezelf keek, heel vermoeiend.</p>]]></description>
      <guid>https://nrc.nl/nieuws/2023/06/01/alleen-a4166132</guid>
      <pubDate>Thu, 1 Jun 2023 05:57:01 +00:00</pubDate>
    </item>
    <item>
      <title><![CDATA[Publiek bezit]]></title>
      <description><![CDATA[<p>Arnhem had een avond rondom mijn columnbundel opgetuigd. In Luxor, misschien wel de mooiste muziekzaal van Nederland. Juist omdat ik er geboren ben, dragen ze me er ‘het succes’ nog net niet na. Ze vragen om een handtekening of een foto en waarschuwen tegelijkertijd dat je vooral niet naast je schoenen moet gaan lopen. „Normaal blijven doen.” „Niet denken dat je meer bent.” Alles in de gebiedende wijs. Het wordt er ook op prijs gesteld dat je de koper nadrukkelijk bedankt, want hij doet het toch maar, een boek van jou kopen. „En nou moet ik dat ding zeker helemaal naar huis sjouwen”, zei een vrouw.  Ik las ook voor. Net voor ik het boek opensloeg, werd er een zak met frituur naar voren doorgegeven. Ik rook meteen dat het bamiballen van automatiek Beursken uit Velp waren.  Goedbedoeld, maar ik kreeg niet meteen trek. Typisch Arnhems is: verontwaardigd doen dat je niet vlak voor het voordragen een bamibal eet. Na afloop stond er een man van middelbare leeftijd voor me. ‘Jij kent mij nog wel.” - Nee. „Jawel, jij kent me nog.” - Nee, echt niet, sorry. En daarna denken dat je een grap maakt. „Jij kent me wel.” Als allerlaatste stonden drie mannen uit Velp voor mijn neus. Ze hadden net als de drie koningen cadeaus bij zich waar je weinig mee kon. Hun goud, wierook en mirre waren een verwassen VVO-shirt, drie flesjes VVO-bier en een boek ‘125 jaar VVO’. VVO is de voetbalvereniging van Velp, ik speelde er als tienjarige ooit een half seizoen. Tien wedstrijden en een eigen goal waarvoor ik dusdanig ben uitgescholden dat ik meteen stopte met voetballen. Ze hadden ook een boek gekocht, er werd gedicteerd wat ik erin moest schrijven: ‘Schelp-schelp-schelp, ik kom uit Velp.’ Niets toegezegd, toch een verplichting aangegaan, het kan alleen in Arnhem Ze kwamen niet alleen brengen, maar ook halen. Ik moest komen opdagen op een sponsoravond, het was geen vraag, maar een verplichting. „Of voel je je beter dan ons? Nee toch?” Met een „fijn, dan brengen wij de middenstand op de hoogte”, namen ze afscheid.  Niets toegezegd, toch een verplichting aangegaan, het kan alleen in Arnhem. Toen ik me erover beklaagde bij iemand van de organisatie zei die: „Je hebt zelf gezegd dat je hier vandaan komt, dan ben je ook van hen.” Zelf werkte hij al twintig jaar tegen zijn zin in een distributiecentrum.  „Hoe dan?”, vroeg ik.  Hij wist het niet. „Gewoon.” Het was troostend bedoeld.</p>]]></description>
      <guid>https://nrc.nl/nieuws/2023/05/30/publiek-bezit-a4165909</guid>
      <pubDate>Tue, 30 May 2023 05:57:01 +00:00</pubDate>
    </item>
    <item>
      <title><![CDATA[Taxi Castricum]]></title>
      <description><![CDATA[<p>Ik deed mee aan Taxi Castricum, een televisieprogramma waarin Rutger Castricum de taxichauffeur speelt die je naar een bestemming naar keuze brengt. Onderweg hoort hij je dan uit, af en toe onderbroken door regisseur André van der Toorn, jarenlang de stem van Wegmisbruikers. Ik vond ze geen onprettig duo.  Altijd ben ik frisser dan de taxichauffeur, maar dit keer niet want Rutger zat helemaal fris gemaakt naast me in de bedrijfs-Tesla die voor de gelegenheid vol was gehangen met camera’s. Rutger werkt als interviewer graag vanuit de auto. In verkiezingstijd rijdt hij met B-politici door het land en hij bestuurde ook de ‘Klimaatkar’, waarin hij gesprekken voerde over duurzaamheid.  We reden van Wormer naar Arnhem, waar ik aan boekpromotie zou gaan doen, dus de rit kwam goed uit. Ik had diverse boeken bij me, maar het gesprek meanderde niet geheel toevallig de totaal andere kant op.  Vroeger deed ik alles om mijn boeken te promoten, maar was er bijna geen programma dat me uitnodigde. De realiteit nu is dat ik overal mag langskomen met mijn boek, nadeel is wel dat het boek bijzaak is.  De interviewers vinden het er prachtig uitzien, ze pakken het soms ook vast, zoals je een tosti pakt als je geen honger hebt, maar zijn vooral geïnteresseerd in al het andere.  Ik had diverse boeken bij me, maar het gesprek meanderde  de totaal andere kant op De vraag drong zich op of ik iets opgeschoten was met al die belangstelling. Ik dacht de televisiemakers te slim af te zijn door vooraf van André te eisen dat ik maximaal een half uur gefilmd zou worden zodat het onmogelijk zou zijn om het boek eruit te knippen. Het plan was om bij een carpoolstrook bij Amsterdam van auto te wisselen. Het plan werkte tot Zaandam, daar kwamen we in het langzaamrijdend tot stilstaand verkeer terecht. André die beroepshalve heel wat had meegemaakt op snelwegen zei dat het verkeerstechnisch was zoals het was, daarna hadden we nog een heel gesprek over de voor- en nadelen van het rijden in een Tesla. Hij had ook een pak Snelle Jelle’s, crackers en water. Daar begonnen we na een uur van te vreten, toen we vaststonden op de snelweg van de spijt. Ik hapte de nederlaag in stilte weg en besprak met mijn boek op schoot alle onzinnigheden waarin ik door eigen toedoen ben beland. Er is mij beloofd dat het kaft mooi in beeld komt. In een directe confrontatie wint televisie altijd van het boek.</p>]]></description>
      <guid>https://nrc.nl/nieuws/2023/05/25/taxi-castricum-a4165630</guid>
      <pubDate>Thu, 25 May 2023 05:57:02 +00:00</pubDate>
    </item>
    <item>
      <title><![CDATA[Minister Dennis]]></title>
      <description><![CDATA[<p>VVD, heerlijke club.  Van de VVD mag driftkikker minister Wiersma (primair en voortgezet onderwijs) niet meer ontploffen. Fractievoorzitter Sophie Hermans vond de opnieuw oplaaiende discussie over zijn sociale handicaps  maar een vervelende toestand. Dat was tenminste de conclusie na een uitgelopen fractieberaad. Ze wurmde zich weer eens in een rare knoop, want er was binnen haar partij ook begrip voor Wiersma, die zich, gekweld door spanningen die er nu eenmaal bij horen in een eerste jaar als minister, zeker als het je zo jong toevalt, regelmatig liet gaan. Hij vertoonde horkerig gedrag, was opvliegend en was weleens wat te direct. Het beeld is meer dan duidelijk: het was niet zo leuk om voor de nieuwe minister te werken, zo versleet hij in korte tijd een batterij communicatiemedewerkers.  Minister Wiersma, ik denk dat we inmiddels wel minister Dennis mogen zeggen, werkt intussen al enige tijd  aan zijn transitie om een aardiger mens te zijn, iets wat als ik de geluiden bij de VVD goed interpreteer ontzettend goed lijkt te gaan.  Jammer dat in NRC uitlekte dat hij eigenlijk altijd al geen prettige collega was, maar binnen afzienbare tijd zullen we ongetwijfeld door Sophie Hermans bij worden gepraat over zijn vorderingen. Hoe hij lachend omgaat met tegenvallers, medewerkers regelmatig een aai over de bol geeft en hoofdschuddend terugkijkt naar zijn boze verleden. Binnen de VVD zullen ze er met veel plezier naar kijken. Knap van Dennis, dapper van Dennis en fijn voor Dennis.  VVD’ers zijn nu eenmaal een stuk pragmatischer dan linkse mensen, want bij BNNVARA, om maar eens een dwarsstraat te noemen, was een halve Dennis al voldoende om levenslang gecanceld te worden. Ook door directe collega’s. Nee, dan de VVD, een partij waar iedereen een vlekje lijkt te hebben. Belastingontduiking, huisjesmelken, liegen: het hoort er allemaal bij. Ze hebben bijna allemaal weleens met het bijltje gehakt. De favoriete VVD-strategie is: schouders ophalen – verdoezelen – liegen – toegeven – spijt betuigen – veranderen.  Het mooist is het taalgebruik.  ‘Ik ben soms te scherp en te fel geweest’, ‘ik sta meer open voor advies’ en ‘ik heb beter oog hoe ik mijn energie en enthousiasme op een goede manier kan overbrengen’ zijn Dennis-favorieten. En dan moet de mooiste – ‘Ik was een enorme lul’ – nog komen.  Ik denk na de zomer, maar misschien is in de dubbeldikke kerstkrant nog veel slimmer.</p>]]></description>
      <guid>https://nrc.nl/nieuws/2023/05/23/minister-dennis-a4165411</guid>
      <pubDate>Tue, 23 May 2023 05:57:02 +00:00</pubDate>
    </item>
    <item>
      <title><![CDATA[Alex Roeka, held]]></title>
      <description><![CDATA[<p>Op Hemelvaartsdag bevond ik me heel even op de top van de Olympus, bij de boekpresentatie van mijn columnbundel in de Amsterdamse poptempel Paradiso. Het was een lange klim geweest, maar het voelde als een warm bad. Ik probeerde ervan te genieten in de wetenschap dat er binnen afzienbare tijd nog genoeg koude douches zouden volgen. Niets zo vergankelijk als ‘succes’. Persoonlijk hoogtepunt: de komst van Alex Roeka, een zanger over wie Huub van der Lubbe ooit in DWDD zei dat hij zijn hoed voor hem afnam. Hij voelde zichzelf de mindere artiest die desondanks meer succes had en weet dat aan het onbuigzame karakter van Roeka die daardoor minder geschikt zou zijn voor een talkshowformat. Ik had Alex Roeka uitgenodigd, omdat ik hem de beste zanger van Nederland vind. Er was budget voor vier liederen. Een paar minuten voor aanvang, we hadden net een bord Thais eten op, kwam hij naar me toe met ‘zorgen’. Hij had het programma van de avond bestudeerd en voorzichtig om de hoek van het gordijn in de zaal gekeken en was geschrokken. Hij had dit vaker aan de hand gehad, de ervaring had geleerd dat als er lezingen of voordrachten op het programma stonden de mensen de muziek dan gebruikten om te ontspannen, even van zich af te praten, te reflecteren, of nog erger: om naar de bar te lopen om bier te halen. Voor een artiest die liederen met een boodschap brengt een belediging. Aan mij de taak om de mensen tot bedaren te brengen zodat hij in alle rust kon zingen „Dan spugen ze je in het gezicht”, zei hij. Hij was om die reden weleens met band en al van het podium gestapt, omdat hij de neiging voelde opkomen om ‘ze’ te lijf te gaan. Aan mij – en presentatrice Emma Wortelboer – de taak om de mensen tot bedaren te brengen, zodat hij in alle rust kon zingen. Hij had voor de zekerheid al een paar strofes uit mijn lievelingslied ‘De gouden rattenval’ gesloopt. „Maar het gedeelte van de hypocriete schrijver die alles doet voor de verkoop van zijn boek zit er nog in.” Ik had het nog niet eerder meegemaakt dat tijdens een literaire avond het publiek werd gemaand om vooral rustig te blijven, maar een half uur later stond ik het, samen met Emma Wortelboer, dan toch te doen. „Blijf vooral rustig”, hoorde ik mezelf zeggen. „Ook geen bier kopen!”, zei Emma Wortelboer. Bijna riep ik om ook geen boeken te kopen, maar dat slikte ik in. Alex Roeka bleef op het podium, wat een held.</p>]]></description>
      <guid>https://nrc.nl/nieuws/2023/05/21/alex-roeka-held-a4165197</guid>
      <pubDate>Sun, 21 May 2023 05:57:03 +00:00</pubDate>
    </item>
    <item>
      <title><![CDATA[Piet Adema is  een sleutelhanger]]></title>
      <description><![CDATA[<p>Het gaat te ver om te zeggen dat ik in Piet Adema – minister  van Landbouw, Natuur en Voedselkwaliteit namens de ChristenUnie – mezelf herken, maar ik denk wel dat hij nu aan een klus bezig is die hij onmogelijk tot een goed einde kan brengen. Tegelijkertijd wil hij wel heel graag uitstralen dat het hem gaat lukken om een landbouwakkoord te sluiten, de lieverd. Stond hij dan, na een dag en een nacht vruchteloos onderhandelen met boeren, voor een batterij camera’s. En dan na zoveel ellende tot deze zin komen: „Er komt ongelooflijk veel af op het boerenerf.” De voorlichter die deze zin heeft verzonnen verdient opslag. Piet Adema, die toch echt aan de andere kant van de onderhandelingstafel zit, liep over van begrip voor de boeren. Het kwijl liep hem uit de mond toen hij na afloop opsomde hoe prettig hij het contact met de boeren ervaart. Wat hij heel duidelijk wilde laten merken was dat hij oor had voor hun klachten en bezwaren en ook voor hun gezeur. Er komt nooit een landbouwakkoord, en als er wel een akkoord komt gaat Piet Adema het niet meemaken. Hij is de sleutelhanger van Rutte, de klungelsmurf, de soldaat die zonder rugdekking en met beperkte middelen richting vijand wordt gestuurd. Met de handen op de rug gebonden heeft hij uren naar eisen van boeren geluisterd. Tot het uiterste gegaan, liters water in de wijn geschonken, maar de Nederlandse boer lengt de melk niet aan met water en zeilt lekker mee op de publieke opinie. De rugwind voelt bij iedere flater van de overheden sterker.  Romeins afval verbranden in Amsterdam?  Het heeft niets met de boeren te maken, maar de doorsnee nieuwsvolger gooit alles wat niet uit te leggen is graag op een hoop en gaat nog meer achter de boeren staan. Niet eerder vielen slachtoffer en dader zo mooi in een persoon als bij ‘de boer’. En daar zit dan Piet Adema tegenover. Koning Kluts die doet alsof hij nog wat schijnbewegingen in huis heeft om de tegenstander mee te imponeren. Piet Adema zit voor de vorm in vergaderzalen, liefst zo lang mogelijk. Hij wil heel graag uitstralen dat hij er alles aan doet, maar hij weet zelf ook wel dat hij pas geaaid wordt als hij bij alles wat de boeren zeggen begint te kwispelen en juist dat mag hij niet van zijn baas. We kunnen Piet Adema nog jaren opsluiten met boeren, het zal tot niets leiden, de inzichten zullen niet veranderen. Hij houdt heel veel van boeren. Maar de boeren niet van hem, die houden alleen van zichzelf.</p>]]></description>
      <guid>https://nrc.nl/nieuws/2023/05/18/piet-adema-is-een-sleutelhanger-a4165004</guid>
      <pubDate>Thu, 18 May 2023 05:57:03 +00:00</pubDate>
    </item>
  </channel>
</rss>
