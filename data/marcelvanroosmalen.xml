<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Storing Afsluitdijk]]></title>
      <description><![CDATA[<p>In plaats van een weekend weg stonden we uren stil voor de Afsluitdijk, waar door onderhoud een storing was opgetreden. Ik wist niet dat de Afsluitdijk kon storen. Eerst is er de woede, dan de berusting. In de auto’s om ons heen hadden ze het ook niet makkelijk. Er verschenen mannen in fluorescerende hesjes, ze wisten niets, niemand wist iets, we zouden hier uren kunnen staan, maar ook dagen. Op de nieuwszender Radio 1 werd pas na anderhalf uur aandacht besteed aan onze kleine tragedie. Er werd geadviseerd om te keren en om dan via Lelystad naar het Noorden te gaan. Om ons heen begonnen er te keren. Er werd op de ruiten geklopt om vooral nog niet te keren. We bleven staan waar we stonden. We ondergingen de nederlaag. Het kon niet, het mocht niet, we konden nergens meer iets aan doen. De bestemming was een literaire avond in Dokkum, de organisatie daar was inmiddels in paniek. De kerk zat vol, het grootste deel van het entertainment stond vast. Ze adviseerden om het avontuur te omarmen en er alles aan te doen om toch te komen. „Alie zegt: vooral blijven proberen om toch te komen”, zei ik tegen Eva. We moesten er allebei om lachen. Om ons heen probeerden ze te keren, auto’s reden langzaam op elkaar in. Wij stonden stil. We aten een zak zoute drop. We luisterden naar de radio. We hoorden Vitesse met 0-6 verliezen van SC Cambuur. We vertelden elkaar verhalen. Mijn ouders zaten ooit een halve dag vast in een stoptrein bij Tilburg. De airconditioning was stuk, de wc verstopt. De temperatuur steeg dusdanig dat passagiers samen een deur forceerden. „We hebben toen samen moeten strijden tegen een conducteur”, zei mijn vader. Mijn moeder plaste naast de rails, daarna wandelden ze in een lange sliert naar het dichtstbijzijnde station. Het was een heel avontuur, maar niemand had interesse in de navertelde versie. Zo was het ook met deze file. Toen we eenmaal waren omgekeerd en na een tocht van zes uur Dokkum bereikten, was iedereen blij dat we er toch waren. Dat de reis ernaartoe verschrikkelijk was hoorden ze er wel vaker. Als je de file uit bent, heeft hij nooit bestaan. Een dag later, we waren bijgeslapen en hadden gewandeld en reden dat hele stuk weer terug, zwegen we tevreden. We hoorden fragmenten van de toespraak van Frans Timmermans op een PvdA-congres in Zwolle en op het nieuws kwam het bericht dat het de volgende dag ergens in Nederland 19 graden zou worden in november. De regen geselde de voorruit, we zongen mee met Radio 2, ik vond in het zijvak van een deur een verloren gewaande bril. Vanuit het niets vroeg ze: „Zullen we weer over de Afsluitdijk?”</p>]]></description>
      <guid>https://nrc.nl/nieuws/2024/11/25/storing-afsluitdijk-a4874283</guid>
      <pubDate>Mon, 25 Nov 2024 05:56:46 +0000</pubDate>
    </item>
    <item>
      <title><![CDATA[NSC is een prachtige mislukking]]></title>
      <description><![CDATA[<p>Ik heb spijt dat ik niet op NSC gestemd heb. Ik geniet. Van Pieter die terugkeert en dan weer niet terugkeert. Van het gedoe rond Nora, de staatssecretaris die opstapte vanwege de geur waar het kabinet-Schoof in staat. Van de eindeloze fractievergaderingen waar de vraag centraal stond of het kabinet waarin ze na lang wikken en wegen zijn gaan zitten wel of niet racistisch is. Van het woord ‘rechtsstatelijk’. Van Rosanne en Femke die na vier maanden tot de conclusie komen dat het ‘voor de schermen’ ook niet pluis is. Van het gesprek in deze krant tussen Rosanne en Guus, twee oud-collega’s. Van Nicolien die het nog steeds een fijne club vindt. Ik hoop op nog meer gewetenswroeging. NSC’ers zijn geen kwade mensen. Ze bedoelen het goed, maar alles valt net verkeerd. Ze vinden elkaar in de angst om verkeerd in de geschiedenisboekjes te belanden. Het zijn de grijstinten, het is de Nederlandse Unie. Begonnen uit idealisme, besmet door de realiteit. Zaterdag is het NSC-congres in Nieuwegein (!). Heeft iemand kaarten over? Ik wil alles zien. De ontevreden leden die daar allemaal komen zeggen dat ze juist op NSC hadden gestemd om het soort toestanden waarin we nu zitten te voorkomen. Komt Pieter? Nog beter: Pieter vanuit het ziekbed op een groot scherm. (Op het moment van schrijven komt NSC met een persbericht: Pieter keert ‘per direct’ toch wel terug in de Tweede Kamer. Hij is van plan om ‘rustig stap-voor-stap’ weer te beginnen en gaat de taken verdelen met Nicolien). Fijn dat Nicolien in beeld blijft, sowieso ook een staande ovatie voor Nicolien op het congres, ze was een prima Pieter die naar haar mogelijkheden heeft gefunctioneerd. Mag zij alsjeblieft de ruimte om nog een keer in een microfoon te zeggen dat het kabinet-Schoof ook jullie kabinet is? De interviews na afloop. De afkeer van ‘ruwe taal’ die van de gezichten druipt. Ik blijf wensen, maar als er camera’s naar binnen mogen, mag het dan Nieuwsuur zijn? Een hele uitzending graag. Vol ontevreden leden van het eerste uur. De echte Pietermannen volgen van het ontbijt tot en met het congres. Roeren in kopjes koffie, zeggen dat het moeilijk is. Dat heerlijke oerdegelijke logo op die donkere windjacks. Het lettertype door Pieter zelf uitgezocht. Niet te groot, niet te klein, opvallend door niet op te vallen. Met elkaar de speerpunten nog een keer doornemen. Dat zijn er tien. Met stip op één: goed bestuur. ‘Goed voor de mensen zorgen.’ Nou, zo’n bestuur hebben we nog nooit gehad. Verder snak ik naar een reportage in deze krant van Arjen van Veelen, echtgenoot van de opgestapte Rosanne. De hele worsteling graag, en ook hoe hij thuis de boel draaiende hield. Mag dat rond Sinterklaas? Mislukte er maar meer zo mooi als NSC.</p>]]></description>
      <guid>https://nrc.nl/nieuws/2024/11/21/nsc-is-een-prachtige-mislukking-a4873901</guid>
      <pubDate>Thu, 21 Nov 2024 05:56:47 +0000</pubDate>
    </item>
    <item>
      <title><![CDATA[Aloha]]></title>
      <description><![CDATA[<p>Aloha is een woord uit Hawaï dat onder meer „liefde”, „toeneiging”, „compassie”, „vrede” en „dank” kan uitdrukken, maar ‘Aloha’ is ook een met plastic versierd bowling-midgetgolf-paintball-centrum onder een viaduct in de buurt van Amsterdam CS waar ik sinds kort vaak kom vanwege de kinderfeestjes. In bowlingcentra denk ik altijd aan mijn moeder, dood maar niet vergeten. In 1979 raakte ik op mijn verjaardag met een groep vriendjes ingesneeuwd in het Bowlingcentrum aan de Schelmseweg in Arnhem. Je mocht nog binnen roken, dus mijn moeder hing tot haar pakje Stuyvesant Rood leeg was boven een asbak, de groep kinderen zwijgend en bang om haar heen. Toen iemand na uren durfde te vragen wanneer we zouden gaan, antwoordde ze: „Nooit, we gaan hier samen dood.” Tijdens de fietstochten van en naar Aloha, het halen en brengen, denk ik aan mijn moeder. Alles gaat met grote stress, ik doe er met een of twee dochters veertig minuten over, als ik thuiskom van het brengen moet ik alweer bijna terug voor het halen. Ergens verdekt koffiedrinken met mezelf is in Aloha niet mogelijk, het mag ook niet van mijn dochters, want raar. Gisteren moest ik Lucie van Roosmalen (9) naar Aloha begeleiden. Halverwege, we hadden ons tot haar grote woede ook al een keer vastgereden in een opgebroken weg, werden we ingehaald door een moeder op een elektrische bakfiets. „Daar gaat Juppelien (al haar nieuwe vriendinnen hebben van dat soort namen), die komt wel op tijd.” Bij Aloha was het druk, het is er altijd druk, de lucht is er zwanger van kinderfeesten, studenten, bittergarnituur en suiker. De andere ouders waren er net zo aan toe als ik. „Waar is de groep? Zijn we te laat?”, vroeg een moeder. Ze had er met halen en brengen van en naar sportclubjes al een werkdag op zitten, de reden om het lidmaatschap van een sportclub niet aan te moedigen. „Hoe laat is het halen?”, vroeg ik om me heen. Ik probeerde afscheid te nemen. Haar ogen zeiden „ga nou maar”, zo heb ik mijn ouders ook twintig jaar behandeld. Terug naar huis, geen tijd meer om iets te doen, wachten tot we weer naar Aloha moesten. Dit keer met Frida van Roosmalen (3) achterop. Toen we aankwamen stond ze met de organiserende moeder achter een glazen deur. Ik tegen de organiserende moeder: „Ben ik te laat?” Ik dwong haar om de organiserende moeder te bedanken. De organiserende moeder zat er ook doorheen, drie uur Aloha met een groep kinderen vergt veel. Ondertussen was Frida van Roosmalen een bowlingbaan opgelopen. Ik kroop gebogen, vriendelijk knikkend en glimlachend tussen de andere ouders door en schoot zo onopvallend mogelijk de bowlingbaan op om haar te vangen. „Er loopt een vent met een kind op onze baan”, zei een student, „zal ik gewoon gooien?”</p>]]></description>
      <guid>https://nrc.nl/nieuws/2024/11/17/aloha-a4873476</guid>
      <pubDate>Sun, 17 Nov 2024 05:56:47 +0000</pubDate>
    </item>
    <item>
      <title><![CDATA[Groepsdenken]]></title>
      <description><![CDATA[<p>Het broeide in de stad, maar met Sint-Maarten doolden de kinderen ouderwets met lampions door hun nieuwe buurt. Ik kon er vanwege werkzaamheden niet bij zijn, maar op de filmbeelden zag ik dat de taferelen niet erg afweken van voorgaande jaren. Haar zussen hadden Frida van Roosmalen (3) een rugzak op de borst gebonden. De klep hing uitnodigend open. Haar zus Leah van Roosmalen (7): „Het kon er gewoon ingegooid worden, dan konden we snel door.” De oogst was dusdanig groot geweest dat ze voor het eerst pluspunten aan de verhuizing zag. „Beter snoep, het ging sneller dan in Wormer, je hoefde het liedje soms niet af te maken, dan kon je weer door.” Lucie van Roosmalen (9): „Er zaten geen huizen met groenten tussen. Ja, één, die vrouw dacht dat we achterlijk waren. Die gaf een banaan. Daar heb ik andere kinderen ook voor gewaarschuwd.” Leah van Roosmalen (7): „Bananen hebben we al genoeg.” Gisteren, twee dagen later, zat ik met de gevolgen. Ik stond er de hele dag alleen voor en Leah van Roosmalen (7) had ook nog een vriendin meegenomen. De vader was meegelopen naar ons huis. Hij zei: „Ze heeft wel haar snoepzak bij zich. Mag dat?” „Gelukkig!”, riepen mijn dochters in koor. „Anders hadden we moeten delen.” Ze weigerden brood of fruit te eten. In plaats daarvan zaten ze allemaal achter hun eigen berg snoep. Ze sorteerden het op soort, daarna op smaak. Ik mocht er niet doorheen praten omdat ik ze anders uit hun concentratie haalde. Ik zei dat Eva en ik het goed vonden dat ze hun snoep opaten. „Ja, hè-hè”, zei Lucie van Roosmalen. „Het is ons snoep!”, zei Leah van Roosmalen. De vriendin van Leah van Roosmalen had nog nooit zoiets belachelijks gehoord, haar ouders zouden zoiets nooit durven zeggen. Als we daarna per ongeluk oogcontact maakten zag ik de angst in haar ogen, een vader die via een omweg oppert om snoep af te pakken had ze nog nooit meegemaakt. Door een ongeluk raakte al het snoep op een grote snoephoop, wat tot grote onderlinge conflicten leidde. Ik zat erbij en keek ernaar en dacht parallellen te zien met de echte wereld. De sterkste kwam er uiteindelijk het beste uit, Frida van Roosmalen (3) bleef achter met het vieste snoep: rozijnen, bounty’s en die banaan. Ik ging naar de debatten in de Tweede Kamer kijken, het niveau lag er nauwelijks hoger. Aan de keukentafel was ondertussen democratisch besloten om het snoep van de jongste, „ze vindt het toch niet lekker”, dan maar fijn te stampen en te mengen. Vooral de banaan prakte lekker. „Niet huilen”, sprak Leah van Roosmalen tegen haar zusje. „Zo gaat dat in een groep.”</p>]]></description>
      <guid>https://nrc.nl/nieuws/2024/11/14/groepsdenken-a4873020</guid>
      <pubDate>Thu, 14 Nov 2024 05:56:47 +0000</pubDate>
    </item>
    <item>
      <title><![CDATA[Schaamteloos]]></title>
      <description><![CDATA[<p>Ik kan huis-tuin-en-kindercolumns blijven schrijven, maar was het tussen al die huiselijke beslommeringen door nou een pogrom of was het geen pogrom donderdagavond na de wedstrijd Ajax-Maccabi Tel Aviv in Amsterdam? Een pogrom met nog geen tien bezoekjes aan de eerste hulp is geen pogrom. Als je de gebeurtenissen in Amsterdam een pogrom noemt, dan is wat in Gaza gebeurt ook een genocide. Het woord ‘pogrom’ werd gemunt door Geert Wilders. Wie anders? Het importeren van de oorlog in Gaza maakt hem groter, tegelijkertijd weigeren ze aan de andere kant van het politieke spectrum om de daders te benoemen. Bij GroenLinks-PvdA was het, op de terzijde geschoven huisarts Rob Oudkerk na, weer eens doodstil. Natuurlijk betreurde Frans Timmermans het geweld, hij sprak zich braaf en geroutineerd uit tegen antisemitisme, hij herdacht ook nog even de Kristallnacht, maar benoemde niet om wie het ging. Het waren geen ‘scootertjes’ maar Marokkaanse jongens op scooters, ze wilden Israëlische supporters – ‘Joden’ – vernederen. En waarom? Ze hebben net zo weinig met Gaza van doen als christenen met Israël. Het is omdat ze de westerse progressieve waarden haten, ze genieten ervan om onze in woord zo tolerante samenleving uit te hollen. Terwijl Caroline van der Plas, ze maakt zich tegenwoordig drukker om Joden dan om de boeren, bij Sven Kockelmann benoemde om wie het gaat, gingen de bekende stemmen op links op zoek naar verzachtende omstandigheden. Asha ten Broeke, die in de Volkskrant nog niet zo lang geleden een hele column traande over online bedreigingen naar aanleiding van haar vrijheid van meningsuiting, liet een vertaalprogramma los op in het Hebreeuws gezongen liedjes van de Maccabi-aanhang om te controleren of er wellicht aanleiding was gegeven. Er was een taxichauffeur met een geopolitieke visie geslagen en er was een Palestijnse vlag van een pand getrokken. Schijnbaar goede redenen om antisemitisch geweld te vergoelijken. Iedereen die zoekt naar verzachtende omstandigheden is af. Het geweld in Amsterdam was echter geen botsing tussen groepen hooligans, maar politiek. En antisemitisch. Het is duidelijk wie de daders zijn, ze delen de filmpjes van hun Jodenjachten. Ze zijn er trots op, zoals ook Marokkaans international en oud-Ajacied Hakim Ziyech het antisemitisme in de Amsterdamse straten geweldig vindt. Er is helemaal nul schaamte. Waar is de permanente verontwaardiging van Kati Piri nu? Kan Esmah Lahlah, dit weekend geïnterviewd in Volkskrant Magazine, verder kijken dan haar hoofddoek lang is? Je hoeft niet eindeloos te overleggen over wat je van antisemitisch geweld in Amsterdam vindt. Je kunt van Geert Wilders een satan maken, maar ondertussen kaapt hij de politieke agenda en hebben we het straks in het parlement serieus over deportaties.</p>]]></description>
      <guid>https://nrc.nl/nieuws/2024/11/11/schaamteloos-a4872571</guid>
      <pubDate>Mon, 11 Nov 2024 05:56:47 +0000</pubDate>
    </item>
    <item>
      <title><![CDATA[Amerika]]></title>
      <description><![CDATA[<p>Het feest van de democratie is het leukst als je zelf niet mee hoeft te doen. Wel de consequenties, de lusten en de lasten, maar het geweten blijft rein. Voor mij begon de ‘Amerikaanse avond’ met een speciale uitzending van Bar Laat vanuit de Tolhuistuin in Amsterdam-Noord. Het riekte er naar BKB – als Kamala Harris ergens een Noord-Koreaanse score had kunnen behalen dan was het daar, ze zou er probleemloos alle kiesmannen vandaan hebben getrokken, maar ja ze mochten er niet stemmen. Maar wel meepraten. Het televisieprogramma had iets lawaaiigs en rommeligs, het was het soort kookpot waar Sonja Barend jarenlang het patent op had. Maar dan met Sophie &amp; Jeroen. Sylvana Simons had opeens vlechtjes. Een tafel vol Amerika-deskundigen, die bijna zonder uitzondering de stemming overzee niet goed aanvoelden, de lucht was alvast zwanger van de overwinning van Kamala. Toen de NPO aan het echte werk begon met Rob Trip zat ik er al doorheen. Annabel Nanninga was inmiddels van Bar Laat naar het GeenStijl-café verplaatst, naar Tom Staal die zich graag bij Bas in Wormer laat tatoeëren. De lelijke architectuur in Pennsylvania lijkt op die in Wormer, waar ze ook alle gebouwen graag vervangen door goedkope nieuwbouw. Dit inzicht overviel me: Wormer is in alles meer Amerika dan Amsterdam. Ik ging naar bed met de app van NOS, toen ik wakker werd zagen de VS donkerrood. Ik keek met Lucie van Roosmalen (9) naar de overwinningsspeech. Ze zei tussen twee happen hagelslag dat het slecht nieuws voor de dieren was. Ik keek naar Trump en zijn entourage. Barron Trump was uitgegroeid tot een jongere, veel grotere versie van zijn vader. Hij keek naar de wereld alsof ze hem ook hadden gekozen. Ik las ergens dat Trump een fighter is. Nooit iemand meegemaakt die lichamelijk en geestelijk zo snel hersteld is van een aanslag op zijn leven als Donald Trump. Een pluim voor zijn mentale weerbaarheid, maar je kunt er ook door gaan twijfelen of het allemaal wel echt is wat we te zien hebben gekregen. De overwinning was in ieder geval echt. Ik bracht Lucie van Roosmalen en Leah van Roosmalen (7) naar school en fietste daarna met Frida van Roosmalen (3) naar het reisbureau, onderweg gooide ze haar knuffel op straat. Ik wist opeens wat ik moest doen om ze een verder rimpelloos leven te bieden. Als echt een kind van deze tijd investeerde ik al mijn spaargeld, en meer, in aandelen Tesla en cryptomunten. En dan lekker de rest van mijn leven tegen iedereen zeggen hoe slim ik ben.</p>]]></description>
      <guid>https://nrc.nl/nieuws/2024/11/07/amerika-a4872126</guid>
      <pubDate>Thu, 7 Nov 2024 05:56:47 +0000</pubDate>
    </item>
    <item>
      <title><![CDATA[Hij fit wel in]]></title>
      <description><![CDATA[<p>Toen ik midden vorige week werd gebeld door een redacteur van Bar Laat met het nieuws dat Guus Franke toch niet Vitesse ging overnemen kreeg ik medelijden met mezelf. Ik zag mezelf alweer roeptoeteren op het dek dat het zinkende schip echt wel kan varen. Ik geloofde nooit in Guus Franke als redder van Vitesse, maar ik wilde het wel. Toen de schijnwerpers steeds dichterbij kwamen, koos hij toch het hazenpad. Ons in verwarring achterlatend. Op zijn Instagram-account verscheen een verklaring: hij houdt van de club, van alle Vitesse-supporters en van de burgemeester van Arnhem. Maar niet van Coley Parry! Het gaat ons goed, tot op de tribune (waar bijna niemand hem ooit zag)! Ik bekeek de rest van zijn Instagram-account. Ik zag Guus Franke met een zonnebril met een spiegelglas op een tropische locatie en Guus Franke relaxed leunend met zichzelf tegen een onzichtbare muur, in zijn hand een kopje koffie. „Work hard in silence and let success be the noise.” Een foto van een wolf. „Be hungry.” De sleutel tot zijn mind vond ik bij zijn uitleg van het fit in or fuck-off-principe dat hij omarmt. Het is een simpele maar doeltreffende tool voor leiders. Kijk eerlijk naar je rol binnen een organisatie en geef dan antwoord: fit in of fuck off? Guus Franke heeft eerst iedereen lekker gemaakt met beloften waar hij zelf ook in begon te geloven. Zijn verhaal werd steeds meer. Hij had een knobbel in de nek, werd daarvoor met succes behandeld en gooide het roer om. Het was tijd om zijn goeiigheid ook eens aan te spreken. Het werd Vitesse, club van zijn jeugd. Daar had hij me even. Als ik op de tribunes van Gelredome om me heen kijk barst het er van de Guus Frankes. Ik denk dat Guus Franke heel erg kan lachen om Guus Franke, dat hij graag opschept dat hij Guus Franke is en dat als na het eten van bijvoorbeeld een frikandel z’n vingers onder de mayonaise zitten, dat hij die vingers dan voor de lol afveegt aan iemand anders die daar dan om kan lachen omdat het Guus Franke is die het doet. Guus Franke is vorige week een keer langs geweest bij zijn nieuwe speeltje, heeft iedereen inclusief hoofdtrainer John van den Brom nog een keer overtuigd van zijn goede intenties, heeft zich thuis een Vitesse-shawl omgehangen en toen de vraag der vragen gesteld: „Fit in or fuck off?” Het werd tot zijn verbazing „fuck off”. Daarna huurde hij Kay van de Linde, ja echt Kay van de Linde hahaha, in om te communiceren dat het allemaal de schuld van Coley Parry is. Volgens de laatste berichten hebben zich alweer nieuwe overnamekandidaten gemeld, maar inmiddels denk ik dat niemand zo goed bij Vitesse past als Guus Franke.</p>]]></description>
      <guid>https://nrc.nl/nieuws/2024/11/04/hij-fit-wel-in-a4871661</guid>
      <pubDate>Mon, 4 Nov 2024 05:56:48 +0000</pubDate>
    </item>
    <item>
      <title><![CDATA[On the campaign trail]]></title>
      <description><![CDATA[<p>Het is voor Amerika-deskundigen iedere vier jaar weer een lastige afweging: je kunt in verkiezingstijd elke dag wel bij een talkshow een dagvergoeding ophalen, maar tegelijkertijd ben je geen knip voor de neus waard als je niet juist nu in Amerika zit. ‘On the campaign trail’. Charles Groenhuijsen (geen idee of hij alweer terug is, óf hij terug is) ontpopte zich de afgelopen maanden tot een Hunter S. Thompson. De barokke beelden van Charles terwijl hij als een puber in een camper door het land trok waren hartverscheurend. Je hebt journalisten, en je hebt Charles Groenhuijsen. Als jij met een mijnwerkerslamp op je kop vanuit een hoogslaper fluisterend uitlegt waarom The Democrats moeten winnen ben je een hele grote. Sowieso als je vanuit de Rocky Mountains ‘live’ gaat omdat je denkt dat het land direct jouw duiding behoeft. Er zijn inmiddels zoveel Amerika-deskundigen dat ik de tel kwijt ben, wat ze zenden is vooral het beeld van een land in de war. Ik kijk graag naar hun bijdragen, dat relativeert onze ellende enorm. Een figuur als Marjolein Faber is bij ons nog een uitwas, maar vooralsnog wil ze nog niemand tegen de muur zetten. Dat is de volgde fase en die is in de Verenigde Staten allang ingegaan. Het is geen eye opener meer. In de Verenigde Staten weten ze zelf allang dat de helft van hun bevolking er geschift is, en wij weten het ook al jaren, laat dat maar aan de Nederlandse media over. Ik durf er inmiddels niet meer met kinderen naartoe op vakantie. De uitwassen worden nauwkeurig in beeld gebracht. Het goud loopt daar op straat en ook als je de school van journalistiek niet hebt uitgezeten kan je het. Reis naar het Zuiden, loop de straat op en houd een microfoon onder de eerste de beste voorbijganger die er extravagant uitziet en hup, daar heb je je item. Twan Huys zat dinsdagavond bij Bar Laat The States te duiden en om ons voor te bereiden op zijn afreizen en het grote journalistieke werk dat hij er weer gaat verrichten. Twan zegt dat het daar nu 1939 is. Shit, toen begon de Tweede Wereldoorlog al, dan is het dus al te laat. Het loopt volgens Twan hoe dan ook slecht af daar. Of er komt een burgeroorlog. Of er komt een gek aan de macht. Gelukkig bestaat hij om de onvermijdelijke Kladderadatsch voor ons te documenteren. Normaal zeg je dan ‘sterkte’. Of : ‘kijk uit Twan!’. Bij Twan denk je: ‘fijn dat juist jij gaat.’</p>]]></description>
      <guid>https://nrc.nl/nieuws/2024/10/31/on-the-campaign-trail-a4871258</guid>
      <pubDate>Thu, 31 Oct 2024 05:56:48 +0000</pubDate>
    </item>
    <item>
      <title><![CDATA[Paal en perk]]></title>
      <description><![CDATA[<p>In Amsterdam begonnen de festiviteiten vanwege het 750-jarig bestaan, Rotterdam vierde 25 jaar Mediamarkt. Het zal niemand verbazen dat in dit tijdsgewricht het feest in Rotterdam veel populairder was. De hoge kortingen die ze daar in de nacht van zaterdag op zondag bij de grootste vestiging van de elektronicaketen gaven maak je maar eens in leven mee! De voorspelbare gebeurtenissen die volgden riepen een jeugdherinnering op. Toen in mijn puberteit een vestiging van Eurocinema in Arnhem werd geopend mocht je daar voor een appel en een ei naar binnen. We stonden er al uren te dringen toen de actie wegens ‘te populair’ werd afgeblazen. Het eindigde met een bioscoop onder de eierstruif en charges van de mobiele eenheid. Ik hoefde ‘de bestorming’ van de vestiging van de Mediamarkt, de vernieling van een glazen deur en het politieoptreden niet te zien om de takes te voorspellen. „Daarom PVV”, twitterde Geert Wilders bij een foto van de rellende massa. Zijn volgers waren al even onthutst. Het voelde alsof het hart uit Rotterdam was geslagen, de stad was opnieuw vernietigd, maar dan nu van binnenuit. Door een vijfde colonne. Help ons, er is een glazen deur kapot bij een vestiging van de Mediamarkt! Een beschadigde glazen deur bij een vestiging van de Mediamarkt in Rotterdam staat gelijk aan wat een Fransman moet voelen bij bekladding van de Arc de Triomphe. De boosheid van de Romeinen toen Feyenoord-supporters in 2015 de Barcaccia-fontein ontmantelden was met terugwerkende kracht invoelbaar. De openbare orde verstoord, een glazen deur kapot, het land vraagt om de knoet of liever nog deportaties. De symboolpolitiek kan niet grotesk genoeg zijn. Wat Carola, de kersverse burgermeester, ook doet: het zal nooit genoeg zijn. Hoezo een onderzoek? De leider van de grootste regeringspartij kan de daders zo aanwijzen. De Mediamarkt liet ondertussen weten dat de schade meeviel, dat de kortingsactie intern wordt geëvalueerd en dat een kleine groep het voor de goedwillende meerderheid heeft verpest. Een vergelijking met voetbalvandalisme dringt zich op. Daar verpest een kleine minderheid het al jaren voor de massa. Jammer dat de relletjes niet bij de Mediamarkt in Utrecht waren. Dan had burgemeester Sharon Dijksma, om consequent te blijven, voor straf de Mediamarkt een paar koopavonden moeten sluiten. Eerder dit jaar knalde ze met de zweep en ontzegde ze gewone mensen een wedstrijd van FC Utrecht. Ze moesten haar macht maar eens aan den lijve voelen. Vandalisme en relletjes zijn van alle tijden. Het is allemaal heel vervelend, maar de blijvende schade wordt veroorzaakt door politici die paal en perk willen stellen.</p>]]></description>
      <guid>https://nrc.nl/nieuws/2024/10/27/paal-en-perk-a4870826</guid>
      <pubDate>Sun, 27 Oct 2024 05:56:48 +0000</pubDate>
    </item>
    <item>
      <title><![CDATA[Hardloopwedstrijden]]></title>
      <description><![CDATA[<p>Jaïr Ferwerda is in het echt best een aardige jongen, ik heb nog met hem gelachen toen hij jaren geleden de ‘Nacht van NRC’ mocht of moest organiseren. Hij had familieleden meegenomen die kwamen kijken hoe hij werkte, het was een beetje hetzelfde als naar hem kijken terwijl hij thuis de afwas deed. Later was hij opeens een soort vliegende politiek reporter op televisie met als specialisme goed geïnformeerd meelachen met de macht. In Story stond laatst een achtergrondverhaal. Hij komt uit Stiphout bij Helmond, hij luisterde als baby al naar Met het Oog op Morgen en hij monteert zijn stukjes zelf. Beste citaat was: „Je bent zo goed als je laatste item.” Zondag stond hij in het Olympisch Stadion in Amsterdam volgens afspraak met draaiende camera bij de finish van de halve marathon op minister-president Dick Schoof te wachten. Dick stond bij het babbeltje een beetje uit te trappelen. Op de achtergrond passeerden iets te enthousiaste lopers die in woord en gebaar lieten weten dat ze ‘Dickie’ heus wel herkenden. Er volgde een gesprek over helemaal niets, Dick Schoof vergeleek zijn kabinet maar weer eens met een hardloopwedstrijd, zoals hij alles vergelijkt met het lopen van een hardloopwedstrijd. Zijn hele leven is een hardloopwedstrijd, zijn carrière is een hardloopwedstrijd, een bak yoghurt is een hardloopwedstrijd, praten met Jaïr is ook een hardloopwedstrijd. Door de nieuwe premier begin ik terug te verlangen naar Mark Rutte, die was – zeker in combinatie met Jaïr – ook niet te harden, maar als die zwaaiend wegfietste was het vieze gevoel meteen weg. Gelukkig is het allemaal niet echt. In het lijf van Jaïr zit een zwetende werkstudent en Dick Schoof speelt een minister-president die net doet alsof hij niet de achtste keuze voor de functie was. Gekke gedachte: als een onverlaat tijdens zo’n onderonsje het vuur opent verliezen we niets, maar we zouden het wel een klap voor de democratie noemen. Het Binnenhof is vergeven van journalistieke en politieke onverlaten die met elkaar content om te lachen produceren. Rutger Castricum, de oervader van het genre, loopt er ook weer rond; hij is allang geen gevaar meer, zijn nakomelingen hebben veel scherpere snavels. Van alle koddebeiers is Jaïr de fatsoenlijkste, met de lieve lobbes willen ze wel afspreken. Hij is dat paardje in Ponypark Slagharen op wie iedereen wel wil zitten, het maakt hem niet uit wie er op z’n rug kruipt, als hij er maar een kwinkslag uit kan persen. „Een vlieg sla ik niet dood omdat hij niet prikt”, zou Leah van Roosmalen (7) zeggen. Het is natuurlijk niet voor niks dat hij met Caroline van der Plas mee naar huis mocht voor een documentaire. Kan geen kwaad, is hooguit wat onhandig, knoeit met zijn koffie en af en toe neemt hij zijn familie mee. Jair staat nooit voor een dichte deur. Het moment dat ze hem uitkiezen om het echte nieuws aan te vertellen komt steeds dichterbij.</p>]]></description>
      <guid>https://nrc.nl/nieuws/2024/10/23/hardloopwedstrijden-a4870415</guid>
      <pubDate>Wed, 23 Oct 2024 05:56:48 +0000</pubDate>
    </item>
  </channel>
</rss>
