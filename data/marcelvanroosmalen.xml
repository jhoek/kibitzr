<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Zuiver water]]></title>
      <description><![CDATA[<p>Richard de Mos, de alles van Hart voor Den Haag, de grootste politieke beweging van de gemeente Den Haag, is vrijgesproken. Alles waarvan hij werd beschuldigd – het runnen van een criminele organisatie, omkoping, meineed - klopt niet. Iedereen die het tegendeel heeft beweerd, staat voor lul en het staat ook vast dat hij en de lokale Haagse politiek hebben geleden onder de smerige aantijgingen. Maar dat maakt Richard de Mos natuurlijk nog niet tot een groot of goed politicus. Hij was en blijft een volksmenner, een populistisch clowntje waarvan je halverwege zijn show al denkt: kan hij ook uit? Hij was nog niet bewezen onschuldig of hij zat, op weg naar een optreden op de barkruk bij Vandaag Inside, alweer op de achterbank van een verlengde limo met een groen-gele sjaal om zijn nek karaokeliedjes te zingen met een C-artiest. Met een camera op z’n snufferd. Zijn achterban ging ondertussen online op zoek naar iedereen die ‘Ries’ al had veroordeeld. Natuurlijk werd ik ook aangesproken, Richard de Mos was jarenlang een lievelingsonderwerp en hij zal dat vanwege zijn ambities ook blijven. Zoals de zaken er nu voorstaan, krijgt hij binnenkort, of na nieuwe verkiezingen, mandaat om van heel Den Haag het lachertje van Nederland te maken, voor zover ze dat al niet zijn. Ik gun hem zijn overwinning zoals je een varken in de megastal ook een leuker leven gunt. Laat Den Haag dan maar zijn modderpoel zijn, laat ze daar maar om de blubberbak staan in hun groen-gele kleding en hem bij iedere omwenteling toejuichen. Aan het gruwelijke eind verander je toch niets. Ombudspolitiek, een ander woord voor het naar de mond praten van stemvee, is geen oplossing. Politici die de getapte jongen uithangen zijn de ergsten, ze kunnen er hooguit tijdelijk wat gemeenschapsgevoel in blazen. Hart voor Den Haag is een veel te grote carnavalsvereniging, de raad van elf bestaat uit vrije jongens met grote mond waardoor de prins denkt dat iedereen het leuk vindt om met hem in de polonaise te lopen. Dat is natuurlijk niet zo, Den Haag heeft meer dan gemiddeld veel inwoners met een vlekje, maar ze zijn niet in de meerderheid. Dat maakt van Ries en zijn Hart voor Den Haag nog geen misdadigers. Integendeel: de bron waaruit ze tappen is bewezen niet troebel, ze serveren zuiver water, zuiverder dan het water van veel concurrenten. Maar ik zou het toch niet opdrinken.</p>]]></description>
      <guid>https://nrc.nl/nieuws/2023/04/23/zuiver-water-a4162836</guid>
      <pubDate>Sun, 23 Apr 2023 05:56:58 +00:00</pubDate>
    </item>
    <item>
      <title><![CDATA[Geen medium dat oud nieuws zo lekker uit z’n verband trekt als De Gelderlander]]></title>
      <description><![CDATA[<p>Omdat ik een liefde heb voor nieuws uit de regio Arnhem heb ik mezelf getrakteerd op een digitaal abonnement op De Gelderlander. Geen medium dat oud nieuws zo lekker oppiept of uit z’n verband trekt als die krant. Ze gooien de ingrediënten in een kom, laten een journalist flink roeren, dan even laten afkoelen en hup er is weer een nieuwtje gebakken. Een beetje zout of peper erover en het vreet nog lekker weg ook. Mijn oog viel op een bericht over de komiek Jandino Asporaat die volgens Gino Luurssen, een mediageil FVD-gemeenteraadslid, ten onrechte door burgemeester en wethouders van een gastles bij ROC  Rijn IJssel was gehaald. Was dit wel te rijmen met het diversiteitsbeleid van de gemeente? Het heeft altijd iets liefs als iemand namens FVD zich druk maakt over diversiteit, zijn er echt mensen die dat slikken? Waarschijnlijk wel een paar en die zijn dan misschien familie van de mensen bij  Rijn IJssel die dachten dat het een goed idee was om Jandino Asporaat een gastles te laten geven over geld. Is de gedachte ‘die heeft veel geld’ genoeg voor het stempeltje deskundigheid? Of ligt de lat bij  Rijn IJssel nog lager?  In het vliegtuig zag ik ooit een film van Jandino Asporaat, Bon Bini Holland 2. Het was heel veel Jandino en heel weinig verhaallijn. Ik begreep er helemaal niets van en had medelijden met Jandino dat hij met zo’n script moest werken, maar hij bleek het zelf te hebben verzonnen. In coronatijd liep hij als zichzelf mee met demonstraties. Dat moet hij natuurlijk helemaal zelf weten, maar als scholengemeenschap zou ik niet als eerste aan hem denken voor een gastles.  Ik stel me zo voor dat burgemeester Marcouch en zijn hulpen schrokken toen ze van die afspraak hoorden en dat de dag waarop de komiek de maanlanding en de aanslag op de Twin Towers in twijfel trok moet hebben gevoeld als een onverwacht cadeau. Iemand die de maanlanding in twijfel trekt is natuurlijk van harte welkom in Arnhem, er zijn ook Arnhemmers die niet weten waar Spanje ligt en er is ook een selecte groep die denkt dat je met bloemkolen kunt communiceren.  Ze zijn veilig in Arnhem. Er wordt niet extra op ze gelet, maar we monitoren ze wel. Op het moment dat ze gastlessen aan kinderen gaan geven grijpt de overheid in, ook als het onderwerp – geld – de spreker na aan het hart ligt. Het lezen van het onbegrijpelijke verslag in De Gelderlander voelde als thuiskomen, fijn dat er daar nog steeds dingen gebeuren die niet uit te leggen zijn. Arnhem voelde weer even als het sociale experiment waarin ik ben opgegroeid.</p>]]></description>
      <guid>https://nrc.nl/nieuws/2023/04/20/bon-bini-arnhem-a4162644</guid>
      <pubDate>Thu, 20 Apr 2023 05:56:58 +00:00</pubDate>
    </item>
    <item>
      <title><![CDATA[Correcties]]></title>
      <description><![CDATA[<p>In ons dorp wijzen de inwoners elkaar graag op de regels. Tegelijkertijd zijn ze ook tegen nog meer regels want tot voor kort had de helft de vlag omgekeerd aan het huis hangen. Het handhaven zit ze in de vezels, ze doen het niet eens uit kwade wil,  zonder regels zijn ze niets, het is het laatste houvast. Het gaat om kleine dingen, niets om je over op te winden, maar ik doe het toch. Ik vind het heel moeilijk. In coronatijd werden de regels nergens zo strikt nageleefd als bij ons. Het leverde surreële situaties op. In de polder werden we geregeld gepasseerd door bejaarden op elektrische fietsen. Alleen door de regen, op weg van niets naar nergens, maar voor de zekerheid wel een mondkapje om. Toen het vroor stonden bij de rotondes vrijwilligers in fluorescerende hesjes om toerschaatsers weg te houden bij de enorme ijsvlaktes. Dieptepunt was de keer dat ik in die horrorwinter door een taxi werd teruggebracht. De chauffeur reed zich vast in de sneeuw. Samen kregen we de auto niet weggeduwd. We riepen een overbuurman die toevallig naar buiten kwam met zijn hond. Of hij wilde helpen?  Hij keek op zijn horloge en schudde het hoofd, hij moest de hond nog uitlaten en daarna begon de avondklok. Het willen naleven van de regels zit er hier zo diep in dat ze anderen graag meesleuren in hun zwarte gat. Iedere overtreding wordt gezien en hardop geconstateerd. Het overkomt me regelmatig dat ik word aangesproken op mijn gedrag. Je mag niet bellen op de fiets. Je moet je hand uitsteken. Het licht staat nog niet op groen. Die parkeerplaats is niet voor een fiets. Ik ben als enige klant bij de apotheek ook al eens gemaand om toch een nummertje te trekken.  Ik hoorde een vertegenwoordiger van de KNVB en de burgemeester van Breda over de gestaakte wedstrijd NAC-Willem II. Ze klonken opgetogen. Er was dan weliswaar niets ernstigs gebeurd, er was wat vuurwerk en daarna een plastic glas op het veld gegooid, maar juist door de meerderheid de dupe te laten worden van de enkeling hoopten ze dat de daders voortaan een corrigerende tik van omstanders zouden krijgen, waarmee de normale mensen verantwoordelijk werden gemaakt voor het wangedrag van de anderen.  Een andere oplossing zie ik niet, zei de burgemeester van Breda.  Ik wel, verplaats NAC naar Wormer.</p>]]></description>
      <guid>https://nrc.nl/nieuws/2023/04/18/correcties-a4162409</guid>
      <pubDate>Tue, 18 Apr 2023 05:56:58 +00:00</pubDate>
    </item>
    <item>
      <title><![CDATA[Knoeien ]]></title>
      <description><![CDATA[<p>We gingen en groupe naar Babypark Wormerveer, de winkel waar we acht jaar geleden – we woonden toen nog niet eens in Wormer, als je me  toen met een pistool op de kop had gevraagd hoe groot de kans zou zijn dat we daar ooit zouden wonen had ik nul procent gezegd, maar ik zit er qua kansberekening wel vaker naast,  als je me voor NEC-Vitesse had gevraagd wie tijdens die wedstrijd de meeste blunders zou maken had ik op zeker Kjell Scherpen in plaats van Jasper Cillessen geroepen – een kinderwagen kochten. We kwamen voor de derde keer in vier weken met een kapot wieltje, ze gingen er één voor één aan. En ook deze keer werden we weer vriendelijk geholpen.  Het uurtje wachten kwamen we door op de tweede verdieping waar ze behalve bureautjes en kinderbedden ook een restaurant met ballenbak en trampoline hebben.  Mijn dochters houden van het concept ballenbak, ik haat het, zoals ik ook de trampoline haat. Het was een schone ballenbak met frisse witte ballen, geen bacterie te zien. Er zat een rond gat in waardoor je de  kinderen erin kunt gooien. Hup, daar lagen ze, 7, 6 en 1 jaar oud. Frida van Roosmalen (1) verdween al snel uit het zicht, bedolven onder het plastic. Met de andere dochters was geen contact meer te maken, waardoor er niets anders op zat dan mezelf door het gat te laten vallen om haar te bevrijden.  ‘Jezus!’, riep de man, ‘jij bent die Marcel, die gek…’ Ik vond het landen een minder lekker gevoel dan mijn dochters het vinden. Ik groef Frida van Roosmalen uit, gooide haar door het gat naar buiten en begon toen zelf aan de moeizame terugtocht. Toen mijn hoofd bij de derde poging eindelijk door dat te kleine gat naar buiten stak keek ik recht in het gezicht van twee ouders die hun pre-tiener aan het vertellen waren dat ze te oud is voor de ballenbak. Ze wees naar mij.  „En hij dan?” Ik wilde iets zeggen, maar de man was mij voor. „Jezus!”, riep hij, „jij bent die Marcel, die gek…” Even later poseerde hij met zijn duim omhoog naast het gat, waar nog steeds mijn hoofd uit stak. Hij hielp ook om me eruit te trekken. Ondertussen had Frida van Roosmalen in de winkel een heel schap met knuffels leeggeveegd. De vriendin kwam haar brengen. „Ik dacht dat jij op haar zou letten?!” Gelukkig had ik een nieuwe vriend die graag wilde bewijzen dat ze al meer dan tien jaar met een polderversie van Mr.Bean is. We haalden het wieltje van onze kinderwagen op bij de servicebalie en sloten af met een drankje in het restaurant. Het maakte eigenlijk niet meer uit als ik appelsap of koffie over mijn trui zou knoeien.</p>]]></description>
      <guid>https://nrc.nl/nieuws/2023/04/16/knoeien-a4162212</guid>
      <pubDate>Sun, 16 Apr 2023 05:56:58 +00:00</pubDate>
    </item>
    <item>
      <title><![CDATA[Vergeet-me-nietjes]]></title>
      <description><![CDATA[<p>Eens in de zoveel tijd word ik aangesproken door iemand met een dementerende ouder, of dementerende ouders want twee tegelijkertijd komt ook voor. Ik heb daar niet altijd zin in. Vorige week, ik bestelde bij een Coffeecompany in Amsterdam, kwam ik oog in oog met een man die me al een tijdje stond toe te knikken. Vriendelijk en welwillend, maar ook met een gezicht dat verried dat hij me weleens eventjes zou gaan stalken. Op zijn revers zat het ‘vergeet-me-nietje’ van Alzheimer Nederland, een goed gekozen symbool, hij zou er later ten overvloede ook nog even met de vinger op tikken. Hij ging dichtbij staan. „Hoe is het met moeders?”, trapte hij af. ‘Moeders’ was al weer ruim twee maanden dood. „Overleden”, zei ik. De man greep naar zijn hoofd, roepend dat hij dat misschien wel ergens had gelezen. Het was hem ontschoten, hoe dat kon wist hij niet. „Misschien is alzheimer besmettelijk”, zocht ik mee naar een verklaring. Dat dacht hij dan toch van niet.  Had ik er wel over geschreven? In van die mooie, treffende zinnen? Ja? Wist ik het zeker? Ja, natuurlijk wist ik het zeker. Hij was even stil, stak daarna zijn vinger in de lucht en zei: „Ik was in Bretagne op vakantie, alleen met mijn tent! Mijn hoofd gewassen in de rivier. Daarom heb ik het gemist!” Hij zorgde al weer zeven jaar voor zijn vader. De ellende was begonnen toen die suiker in het koffiezetapparaat was gaan doen. ‘Misschien is alzheimer besmettelijk’  zocht ik mee naar een verklaring „Je weet pas wat alzheimer is als het je overkomt…” Hij hoorde zoveel verhalen van lotgenoten. Dat was dan wel het fijne van het alzheimerspeldje, je herkende elkaar, soms stonden mensen je ook op te wachten. „Vaak met een tas vol verhalen.” Hij nam een slok koffie, keek op zijn horloge en zei: „Voor een goed gesprek over alzheimer mis ik graag een afspraak. Of een trein, dat is ook weleens voorgekomen.” Sinds hij zijn speldje droeg merkte hij dat er een enorme behoefte was om met hem over alzheimer en dementie te praten. „Je bent een praatpaal, ze zoeken je op, ze staan op je te wachten, nou ja u weet er alles van.” Achteraf bezien was dat een prachtig moment geweest om te zeggen dat ik niet op hem, maar hij wel op mij had staan wachten. Een makkelijk ezelsbruggetje om te onthouden is  dat de mensen die een alzheimerspeldje dragen meer en liever over alzheimer praten dan de andere lotgenoten.</p>]]></description>
      <guid>https://nrc.nl/nieuws/2023/04/13/vergeet-me-nietjes-a4162033</guid>
      <pubDate>Thu, 13 Apr 2023 05:56:58 +00:00</pubDate>
    </item>
    <item>
      <title><![CDATA[Dagboekcitaten]]></title>
      <description><![CDATA[<p>Het  Algemeen Dagblad publiceerde zaterdag een artikel van Marcia Nieuwenhuis en Tobias den Hartog over de verziekte werksfeer binnen Forum voor Democratie. De strekking: de leider van Forum, Thierry Baudet, is racistisch, intimideert en gooit intern met lege flessen naar medewerkers. Het verrast niet. Na alle openlijk gevoerde ruzies binnen die partij verwacht je niet anders.  Het AD schrijft dat ‘het onderzoek’ leunt op ‘enkele honderden pagina’s correspondentie, zoals vertrouwelijke mails, dagboekaantekeningen en app-berichten’. Henk Otten, denk je dan. Het AD sprak ook nog met zeventien betrokkenen, onder wie veertien ex-FVD’ers, die anoniem blijven. Het is een inmiddels beproefde methode. Gal spui je onherkenbaar. In het geval van FVD logisch omdat de hardcore achterban niet terugdeinst voor (online) bedreigingen. In de praktijk leunde het artikel echter vooral op dagboekfragmenten van een door Thierry Baudet geïntimideerde medewerker en een voor hem dus ook makkelijk te traceren persoon. Het leverde niet de minste, of eigenlijk de beste citaten op, een ervan – ‘Het beest was ontwaakt, Thierry ging helemaal los op mij’ – werd zelfs gepromoveerd tot kop van het artikel. Op  de avond van 1 mei 2020 gooit Thierry Baudet een aantal lege flessen in de richting van de medewerker die daarover in zijn dagboek schrijft.  Het AD citeert uitbundig uit screenshots van het dagboek van de medewerker. Hoe hij werd vernederd, hoe hij een schaduw van zichzelf werd en hoe hij uiteindelijk herstelde van wat hem was overkomen. Daarna sluit de krant af met: ‘De betrokken medewerker die de dagboekaantekeningen optekende, wil deze niet verder toelichten. „Het is voor mij een afgesloten hoofdstuk, waar ik liever niet meer op terugblik. Ik vind het spijtig dat een persoonlijk verslag in handen van het AD is gevallen.”’ Los van de onprettige inhoud gingen bij mij alle alarmbellen af over de ethiek bij het Algemeen Dagblad. Heel veel vragen. Wie stuurt screenshots van dagboekfragmenten naar het Algemeen Dagblad? Hoezo worden deze teksten waarvan de schrijver makkelijk achterhaald kan worden tegen zijn wil in toch gewoon afgedrukt? Wat zijn dat voor journalistieke methoden? Of is dit een verhaal van een dusdanig maatschappelijk belang waarvoor een enkeling  desnoods maar moet bloeden? Het was al lang een publiek geheim dat de oliebollen van een bepaalde bakker geen voldoende zouden halen in de test, ze zijn namelijk niet te vreten en veel te vet. Daarna kwam het AD met dagboekfragmenten van ‘een keukenhulp’ waaruit blijkt dat de kok niet kan koken en zijn keuken  ook niet fris was. Voor wie is dit vervelender: voor de kok of voor zijn hulp?</p>]]></description>
      <guid>https://nrc.nl/nieuws/2023/04/12/dagboekcitaten-a4161807</guid>
      <pubDate>Wed, 12 Apr 2023 05:56:59 +00:00</pubDate>
    </item>
    <item>
      <title><![CDATA[Tijs van den Brink  doet Velp]]></title>
      <description><![CDATA[<p>Johan, de vaste EO-chauffeur, stond met zijn grijze Ford B-MAX dubbel geparkeerd voor mijn deur. Hij was een half uur te vroeg. „Dat doen we standaard bij de EO.” Hij nam me mee naar de rooms-katholieke kerk in de Emmastraat in Velp, naar Adieu God?, het interviewprogramma van Tijs van den Brink.  De rit verliep relatief soepel. De kerk lag er in al haar glorie nog hetzelfde bij als een maand eerder bij de eredienst voor Paula van Roosmalen-Breekelmans, mijn moeder. Johan was minder onder de indruk, hij had inmiddels zoveel kerken gezien. We troffen de EO-crew in de pastorie, ze aten broodjes. Om ons heen een wirwar van kruizen, beelden en foto’s van kardinaal Eijk en paus Franciscus. De regisseur van de dag zei dat hij oog had voor ‘het rommeltje’, maar dat hij toch had gekozen voor een setting in de kerkbanken. „Ruimer.” „Opgeruimder, vooral dat”, hoorde ik opeens een bekende stem zeggen. Het was koster Dick Mol, hij leidde de uitvaart van mijn moeder. Hij vond: als er dan ooit een cameraploeg naar Velp komt, dan zet ik ze niet in de rommel.  „Ook al kijkt er natuurlijk toch geen hond.” Tijs van den Brink, wielrenner, PSV-supporter, Amerika-kenner, huisvader en interviewer, sloop binnen. Tijs vond het na drie stappen al een mooie kerk, ik had graag nog wat doorgekeuveld om het ijs te breken, maar dat was buiten koster Dick Mol gerekend. Hij wilde weleens weten wat Tijs van den Brink van paus Franciscus vond. En van kardinaal Eijk. Dick Mol had speciaal voor Tijs van den Brink de verwarming in de kerk laten loeien en hoopte dat zich dat zou terugbetalen in gratis reclame voor zijn machtige gebouw. Dick Mol vond dat de camera’s te statisch stonden opgesteld. Dick Mol herinnerde zich de uitvaart van mijn moeder nog goed. Het was de eerste en de laatste keer dat The Elephant Song in zijn kerk was gedraaid en hij had het leuk gevonden om expres een flinke pets wijwater over me heen te gooien. Ik bedankte hem daarvoor, omdat het me uit mijn emotie haalde. Achter me kraakte het, Tijs van den Brink spitste zijn oren, ze staken nu door zijn kapseltje heen. Ik wist toen al dat ik die informatie in het diepte-interview terug zou krijgen. En ja hoor. Niet één, niet twee, maar drie keer.  „Wat deed het met je toen je je moeder hier in deze kerk wegbracht?” Na afloop was het gemoedelijk, laat dat maar aan de EO over. Hele schalen met broodjes, planken met cake. Dick Mol, ik begon net aan mijn eerste hap: „Alles wat overblijft, breng ik persoonlijk naar de dagbesteding voor bejaarden.”</p>]]></description>
      <guid>https://nrc.nl/nieuws/2023/04/06/tijs-van-den-brink-doet-velp-a4161523</guid>
      <pubDate>Thu, 6 Apr 2023 05:56:59 +00:00</pubDate>
    </item>
    <item>
      <title><![CDATA[Angela de Jong, gezinstherapeut]]></title>
      <description><![CDATA[<p>De antipathie was even geluwd, maar opeens wist ik weer waarom ik AD-televisievrouw Angela de Jong zo’n storend element in het publieke debat vind. Het zijn niet eens haar van-dik-hout-zaag-je-plankenmeninkjes over televisie die ze in kromme zinnetjes giet, ook niet haar gekakel daar weer over in alle talkshows – dat geloof ik zo langzamerhand wel.  Nee, het is omdat ze televisiekritiek zo graag vermengt met een maatschappijvisie die stamt uit de tijd van net voor de stofzuiger, toen pudding nog niet uit een pakje kwam. Televisiekijken kan ze wel, als de beste zelfs, maar voor de rest is ze  vooral de bemoeizuchtige overbuurvrouw die ongevraagd achterom komt. Ze staat opeens in je keuken, licht het deksel van de pan, zegt dat je je vlees met een andere boter moet braden  en in één adem door dat ze je nooit meer aankijkt omdat je bent vreemdgegaan. Of dat je je autistische zoon eerder uit huis had moeten gooien.   Haar moeder had gezegd dat ze naar Kees vliegt uit moest kijken, de documentaire over de autistische Kees Momma en zijn ouders. Nou dat deed ze. En wat er toen gebeurde?  In heldere Angela-taal: „Wie had gehoopt anderhalf uur lekker te lachen om Kees, komt van een koude kermis thuis.” Oorzaak van alles volgens Angela: de ouders van Kees Momma hadden eerder moeten ingrijpen, dan was ze veel ellende bespaard gebleven.  ‘Een moeder kan ook te veel van haar kind houden. Het is zonneklaar dat haar onbegrensde liefde en zorg, het geduld waarmee ze altijd elke tegenslag voor hem wegpoetste, niet in zijn belang waren.” Zonneklaar. Ik heb ook naar Kees vliegt uit gekeken, ik vond het dapper van alle betrokkenen dat ze zich hebben laten filmen en ik vind dat Monique Nolte het weer fantastisch gedaan heeft. Ik vind ook dat KRO-NCRV zich de ogen uit de kop moet schamen dat dit vervolg op Het beste voor Kees bij Videoland moest verschijnen. Over dat laatste had ik Angela de Jong eventueel nog wel willen horen, maar ze koos ervoor om met een houten pollepel in andermans soep te roeren. Ik gun Angela de Jong en haar gezin natuurlijk het beste, maar mocht er daar ooit iets publiekelijk ontsporen dan mogen iedere amateurpsycholoog of therapeut en alle anderen niet gehinderd door kennis en of ervaring concluderen dat er door moeders te veel kostbare gezinstijd verloren is gegaan aan al dat gekeuvel over televisie op alle zenders. Dat zou ze zelf ook hebben gedaan.</p>]]></description>
      <guid>https://nrc.nl/nieuws/2023/04/05/angela-de-jong-gezinstherapeut-a4161289</guid>
      <pubDate>Wed, 5 Apr 2023 05:56:59 +00:00</pubDate>
    </item>
    <item>
      <title><![CDATA[Heerlen]]></title>
      <description><![CDATA[<p>Ik moest naar Heerlen voor een lezing over ‘de reportage’. Ik had opgezien tegen deze dag. Hoe was dit er doorheen geslopen? In de Intercity ernaartoe voelde ik me Neil Armstrong, alleen was ik niet op weg naar de maan, maar naar Heerlen.  Wat wist ik van Heerlen?  Een oud-huisgenote kwam er vandaan, ik herinnerde me vaag verhalen over haar vader die mijnwerker was geweest. Ik was in het kielzog van Pim Fortuyn naar het stadje gereisd, die daar in een zaaltje de plaatselijke elite op het hart drukte dat hij die avond geen zin had in geklaag. En ik was er als beginnend reportage-schrijver een keer naar toe gestuurd voor een top-10 van vreselijke plekken. Heerlen stond vanwege een junkenplaag op twee hadden we in een grachtenpand besloten. Van het bloeiende Heerlen, rijk geworden door de mijnbouw, was toen niets meer over. Ik liep destijds een paar keer door de beruchte junkentunnel onder het station, dronk een kop koffie en vluchtte weg.  Hoe anders was de aankomst nu, geen schoner station dan dat van Heerlen. Er stond een driemansdelegatie namens de bibliotheek op me te wachten, het waren de enige mensen. Wat opviel tijdens de korte wandeling was de vele nieuwbouw. „Is het hier gebombardeerd?”, vroeg ik. „Nee”, antwoordde een van de bibliotheekmedewerkers, „wij hebben zelf onze geschiedenis gesloopt.” Wat gebleven was: het Schunck glaspaleis – een ode aan de architectuur door de Heerlense architect Frits Peutz. Vroeger een warenhuis waar heel Limburg kwam winkelen, nu een museum, bibliotheek, restaurant en ook iets met zang en dans. Ik at er met de interviewer van dienst een mini-hamburger. De mensen in het zaaltje  spraken geen Limburgs tegen mij. Drie ervan vertelden me dat dat kwam omdat de leiding van de mijnbouw vroeger vooral uit Hollanders bestond en dat hun ouders daarom dachten dat het beter voor hun carrière zou zijn als ze algemeen beschaafd Nederlands spraken.   Maar goed, de mijnen sloten, de stad verpauperde en kwam er daarna ook weer bovenop. Ik belandde met de organisatie en een sliert belangstellenden in Pelt, een café van het soort dat ik alleen nog maar uit mijn herinnering kende. Ik was de eerste niet, traditioneel gingen de  meeste schrijvers daar met bibliotheekmedewerkers en al ten onder.  De lokale specialiteit die ik telkens in mijn handen gedrukt kreeg, was het ‘vlammetje’. Een dot triple-bier afgeblust met gewoon bier. Lang verhaal kort: ik werd wakker in Stadshotel Heerlen, waar ik vanwege een verbouwing de enige gast was. Ik raapte mezelf op en kroop terug naar dat smetteloze station. Ik wist niet precies wat ik had meegemaakt. Het was niet onplezierig geweest, maar ook wel genoeg.</p>]]></description>
      <guid>https://nrc.nl/nieuws/2023/04/03/heerlen-a4161087</guid>
      <pubDate>Mon, 3 Apr 2023 05:56:59 +00:00</pubDate>
    </item>
    <item>
      <title><![CDATA[ESPN belde, de grote sportzender]]></title>
      <description><![CDATA[<p>ESPN belde, de grote sportzender. Leon, coördinator nieuwsdienst. Had ik in de loop van de dag even om de toestand bij Vitesse te bespreken? Ik had inmiddels tegen zoveel media ‘nee’ gezegd, dat ik in een opwelling ‘ja’ zei. Ik vond mezelf inzake Vitesse onderhand ook wel een logische gesprekspartner. Bij gebrek aan beter waren de media nu her en der supporters aan het interviewen. Ik zeg niet dat het imago van de club er door naar beneden werd getrokken – dat kan helemaal niet meer –, maar laat mij dan de vertegenwoordiger zijn van het smaldeel dat nog wel een beetje normaal uit zijn woorden kan komen. „Wij werken met professionele teams”, zei Leon. Het professionele team kwam in de vorm van verslaggever Danny. Je mag nooit op iemands naam afgaan, maar ‘Danny’ vind ik een geweldige naam voor een voetbalverslaggever.  In mijn hoofd heten ze allemaal ‘Danny’. Danny stond als een bepakte ezel bij de receptie van het Radiohuis op het Mediapark op me te wachten. Hij was die dag ook al in Utrecht, Den Haag en Spakenburg geweest. In de hal klapte hij zijn camera uit. Via een apparaat op de grond legde hij contact met een collega in een studio.  „Hij staat”, zei Danny. ‘Hij’ was ik. Danny wees naar het apparaat. „Hij luistert mee, hij gaat het meteen knippen en scheren. Kan het meteen in alle journaals. Ik denk dat het de opening wordt.” Het apparaat vroeg wat ‘Roosmalen’ zou gaan zeggen. Danny: „Dat het een puinhoop is bij Vitesse, toch?” Ik: „Ja, Roosmalen gaat zeggen dat het een puinhoop is. Al jaren.” We begonnen.  Eerste vraag: „Kun je kort schetsen wat er de laatste vijftien jaar allemaal gebeurd is in Arnhem?” Ik begon, maar ik zag aan het hoofd van Danny dat het korter moest. Het apparaat vond dat ook. De tweede poging ging in één zin: „Vitesse is de afgelopen vijftien jaar gerund door onbenullen.” Ik voegde eraan toe dat iedereen het met terugwerkende kracht beter kon, inclusief mezelf.  Ik zag Danny opleven, hij vroeg of ik dat nog een keer kon herhalen. Ik vroeg of hij de zin daarna, dat ik natuurlijk niet echt voorzitter wil worden, erin wilde laten. Danny zakte door de knieën om dat met het apparaat te bespreken.  „Relativering van hem erin laten, anders krijgt Roosmalen al die gekken over zich heen.” Roosmalen stond ernaast en knikte.  Danny van ESPN hield zich keurig aan de afspraak, maar hun afdeling sociale media had op eigen gezag nog even doorgeknipt. Het deel van de Vitesse-supporters dat een zin graag begint met ‘kut’ of ‘klote’ had weer iets om woedend over te zijn.</p>]]></description>
      <guid>https://nrc.nl/nieuws/2023/03/30/espn-betrouwbare-partner-a4160914</guid>
      <pubDate>Thu, 30 Mar 2023 05:56:59 +00:00</pubDate>
    </item>
  </channel>
</rss>
