<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Aan knoppen draaien]]></title>
      <description><![CDATA[<p>D e Telegraaf  had als eerste het gerucht dat het kabinet wellicht ‘aan de prijsknop gaat draaien’, waardoor roken voor de onderklasse in pak ’m beet 2040 onbetaalbaar wordt, uitgewerkt tot een nieuwsbericht. Veertig euro per pakje sigaretten is dan een optie, las ik. In Australië is 25 euro per pakje tenslotte ook een succes.  Iets wat ‘wellicht gaat gebeuren’ tot nieuws verheffen is gewoon een proefballon oplaten. Even een bevriend medium inschakelen om te kijken hoe een maatregel valt in de samenleving. Je kon de reactie van Clean Air Nederland bij voorbaat uittekenen. Als dit plan werkelijkheid wordt, zijn ze weer een stukje dichter bij de eigen overbodigheid, hoewel er voor het type dat deze organisatie bemenst en aanhangt altijd wel wat te zeuren overblijft. De lucht zal pas zuiver genoeg zijn als de laatste roker is gestorven aan longkanker. Of is opgespoord, geïnterneerd en doodgeschoten, want die kant gaan we langzaam op.  En zelfs dan zullen ze altijd last blijven houden. Er zit van alles in de lucht.  De boven ons gestelden weten inmiddels dat je het gedrag van de onderklasse maar op één manier kunt beïnvloeden. Door ze te pakken waar het pijn doet: in de portemonnee. Als preventie en voorlichting niet werken, kun je ze ook dwingen om niet te roken, te drinken, de auto weg te doen, minder vlees te eten of het huis te isoleren. De vrije wil wordt ingeperkt zonder het zo te noemen. De illusie van de individuele vrijheid blijft overeind. Want officieel mag je blijven roken, zuipen, gokken en barbecuen.  Het is wachten op de populisten die hierop gaan hameren. Die gaan roepen dat uw ongezonde levensstijl bij hen in goede handen is. Ze zullen strijden voor uw vrijheid, ook als er niets te strijden is, want het is maar  een proefballon. Wat ook irriteert is het gewijs naar andere landen en gebieden dat tegenwoordig met ieder proefballonnetje meezeilt. In Australië werkt het ook… Ja, maar in Australië sluiten ze immigranten op in concentratiekampen, terwijl ze daar toch ruimte genoeg hebben. Op de Filippijnen schiet de politie potentiële drugsdealers dood, Brazilië gaat ook die kant op. Waarom hier niet?  Ze schieten hier toch ook op alles vanaf hun scooters? In de Verenigde Staten zorgt het te pas en te onpas zingen van het volkslied voor een enorme samenhang, kunnen we daar hier ook niet mee beginnen? Misschien kunnen we stoppen met het verspreiden van non-nieuws en nepdiscussies? In Rusland verbieden ze kranten en halen ze websites uit de lucht, alle mensen zijn daar heel erg tevreden.</p>]]></description>
      <guid>https://www.nrc.nl/nieuws/2022/06/02/aan-knoppen-draaien-a4131371</guid>
      <pubDate>Thu, 2 Jun 2022 00:00:00 +00:00</pubDate>
    </item>
    <item>
      <title><![CDATA[Ik blijf normaal]]></title>
      <description><![CDATA[<p>Ik was al heel lang aan het klimmen. Het ging met horten en stoten, één stapje vooruit, twee stapjes terug, dat werk. Opeens, toch nog onverwacht stond ik dan toch op de top van de berg. Het uitzicht was er adembenemend hadden ze me verteld. Dat klopte, ik kreeg nog maar weinig lucht binnen.  Hoe hard ik het ook probeerde.  Uitverkochte theatervoorstellingen, een bestseller, vier pagina’s aandacht in  de Volkskrant . Ik nam me voor om normaal te blijven doen. „Papa staat op de top van de Olympus”, zei ik tijdens het ontbijt. „We moeten ons allemaal voorbereiden op de val. Tot die tijd blijf ik normaal doen.” Geen reactie. „Ik blijf normaal doen!”, herhaalde ik, terwijl ik het profiel dat Gijs Beukers in  de Volkskrant  over me had geschreven las. Leah van Roosmalen (5) stootte een glas melk over de pagina’s.  „Genade, lieve papa…” Met een theedoek depte ik de krantpagina’s.  Hoorde ik mezelf nou zachtjes vloeken?  Ik drukte de theedoek voorzichtig op mijn vele gezichtjes. Ik voor een boekenkast, ik in een lesauto, ik met een doos vol met zelfgeschreven boeken. Allemaal in mijn stomme blauwe pak.  „Ik ga straks een nieuwe krant kopen”, deelde ik mee. „En verder blijf ik heel normaal!” Eva, mijn vriendin, merkte voorzichtig op dat ik al maanden niet normaal deed. Alles draaide om mij. Ik pareerde woedend dat mijn gedrag logisch was gezien de hoeveelheid aandacht die me aanvloog. Ook nog een zin waar ik niet trots op ben: „Partners van andere BN’ers zouden hun vingers aflikken bij hoe ik me gedraag.” Lucie van Roosmalen (6) vroeg of ze een van mijn boeken mee naar school mocht nemen, een van de meesters had erom gevraagd.  „En ook een handtekening erin.” We fietsten naar school, het boek met handtekening prominent tussen de dochters in de bakfiets. Vergiste ik me of deden ze op het schoolplein anders, vriendelijker?  Een paar uur later stond ik in het Radiohuis met om me heen een hele groep die alles wat ik zei grappig vond. Ik herinnerde me hoe het was toen ik nog alleen stond met mijn humor.  Ik was Brian uit  Monty Python’s Life of Brian  geworden. Toen ik geagiteerd opmerkte dat het allemaal niet zo grappig bedoeld was, lachten ze nog harder. Ze sloegen me op de schouders, misschien moest ik maar gewoon raar gaan doen. Net als de rest.  Ik ging het ze maar meteen vertellen als ik thuiskwam. „Papa blijft toch niet normaal doen.”</p>]]></description>
      <guid>https://www.nrc.nl/nieuws/2022/05/31/ik-blijf-normaal-a4131081</guid>
      <pubDate>Tue, 31 May 2022 00:00:00 +00:00</pubDate>
    </item>
    <item>
      <title><![CDATA[Onze laatste vliegvakantie]]></title>
      <description><![CDATA[<p>Vorige week boekte ik een  all-inclusive -reis naar Turkije, vanwege het gegarandeerde vakantieweer waarschijnlijk. En ook omdat alles geregeld is. We reizen straks af naar een ook alweer gegarandeerd kindvriendelijk oord in  the middle of nowhere , naar een plaats die ook in een ander land ter hoogte van de evenaar had kunnen liggen, want van de plaatselijke cultuur krijg je er niets mee. We brengen een week door met allemaal landgenoten – en Duitsers en Engelsen en Belgen en geen Russen – die ook alleen maar willen liggen en eten en misschien lezen (maar waarschijnlijk niet) terwijl hun en onze kinderen even verderop spelen en eten.  „Rust”, met dat woord had ik de ad hoc-beslissing verkocht. „Geen gedoe, gewoon lekker uitrusten.” Sinds de niet meer te annuleren boeking escaleert de situatie op Schiphol. Reizigers worden er kapot gemaakt met lange rijen. Gisteren doken er beelden op van reizigers die uren in de regen werden gezet omdat Schiphol ze niet kan ‘verwerken’. In gedachten zag ik ons daar staan met Frida van Roosmalen (0), ik weet al wel wat dat met de groepsdynamiek doet. Dat wordt onze laatste vliegvakantie. Dick Benschop (PvdA) gaat in een half jaar bereiken waar de milieubeweging al decennia naar streeft: Schiphol naar de kloten helpen. Ik zag hem zondag aanzitten bij  Buitenhof , waar hij als een eend in een vertrouwde vijver snaterde dat hij de kritiek dat hij, terwijl het op zijn luchthaven uit de hand liep, was gesignaleerd in een bootje – „Dat komt lullig over, dat besef ik reuzegoed.” – makkelijk kon pareren. Hij had de hele week thuisgezeten vanwege een coronabesmetting en was die dag „even ontsnapt”.  Door deze man krijgt dombo Daniel Koerhuis van de VVD, die zich opstelt als Sint Christoffel van alle  all-inclusive -reizigers, de wind in de zeilen; dat is de nevenschade. Het grote pluspunt is dat Schiphol in korte tijd een zeer slechte naam krijgt. De uitzaaiingen die niemand wilde zien doen er niet meer  toe, het probleem is nu het niet weg te krijgen gezwel binnenin. Het zat in  Buitenhof  helemaal uit te stralen dat we nooit meer van hem afkomen. Jammer dat het over de rug van onschuldigen moet, maar als we straks in Turkije uitrusten van de heenreis zullen we in het zand een tekening van hem maken. Van Dick Benschop, de enige PvdA’er die daadwerkelijk een bijdrage heeft geleverd aan de leefbaarheid van de planeet. Van alle onbewust onbekwamen is hij de allergrootste.   		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/05/30/schiphol-naar-de-kloten-2-a4130328</guid>
      <pubDate>Mon, 30 May 2022 00:00:00 +00:00</pubDate>
    </item>
    <item>
      <title><![CDATA[Vergiftigd]]></title>
      <description><![CDATA[<p>Op het internet circuleerden nieuwsberichten met de strekking dat ‘we’ in gezinsverband in de nacht van zondag op maandag het huis hadden ondergekotst vanwege het eten van bedorven slagroomsoesjes die ik bij de Vomar had gekocht om de verjaardag van mijn jongste dochter Frida van Roosmalen (inmiddels 1) te vieren.  Ik had dit zelf rondgebazuind, zonder te beseffen dat het ‘nieuws’ zou worden. Ik wil de angel niet uit de berichtgeving trekken, omdat we inderdaad allemaal ziek waren, maar het gaat te ver om dit te wijten aan de slagroomsoesjes van de Vomar.  Ik kom dagelijks bij de vestiging in Wormer en dat wil ik graag zo houden. Slagroomsoesjes van de Vomar kunnen tegen een stootje, zo snel bederven ze nou ook weer niet, en als je bij het eten ervan niets hebt geproefd, is de kans groot dat er met de slagroomsoesjes van de Vomar niets aan de hand was. Een vaste klant van de Vomar, iemand die er wekelijks slagroomsoesjes koopt „omdat ze zo lekker vaak in de aanbieding zijn” vertelde me toen ik er met Lucie van Roosmalen (6) was om een aubergine, een pak hagelslag en een pakje roomboter te kopen, dat ze slagroomsoesjes weleens een halve middag in de zon had laten liggen voor ze ze at en dat ze toen nog steeds niet ziek was geworden. Ja, oké,  case closed . Anderen klampten mij aan dat het weer eens heerste. Wormer wordt om onduidelijke redenen om de haverklap getroffen door griepvirussen, daar kon je slagroomsoesjes niet de schuld van geven. „Ik heb ook weleens een halve dag gekotst, maar kijk nu…” Ik keek naar een vrouw achter een looprek, die inderdaad een frisse indruk maakte.  Haar man herinnerde zich ook hele kotspartijen. „Maar nooit van slagroomsoesjes van de Vomar.” Eigenlijk was af en toe een dag kotsen iets heel gewoons, niet iets om aan de grote klok te hangen.  Ik had mijn lesje weer eens geleerd. Als je in een dorp woont, geeft het geen pas om dingen uit te vergroten. Toen we allemaal weer beter waren, werden we op weg naar school ingehaald door drie brandweerauto’s. Ik zei voor de lol dat de school in brand stond. Even later bleek dat de brandweerwagens inderdaad op weg waren geweest naar de basisschool van mijn kinderen. Er was geen brand, maar er hing wel een rare lucht en dus hadden ze het gebouw alvast voor de zekerheid onder water gezet. De juffen en meesters droegen fluorescerende hesjes en geboden alle ouders en kinderen rechtsomkeert te maken. Het was nog veel te vroeg om conclusies te trekken.</p>]]></description>
      <guid>https://www.nrc.nl/nieuws/2022/05/24/vergiftigd-a4128061</guid>
      <pubDate>Tue, 24 May 2022 00:00:00 +00:00</pubDate>
    </item>
    <item>
      <title><![CDATA[De ruimte in]]></title>
      <description><![CDATA[<p>Joost Eerdmans van JoostAnnabel21, wat moet je ermee? Kan dat hele zootje niet naar een andere planeet? Kunnen we ze ruimtepakken aantrekken, voor een paar jaar vloeibaar voedsel meegeven en dan wegschieten? Gewoon even weg, verder rechtvaardig behandelen. Ik vind de tekstballonnetjes met zogenaamd flinke teksten die hij er zo nu en dan uitfloept zo irritant.  De eerste neiging is altijd negeren, maar hij en de rest van JoostAnnabel21 staan inmiddels in de peilingen op een zetel of twaalf. Hun tactiek is de hele tijd flinke teksten uitslaan, maar ondertussen aanschurken tegen de zittende macht.  Zogenaamd wel redelijk zijn. Met JoostAnnabel21 kun je wel afspraken maken, ze zijn een PVV-light, en ondertussen roepen ze zo nu en dan iets stevigs.  Voor de ophef.  Even duidelijk laten horen dat ze er nog zijn.  Dat iedereen die drie keer met justitie in aanraking komt levenslang de bak in moet, of dat alle Nederlandse kinderen verplicht pindakaas moeten eten. Dit weekend kwamen ze met het voorstel om de procedure voor asielzoekers uit veilige landen te verplaatsen naar het Caribisch deel van het Koninkrijk. Dan hebben Curaçao, Aruba en Sint-Maarten toch nog nut voor JoostAnnabel21. Je mag Joost Eerdmans niet vergelijken Anton Mussert en JoostAnnabel21 niet met de NSB, daar kunnen ze niet tegen, dan worden ze woedend, want ze dragen toch geen uniformen en ze zijn toch geen landverraders en fascisten?  Tegelijkertijd is het copy/paste van het Guyana-plan van Anton Mussert die twee weken na de Kristallnacht (1938)  in Nazi-Duitsland – het aantal Joodse vluchtelingen nam toe – voorstelde om ze dan maar ergens anders heen te brengen. Hij wilde ‘een volk zonder land’ transporteren naar ‘een land zonder volk’, naar dunbevolkte delen van Zuid-Amerika zoals Suriname. Het was een plan dat geen bijval kreeg, maar hij kwam er tijdens zijn proces toen hem verregaande collaboratie met de Duitse bezetter werd verweten nog wel op terug. Hij stapte even over al het andere heen en vond zijn plan met terugwerkende kracht toch niet belachelijk. Want hoeveel levens zou het gescheeld hebben als het voor de oorlog wel zou zijn uitgevoerd?  Hij kreeg gewoon de doodstraf, iets waar Joost Eerdmans ook achter staat.  Redenerend als Mussert, waar we Joost Eerdmans van JoostAnnabel21 natuurlijk niet mee mogen vergelijken, herhaal ik nog maar even dat het misschien niet onverstandig is wat ik in de eerste twee zinnen van deze column schreef. Schiet Joost Eerdmans en de rest van JoostAnnabel21 de ruimte in. Er komt vast wel een geschikt moment waarop we met elkaar kunnen constateren dat we daar geen spijt van hebben.</p>]]></description>
      <guid>https://www.nrc.nl/nieuws/2022/05/23/de-ruimte-in-a4125224</guid>
      <pubDate>Mon, 23 May 2022 00:00:00 +00:00</pubDate>
    </item>
    <item>
      <title><![CDATA[Hoe is deze pratende banketstaaf eigenlijk hoofdredacteur van De Telegraaf geworden?]]></title>
      <description><![CDATA[<p>Het zegt alles over dit land dat Sjuul Paradijs nog een factor is. Hij schaarde zich tijdens het debat over #nokiagate vierkant achter minister-president Mark Rutte. Hij nam het  De Volkskrant  kwalijk dat ze publiceerden over de gewiste sms’jes op zijn Nokia.  „Je vertrapt daarmee een samenleving die uit moet gaan van vertrouwen in plaats van wantrouwen.” En dat was ooit hoofdredacteur van toen nog de grootste krant van Nederland. Met zo’n vriend en de steun van Ton Elias heeft Mark Rutte eigenlijk geen vijanden meer nodig. Als dat je vrienden zijn sta je met 0-4 achter. Je gaat niet gearmd poseren met Sjuul Paradijs, dat is toch meer het soort kennis waarmee je liever niet in het openbaar gezien wilt worden. Sjuul Paradijs laat zich voorstaan op zijn gewone afkomst. Hij is banketbakkerszoon. De grote vraag is waarom hij in godsnaam geen banketbakker is geworden. Het is niet dat hij niet van de producten hield. Hoe is deze pratende banketstaaf eigenlijk hoofdredacteur van  De Telegraaf  geworden, een krant die hij met zijn gezelligheid richting afgrond dreef? De door hem zelf gecreëerde coterie die allemaal hun baantje, hun rubriekje, hun winkeltje aan hem te danken hadden bleef hem steunen, maar met journalistiek had het allemaal niets te maken.  Nadat ze hem bij  De Telegraaf  hadden weggestuurd begon hij samen met zijn voormalig adjunct Jan Kees Emmer, die zo nu en dan  Goedemorgen Nederland  van het bevriende WNL zonder parate kennis mag leeglopen over de Oranjes, een eigen winkeltje: Trusted Media.  Snuf en Snuitje helpen u de winter door in medialand. Op de site van het bedrijf zie je de twee in betere tijden op foto’s tegen hun onderwerpen aanhangen. Sjuul Paradijs die samen met Mark Rutte een  Telegraaf  omhooghoudt: samen gemaakt! Sinds hij is opgeraapt door de redactie van  Khalid & Sophie  waar hij met enige regelmaat als de helft van het ‘duo van dienst’ een open deur mag intrappen zie en hoor je hem weer vaker. Je ziet de redactievergaderingen voorafgaand aan het televisieseizoen voor je. Bij BNNVARA gaan ze ook mee met de tijdgeest. Liever een oude rechtse gezelligerd dan jong, links en betweterig. „We hebben nog een rechtse domkop nodig. Type Harry Mens, maar niet Harry Mens.” Door de onverwachte streep licht waarin hij opeens weer mocht staan vond Sjuul Paradijs de kracht om weer overeind te krabbelen. Hij brabbelt weer mee, hij begrijpt Rutte wel. Banketbakkerszoon springt pontificaal in het roeibootje van zijn lievelingspoliticus. Jammer dat hij zo is afgevallen, maar laten we hopen dat het toch zinkt. Als de een verdwijnt, dan de ander graag ook.</p>]]></description>
      <guid>https://www.nrc.nl/nieuws/2022/05/20/banketstaaf-a4124993</guid>
      <pubDate>Fri, 20 May 2022 00:00:00 +00:00</pubDate>
    </item>
    <item>
      <title><![CDATA[Palestijnse vlag]]></title>
      <description><![CDATA[<p>Maandagavond protesteerden ‘maximaal vijftien personen’ op het Mediapark tegen de terugkeer van het programma  Vandaag Inside . Ze hielden spandoeken en borden omhoog met teksten als „Stop die kaars in je eigen aars”, waarmee ze verwezen naar wat inmiddels ‘het kaarsincident’ wordt genoemd: een al  of niet verzonnen verhaal van stamgast Johan Derksen dat ging over het inbrengen, in een latere versie „het tussen de benen zetten”, van een duizendurenkaars bij een ontklede, dronken vrouw die eerder in een huiselijke setting met een andere dronken vrouw over hem en „de keeper van Veendam” heen had gekotst.  „Helemaal ondergekotst”, vatte Johan Derksen de gezelligheid in zijn verhaal samen. De al dan niet verzonnen bekentenis leidde tot een brede maatschappelijke discussie met allerlei niet meer te volgen aftakkingen die soms tot diep in de jaren zeventig reikten met een duider – Angela de Jong, televisierecensent van het  AD  – die in alle andere talkshows verscheen. Het kots en kaarsverhaal was duidelijk haar  finest moment . Samengevat: het programma verdween door zelf-canceling en kwam uit zichzelf dus ook weer terug.  Gestreeld en gekrast en met een record aantal kijkers. Johan Derksen verwende zijn fans met een opgestoken middelvinger naar zijn criticasters, de andere vaste gast René van der Gijp leek zelf niet te snappen waarom hij niet één keer kon lachen, presentator Wilfred Genee was gewoon Wilfred Genee en schrijfster Heleen van Royen wier zoon op de redactie van het programma werkt paste perfect in de mannenpraatgroep.  De uitzending was verder niet legendarisch. Als mijn kinderen later vragen naar deze tijd zal ik ze proberen uit te leggen wat dit alles met vrijheid van meningsuiting te maken had en hoe we toen collectief op de bodem van de put naar elkaar zaten te kijken. En hoe we later ook weer omhoog klauterden, want het is altijd een golfbeweging: we gaan ook weer naar boven mensen! Ooit komt de dag dat het gesprek niet meer gaat over al doen niet gedwongen seks met een duizendurenkaars, maar net als in andere landen over literatuur en cultuur. Maar nu nog niet! Een dag na de demonstratie tegen het hervatten van het programma wandelde uw columnist over het Mediapark. Ik stopte bij een prullenbak waar de beveiliging alle spandoeken en vlaggen van de demonstranten had neergelegd. Het was onduidelijk of dit een extra service was voor als de demonstranten ook rondom de tweede uitzending wilden komen schreeuwen of dat al die spullen gewoon niet in de prullenbak pasten. Triomfantelijk tussen al die rotzooi: een Palestijnse vlag.  Wat hebben de Palestijnen hier nou weer mee te maken?  Ik hoop niets</p>]]></description>
      <guid>https://www.nrc.nl/nieuws/2022/05/18/palestijnse-vlag-a4124694</guid>
      <pubDate>Wed, 18 May 2022 00:00:00 +00:00</pubDate>
    </item>
    <item>
      <title><![CDATA[In het zonnetje zetten]]></title>
      <description><![CDATA[<p>De eerste zomerse dag. Ik lag in de tuin in de oranje Fatboy, die ik voor 20  euro bij de kringloop had gekocht. Een aankoop waar ik al twee keer een compliment voor had gekregen. Een keer van de werkster en een keer van een moeder die haar kind bij ons kwam wegplukken. „Goh, een Fatboy. Die zijn duur, he?” „Nee hoor, 20 euro.” Ze konden het beiden niet geloven, zo’n meevallertje overkwam hen nou nooit. Ik lag dus in de Fatboy, Frida van Roosmalen (0) kroop over het gras. Niets zo lekker als de zon in mei. De opgewonden warmte van Lucie van Roosmalen (6) op haar nieuwe rolschaatsen. Ik denk dat ik tevreden was, jammer dat ik nog moest werken. Een familielid belde. Het personeel van de zorginstelling had mijn moeder even in de zon gezet. Uit bed getild, in de rolstoel gehesen, naar buiten gereden. „Wel prettig voor haar”, zei het familielid. Nadat ze ophing bleef ik achter met dat beeld van mijn moeder in mijn hoofd, ik kreeg het niet meer weg. Mijn moeder van 91 achter het hekje op haar betonveldje van vier bij twee. In de zon gezet. Kwam hier de uitdrukking ‘in het zonnetje zetten’ vandaan? Hadden we die dan al die tijd verkeerd geïnterpreteerd? Was dat juist niet feestelijk bedoeld?  Zouden ze het zo tegen haar zeggen: ‘Mevrouw Van Roosmalen, we gaan u even lekker in het zonnetje zetten?’ Of was het: ‘Mevrouw Van Roosmalen, we laten u even in de zon staan’, waarmee ze eigenlijk ‘in de kou staan’ bedoelden. Misschien vergaten ze wel dat ze haar buiten hadden gezet, zoals er ook mensen zijn die hun hond of kinderen per ongeluk of expres een paar uur in de auto opsluiten, ze werden altijd net op tijd opgemerkt door een toevallige passant die dan alarm slaat. Ik belde de zorginstelling. De vrouw die opnam had geen tijd, ik kon beter op de afgesproken tijden bellen. Mijn moeder zat beslist niet meer in de zon. Ze zat juist lekker binnen. In de recreatiezaal lijken alle maanden op elkaar, de temperatuur is er altijd hetzelfde. Leah van Roosmalen (5) meldde zich bij mijn voeten. Ze constateerde dat het binnen kouder was dan buiten. „Meestal is het andersom.” Ze zei dat ze van plan was om de hele tijd van binnen naar buiten te lopen om het verschil te blijven voelen.</p>]]></description>
      <guid>https://www.nrc.nl/nieuws/2022/05/16/in-het-zonnetje-zetten-a4124492</guid>
      <pubDate>Mon, 16 May 2022 00:00:00 +00:00</pubDate>
    </item>
    <item>
      <title><![CDATA[Missen]]></title>
      <description><![CDATA[<p>De vriendin vertrok met haar vier beste vriendinnen voor een paar dagen naar Valencia, de sinaasappelstad. Ik was meer dan voldoende geprept om de uitdaging aan te kunnen. Ze werd vier uur voor vertrek al op Schiphol verwacht, de groep waar ze tijdelijk onderdeel van is speelt graag op zeker. Ik vond dat, deels uit eigen belang, schandalig en belachelijk.  Het afscheid was emotioneel. Lucie van Roosmalen (6) en Leah van Roosmalen (5) klampten zich aan hun moeder vast voordat ik ze naar school bracht. Frida van Roosmalen (0) gaf geen krimp. Voor ze haar koffertje ging pakken, bespraken we uitgebreid de do’s en don’ts, die ik na zes jaar vaderschap uiteraard al kende. Alles moest zo gezond mogelijk, graag vroeg naar bed, alles meteen opruimen. Servies en pannen graag eerst zelf afwassen voor ze in de afwasmachine worden gezet en absoluut geen was draaien.  Toen ze vertrokken was, stuurde ik voor de lol een tweetje de wereld in met de vraag hoe laat ik de kinderen van school moest halen. Het was een grapje, ik weet inmiddels echt wel dat de school om 15.30 uitgaat. Ik heb daar tientallen keren gestaan, tussen al die anderen met inwisselbare levens. We leven helaas in een tijdperk dat in het openbaar humor bedrijven over taakverdeling tussen mannen en vrouwen niet meer wordt gepikt, de vriendin belde vanaf Schiphol – ze hadden inmiddels en groupe al twee  caffè lattes op, de stemming was nog steeds uitgelaten – of ik wilde stoppen met ‘humor’ want ze bleef maar berichten krijgen van vooral vrouwen die haar wilden redden.  Nu ze me toch sprak… Wat ging ik eigenlijk koken?  „Pannekoeken”, zei ik naar waarheid. Vond ze een slecht idee. „Wat wil je dat ik kook?”, vroeg ik strategisch. „Lekkere groentjes”, ze bedoelde niet per se groenten die ik lekker vind. Ongevraagd vulde ze het verder in: „sperzieboontjes, misschien met wat rijst.” „Meiden”, riep ik naar de twee oudste dochters die direct uit school languit voor de televisie waren gaan liggen, iets wat ze normaal nooit doen, „we eten toch geen pannekoeken, maar sperzieboontjes.” Lucie van Roosmalen, ze had zich half ontkleed en mascara rondom haar ogen en op haar wangen gesmeerd kwam schreeuwend op me af. „Wie heb je in godsnaam aan de telefoon?” „Je moeder”, zei ik. Meteen ontzag. Leah van Roosmalen trok mijn iPhone weg  en fleemde dat ze haar moeder miste. Ze zei ook dat het nog steeds geen troep was en keek me daarbij doordringend aan, we wisten alle twee dat ik haar iets verschuldigd was.   Het telefoongesprek werd naar tevredenheid afgerond. Ik stelde me voor dat ze nu terug naar haar vriendinnengroep liep – die ook allemaal uit verveling naar huis hadden gebeld, want wie gaat er nu vier uur voor vertrek al naar Schiphol? –  met het verwarrende idee in haar hoofd dat ik de zaak onder controle had.  Ze ging ons enorm missen.</p>]]></description>
      <guid>https://www.nrc.nl/nieuws/2022/05/13/missen-a4124272</guid>
      <pubDate>Fri, 13 May 2022 00:00:00 +00:00</pubDate>
    </item>
    <item>
      <title><![CDATA[Zeurburgers]]></title>
      <description><![CDATA[<p>Juist in de week dat ik me liet informeren over een e-bike voor de wat langere afstanden – ik had het plan om voortaan vanaf Wormer snel naar Amsterdam te fietsen – schreef ‘theatertechnicus en fietsliefhebber’  Erik Koletzki een betoog tegen e-bikers  in  NRC . Zijn slotzin zei alles: „Dus beste e-biker, ga je heel snel diep schamen.” ‘Diep schamen’, hahaha. Net als Erik maak ook ik me zorgen over het milieu, en ik wil daar ook best mijn steentje aan bijdragen, maar ik ga me niet voor alles schamen omdat hij dat wil. Erik Koletzki is een van de vele zeurburgers die denkt bij  te dragen aan de oplossing van het klimaatprobleem door zijn pijlen te richten op de kleine vissen.   De zeurburger verliest het grote geheel uit het oog en projecteert  het klimaatprobleem op zijn medeburgers. Hij wijst ze graag op hun tekortkomingen.  We moeten ons schamen voor vlees, voor onze vakanties, voor de kleren die we kopen, voor de pakjes die we bestellen, voor de wijze waarop we ons vervoeren, zelfs voor het krijgen van kinderen. Alles kan beter en anders en zij weten hoe. Ik heb helemaal geen zin in mensen als Erik Koletzki die mij belerend toespreken dat ik nog geen warmtepomp heb, dat ik minder en korter moet douchen, van wie ik de verwarming moet uitzetten in de herfst en die quasi informerend aanbellen omdat ze constateren dat er tegen de trend in nog geen zonnepanelen op ons dak liggen. Mogen we straks ook geen keukenapparatuur meer gebruiken omdat je beslag net als vroeger ook wel handmatig kunt kloppen?  De klimaatdoelstellingen van Parijs kunnen gemakkelijk gehaald worden als we samen een vuist maken tegen de echte vervuilers. De oplossing is zo simpel: Schiphol inkrimpen,  geen cruiseschepen in Nederlandse havens, het autorijden zwaarder belasten en het terugdringen van de intensieve veehouderij. Vooral dat laatste. Keten je vast aan een staldeur, blokkeer een landingsbaan, ga op de snelweg zitten, doe alles, maar bespaar me je eigen superieure leefwijze.  Nooit meer barbecueën, voor de open haard of op de e-bike.  Mag niet van Erik Koletzki.  Want: „Dat is niet altijd nodig en kost energie.” Alles kost energie, vooral de vorsende blik  van de medeburger. Fiets in de plomp met je gezeur.</p>]]></description>
      <guid>https://www.nrc.nl/nieuws/2022/05/11/zeurburgers-a4123983</guid>
      <pubDate>Wed, 11 May 2022 00:00:00 +00:00</pubDate>
    </item>
  </channel>
</rss>
