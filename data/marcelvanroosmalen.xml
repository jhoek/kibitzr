<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Onbenullen]]></title>
      <description><![CDATA[<p>Het is moeilijk partij kiezen in het conflict tussen de Arnhemse profvoetbalclub Vitesse en Michael van de Kuit, eigenaar van stadion Gelredome. Voor mij dan, want ik noem mezelf Vitesse-supporter. Voor de neutrale toeschouwer is het wel duidelijk dat Michael van de Kuit gelijk heeft met zijn analyse dat de voetbalclub in handen is gevallen van de verkeerde mensen. Algemeen directeur Pascal van Wijk en ‘commissaris’ Henk Parren hebben naar eigen zeggen dan wel een ‘geelzwart hart’, maar het ontbeert ze simpelweg aan de skills om een bedrijf te leiden. Ze zijn per ongeluk kapitein en stuurman geworden op een veel te grote boot, ze trekken wat aan het roer en proberen zo tussen ijsbergen te laveren. Zachte heelmeesters maken stinkende wonden, maar wat de onbenullen Pascal van Wijk en Henk Parren aanrichten, grenst aan het onwaarschijnlijke. De voetbalclub kwam door in het verleden gemaakte afspraken ongeschonden – schuldenvrij en met een behoorlijk eigen vermogen – uit ‘de Russische periode’. In plaats van op eigen kracht verder te gaan ging het duo op zoek naar ‘een nieuwe baas’ om de club uiteindelijk met veel tromgeroffel uit te leveren aan een investeringsmaatschappij, de Common Group van de Amerikaan Coley Parry, een overname die door de KNVB nog steeds niet is goedgekeurd. Dit werd naar de buitenwereld gebracht als een overwinning, iets wat om raadselachtige redenen nog werd geslikt ook. In werkelijkheid werd een gezonde ‘patiënt’ in de operatiekamer dusdanig verminkt dat hij alsnog voor zijn leven moet vrezen. Decoreer ze desnoods met een gouden Vitesse-speld of een andere zelfverzonnen onderscheiding, maar stuur ze weg En nu is er weer een zelfgecreëerd en uit de hand gelopen conflict met Gelredome, waardoor de club mogelijk zonder stadion en dus zonder licentie komt te zitten. Over alternatieven is niet nagedacht, het enige wat Van Wijk en Parren lijken te kunnen is het versturen van persberichten waarin vast wordt gehouden aan het eigen gelijk. Ik ben helaas uit hetzelfde hout gesneden als andere Vitesse-supporters, het zal ons wel in de genen zitten. In geval van nood weten we niets anders te verzinnen dan met open mond toe te kijken. Arnhem is geen Breda, Groningen, Rotterdam of Leeuwarden, waar de achterbannen al lang in opstand waren gekomen tegen het schijnende onvermogen. Arnhemmers onderscheiden zich door nadrukkelijk de armen over elkaar te slaan, alsof we nu al bezig zijn met de acceptatie van het onvermijdelijke. De Titanic koerst richting ijsberg, op het benedendek speelt het orkest door zolang het nog kan. De vraag is of iemand even de moeite wil nemen om naar de stuurhut te gaan om twee klungels bij het roer weg te trekken. Decoreer ze desnoods met een gouden Vitesse-speld of een van die andere zelfverzonnen onderscheidingen, maar stuur ze weg.</p>]]></description>
      <guid>https://nrc.nl/nieuws/2023/02/28/onbenullen-a4158302</guid>
      <pubDate>Tue, 28 Feb 2023 05:56:49 +00:00</pubDate>
    </item>
    <item>
      <title><![CDATA[Acteer]]></title>
      <description><![CDATA[<p>Ik had een paar zinnen in een comedyserie van Chantal Janzen en Tina de Bruin, een Nederlandse actrice en cabaretière. Geen droom of hartenwens, maar het resultaat van een toezegging in het voorbijgaan aan Max Apotowski, de regisseur van Media Inside. Een vriendendienst waar ik volgens hem verder niets aan over zou houden. „Zomerprogrammering.” Ik was het bijna vergeten, maar de redacteuren rondom het programma mij niet. Ik werd na een vergadering van Media Inside in een auto geladen en naar Hilversum gebracht. De chauffeur zei dat je maar nooit wist hoe een koe een haas ving, misschien was ik volgend jaar wel acteur.  Het was in het RTL-gebouw, een bunker waar je voor iedere deur een ander pasje nodig hebt.  Ik zat opgesloten tussen andere figuranten. En Chantal Janzen. En Tina de Bruin. En een cameraploeg. Ook aanwezig: Hans Cornelissen, vroeger bekend van  Zeg ’ns Aaa, hij zat ook in mijn scène. Ik ben slecht in dit soort situaties. Ik had er tevoren wel over nagedacht hoe ik ongedwongen met Chantal Janzen de mediawereld zou doornemen, maar uiteindelijk weet ik niet meer wat ik tegen Chantal Janzen heb gezegd. Ja, die paar zinnen. Een keer of twintig die paar grappig bedoelde zinnen, die ik een paar minuten voor de opnames voor het eerst zag. Ze kwamen toch anders uit mijn mond dan de schrijvers ze bedoeld hadden. Chantal Janzen, Tina de Bruin en Hans Cornelissen moesten telkens opnieuw door een deur. Er was een spontaan moment dat werd besloten dat de zinnen ook anders uit mijn mond mochten komen, want ik speelde tenslotte mezelf, maar dan wel een versie van mezelf die niet bestaat. „Vrij spel”, werd er geroepen. Toen het er eindelijk op stond en de volgende figurant zich aandiende, werd ik bedankt.  Mijn acteercarrière zat er alweer op, het was kort en krachtig geweest, maar tegelijkertijd ook best lang. Toch leuk voor mij dat ik  nu ook eens een bijrol in een comedy van Chantal Janzen had gespeeld, dacht ik toen ik op zoek naar een uitgang door het RTL-gebouw dwaalde. Er waren er niet zoveel die dat mij na konden vertellen. Fijn eigenlijk dat er niet gelachen was, ik had in ieder geval niet de komiek uitgehangen. Daarna liep ik me keihard vast in een draaideur, want geen pasje. De portier had het op zijn beeldscherm gezien, beste scène van de dag.</p>]]></description>
      <guid>https://nrc.nl/nieuws/2023/02/24/acteer-a4157947</guid>
      <pubDate>Fri, 24 Feb 2023 05:56:49 +00:00</pubDate>
    </item>
    <item>
      <title><![CDATA[Reportage-element]]></title>
      <description><![CDATA[<p>Met Sandrine en Lois, twee redacteuren van het Radio 1-programma De Nieuws BV, reed ik naar een bushalte aan de Burgemeester de Bekkerlaan in Gemert, waar we Victor, een achttienjarige student, zouden treffen die daar dan zou vertellen dat er steeds minder bussen rijden tussen Gemert en Eindhoven, waar hij studeert. Ik werd gevraagd voor het reportage-element, iets wat ik niet kon weigeren. Bovendien sprak het voorgeprogrammeerde van de exercitie me erg aan.  Victor ging zeggen dat er steeds minder bussen rijden tussen Gemert en Eindhoven.  „We kunnen ook niet gaan”, opperde ik toen we gisteren op het Media Park verzamelden. „Dan bellen we Victor, en dan zegt hij vanaf de bushalte dat er weer bijna geen bussen naar Eindhoven komen.” Dat was natuurlijk geen optie, het moest en zou doorgaan vanwege de Provinciale Statenverkiezingen. Het leek misschien op van dichtbij op een leeg goal schieten, maar dit was nou typisch een onderwerp wat ze bij Radio 1 ‘de vinger in de samenleving steken’ noemen. „Heel veel mensen weten dit niet.” We vertrokken toch.  We reden langs het Wilhelminakanaal en daarna via Veghel naar Gemert, een dorp waar iedereen aan het carnavallen was. Iedereen behalve Victor, een student die bij een bushalte aan de Burgemeester de Bekkerlaan vertelde dat er steeds minder bussen van en naar Eindhoven rijden. Hij had hierover zijn beklag gedaan in de regionale krant, waarna hij was gescout als ‘nieuwsmaker’. Ik trok het nieuws eruit, professioneel en zakelijk. Daarna trokken we om uit te rusten het centrum van Gemert in. Onderweg interviewden we meneer Van Laar, hij deed vanwege een prostaatoperatie als enige niet aan carnaval. In café/zalencentrum Den Engelenburcht zei een vrouw dat het openbaar vervoer van en naar Gemert inderdaad ‘kut met peren’ is, iets wat later meerdere keren steeds krachtiger werd bevestigd door beschonken inwoners van Gemert.  Ik voelde het aandeel van Victor in de reportage krimpen. In café Kop of Munt – een geweldige naam, vind ik – vroeg een als draak verklede bezoeker hoe we er in het verre Hilversum achter waren gekomen dat het openbaar vervoer van Gemert naar Eindhoven en Helmond zo kut was. Hadden we dat soms gehoord van Arno Kantelberg, die uit Gemert komt? Ik had heel veel zin om ‘ja’ te zeggen, maar in plaats daarvan vertelde ik dat Radio 1 dagelijks de vinger in de samenleving steekt en dat ze zo Victor, een student van achttien die dagelijks bijna niet met de bus van Gemert naar Eindhoven kan, hadden ontdekt. „Benieuwd wat die gaat zeggen”, zei de draak.</p>]]></description>
      <guid>https://nrc.nl/nieuws/2023/02/22/reportage-element-a4157721</guid>
      <pubDate>Wed, 22 Feb 2023 05:56:49 +00:00</pubDate>
    </item>
    <item>
      <title><![CDATA[Het hoefde niet meer]]></title>
      <description><![CDATA[<p>Op een gegeven moment hoefde ik niet meer te komen. Te lang getwijfeld. Het aantal BN’ers dat woensdagavond wilde komen opdraven in Beeld &amp; Geluid voor de nationale inzamelingsactie voor Turkije en Syrië overtrof de verwachtingen, allemaal wilden ze het verschil maken, geloofden ze ook dat ze een verschil konden maken. Door er te zijn, door een telefoon op te nemen.  Zou het echt zo zijn? Wonen we echt in een land waar mensen pas geven als ze zien dat er een roedel BN’ers paraat zit? Dat je eigenlijk niet wilt geven, maar dat dan toch doet omdat de kans dan groot is dat je een BN’er aan de lijn krijgt.  En dan? Een moeizaam gesprek. Dat weet ik omdat ik vorig jaar als beginnend BN’er in het belpanel zat, toen voor Oekraïne. We zaten in identieke  T-shirts naast, boven en onder elkaar, de een wat bekender dan de ander. Ik voerde vooral gesprekken met mensen die niet wisten hoe ze telefonisch geld konden overmaken, maar soms wel behept waren met een mening over mij. Het kon natuurlijk niet altijd Chantal Janzen zijn, een beller opperde de mogelijkheid om te mogen kiezen via wie hij zijn goede geld naar het doel kon sluizen. Een ander had mij al zien zitten en had tegen zijn kleinzoon gezegd dat hij juist niet hoopte op mij. Zul je altijd zien. Het moest allemaal snel-snel, zo waren we tevoren duidelijk geïnstrueerd, ik wist niet of ik de mensen kon geven waar ze recht op meenden te hebben. Aan de andere kant van de lijn voelde ik ze soms ook zoeken naar woorden. Over Oekraïne ging het vrijwel nooit, wel over de diepgewortelde behoefte om goed te doen. Achteraf bij de hapjes en op de trappen naar buiten veel praatjes met andere BN’ers, het ging goed met ze, of slecht, dat maakte in het licht van het grotere geheel natuurlijk niets uit. Een zanger zei: „Ik ben blij dat je hier bent.” Daarna: „En ik ben ook blij dat ik er ben.” Ik wist toen niets anders te zeggen dan ‘bedankt’, wat natuurlijk nergens op sloeg, maar het was vriendelijk bedoeld. Daar zijn de meeste BN’ers al blij mee. Het is een bijzondere groep.  Ze overschatten alles: het eigen kunnen, de eigen populariteit, de impact van hun woorden of aanwezigheid, maar zijn zich tegelijkertijd ook bewust van de ogen van het woedende volk. In het echt zijn ze heus wel aardig, vooral voor elkaar. Het regent complimenten en dan druppelt er ook wel eens wat terug. Zo’n ramp als nu in Syrië en Turkije beleven ze net als u, de een zit er wat dieper in dan de ander. Aan de telefoon smelten ze samen met bellers die hun betrokkenheid ook kwijt moeten.</p>]]></description>
      <guid>https://nrc.nl/nieuws/2023/02/17/het-hoefde-niet-meer-a4157346</guid>
      <pubDate>Fri, 17 Feb 2023 05:56:50 +00:00</pubDate>
    </item>
    <item>
      <title><![CDATA[Hoed af]]></title>
      <description><![CDATA[<p>Frank Boeijen (65), de zanger uit Nijmegen, was te gast bij het Radio 5-progamma met de geweldige titel Lunch Lekker met Daniel Dekker, waar hij een gedicht voorlas dat hij schreef naar aanleiding van de ramp in Turkije en Syrië. Hij had de pen in het hart gedoopt, zoals hij dat kan, en een gevoelige snaar geraakt; het gedicht was overal. Na afloop dronk hij samen met Daniël Dekker een kop koffie in het nieuwe grand café naast de Albert Heijn to go op het Media Park.  Frank Boeijen schreed binnen, drie shawls tegen de winter, daaronder een colbert, en een hoed op het hoofd tegen herkenning. Je wilt als BN’er ook weleens anoniem zijn, maar tegelijkertijd ging Frank Boeijen ook van tafel naar tafel om zich voor te stellen als Frank Boeijen.  Zo verscheen hij ook aan ons, ik dronk er koffie met Natasja Gibbs, bekend van radio (De Nieuws BV) en televisie (Op1).  „Ja”, zei hij terwijl hij zijn hoed afnam, „daar is-ie dan, Frank Boeijen.” Frank Boeijen prees haar interviewkwaliteiten, hij had een voorbeeld paraat. Over etnisch profileren, iets waar zijn nummer Zwart wit in wezen ook al over ging. En voor zijn 65ste verjaardag had hij, hij boog zich nu naar mij, het boek Totaal van de hand van ondergetekende gekregen. Hij ging er binnenkort eens lekker aan beginnen. Hij zette de hoed weer op het geverfde haar.  Ik kreeg sterk de behoefte iets aardigs terug te zeggen, de hersens kraakten ervan en toen zei ik dat ik zes jaar in zijn stad Nijmegen had gewoond.  De hoed ging weer af.  Ik herinnerde hem eraan dat hij zich begin jaren negentig altijd direct achter de deur ophield in studentensociëteit Diogenes, toen de enige gelegenheid met een nachtvergunning, waar hij studentes soms overrompelde door zich totaal overbodig voor te stellen als Frank Boeijen.  „Dag, ik ben Frank Boeijen.” Die tijd was voorbij, Diogenes was al jaren dicht en bovendien waren er tegenwoordig meer bekende Nijmegenaren. Sinan Can bijvoorbeeld was een goede vriend, die had hem overgehaald om in het belpanel van Giro555 plaats te nemen omdat hij een gedicht over de ramp had geschreven. Als iemand het woord ‘viral’ mooi kan uitspreken, is het Frank Boeijen.   Daarna besprak hij de veranderingen in Nijmegen sinds de jaren tachtig en negentig, toen ze daar zo links waren dat blowen zelfs ‘nouveau riche’ werd gevonden. Hij zette zijn hoed weer op en zei dat hij woensdag weer op het Media Park was. Zo sprak je Frank Boeijen nooit, zo was je weer helemaal bijgepraat.</p>]]></description>
      <guid>https://nrc.nl/nieuws/2023/02/15/hoed-af-a4157099</guid>
      <pubDate>Wed, 15 Feb 2023 05:56:50 +00:00</pubDate>
    </item>
    <item>
      <title><![CDATA[The Elephant Song]]></title>
      <description><![CDATA[<p>We moesten samen een begrafenis regelen, ik trof mijn broer en zus in Groesbeek-De Horst.  Mijn zus had buikgriep, zul je altijd zien. De moeder van haar man ging ook niet goed. Mijn broer had in een week twee uur geslapen. Drie levens. Ik had me voorgenomen geen ruzie te maken, ik geloof dat de anderen er ook zo in stonden. Het was balanceren op een dun koord. DELA kwam, twee vrouw sterk, een doorgewinterde en een stagiaire.  Een map met kisten, bloemstukken en rouwkaarten. De grafsteen zat niet in het pakket. Velp lag, qua begraafplaatsen, in ‘een duur gebied’. De steen op mijn vaders graf, wat binnenkort een gemeenschappelijk graf zou zijn, kon ondersteboven worden gezet. Die kon dan opnieuw gegraveerd worden, zat ook niet in het pakket. So far, so good; als een mes door de boter. Ik bracht het gedoe destijds rondom het kiezen van de kist voor mijn vader ter sprake, we kozen dit keer voor sparrenhout. De koffietafel zat ook niet in het pakket. Een bos bloemen of een kleine krans wel. Wilden we een vingerafdrukje van moeder? Dan konden er identieke zilveren hangertjes voor aan een ketting van gemaakt worden.  Zat ook niet in het pakket. Paula van Roosmalen-Breekelmans werd zestig kilometer verderop opgebaard, zat wel in het pakket.  Moest ze met of zonder sieraden? Met of zonder trouwring? Welke jurk? We moesten een andere dag komen om haar te zien, later bleek het ’s avonds laat al te kunnen.   Na de vraag of dat dan wel in het pakket zat, voelde de ervaren DELA-vrouw zich niet meer prettig. Was dat nou nodig? Daarna liep de valse lucht uit het ventiel.  Het was dan toch weer gelukt iets kleins op te blazen tot een grote rode ballon.  Naar de HEMA voor een foto en een lijst voor op de kist van sparrenhout, een potje tafelvoetbal, een wandeling, voor de laatste keer naar haar kamer in het verpleeghuis. Het lukte om samen teksten voor de rouwkaart en het bidprentje te schrijven. We reden in een auto naar het rouwcentrum en daarna naar de kerk in Velp, waar we zij aan zij knokten voor ‘The Elephant Song’ van Kamahl, haar lievelingsnummer.  The Blue Lotus, het Chinese restaurant in een flat op Den Heuvel dat altijd open is, was gesloten. We aten van haar geld bij een Italiaans restaurant waar we nog nooit hadden gezeten. Ik was de enige met trek. Tot zover waren we elkaar enorm meegevallen.</p>]]></description>
      <guid>https://nrc.nl/nieuws/2023/02/10/the-elephant-song-a4156717</guid>
      <pubDate>Fri, 10 Feb 2023 05:56:50 +00:00</pubDate>
    </item>
    <item>
      <title><![CDATA[ Paula van Roosmalen-Breekelmans ]]></title>
      <description><![CDATA[<p>Mijn moeder, Paula van Roosmalen-Breekelmans (91),  is overleden. Omringd door foto’s van ouders, kinderen en kleinkinderen is ze dan eindelijk ingeslapen. Haar laatste woorden sprak ze een paar weken geleden tussen twee lepels pap.  „Het hoeft niet meer.” De dood was voor haar inmiddels een vriend die om de haverklap z’n bezoek aankondigt, maar er kwam altijd wat tussen. Ik gunde haar de dood, ik geloof dat ik opgelucht was toen ik het nieuws vernam. Maar oog in oog met de realiteit, met het gedenktafeltje met de plastic bloem in het verpleegtehuis, de rommeltjes, foto’s en briefjes in haar kamer die ik met mijn broer en zus moest ontruimen, hoe ze opgebaard lag in het rouwcentrum, de mond subtiel vastgezet, de doos met tissues ernaast, overviel het gemis me toch. Ik heb in deze krant geschreven over haar laatste jaren, eerst over de aanvankelijke vrolijke verwardheid en haar herhalingen, later over de ontreddering en ten slotte over de ontluistering, en uiteindelijk maar helemaal niets meer. Maar Paula van Roosmalen-Breekelmans was meer dan haar eind.  Ze was de op een na jongste dochter in het grote gezin van een Brabantse keuterboer, geboren in de boerderij aan de Koestraat in Oirschot. Die boerderij werd aan het eind van de oorlog in brand gestoken, alleen een Mariabeeldje kwam ongeschonden uit de vuurzee. Het was geen door de kerk erkend wonder, maar natuurlijk wel een wonder, dat ze liever voor zichzelf hield. „Anders ben je je beeld kwijt.” Toen ze veertien was, werd haar moeder ongeneeslijk ziek, haar vader bracht haar onder in het nonnenklooster aan de overkant van de straat. Vanuit haar cel kon ze het herbouwde huis zien, maar naar haar moeder mocht ze niet, een verdriet dat ze een leven lang meedroeg. De nonnen van Nazareth leerden haar koken en poetsen, en met resultaat: tot ze niet meer kon, maakte ze stamppotten. Na de dood van haar moeder trok ze in bij haar oudste zus. Ze haalde haar onderwijsakte en reisde met vriendinnen naar Rome, Spanje en Frankrijk, hetgeen in het Brabant van toen werd ervaren als een idiote onderneming.  In de bus van Oirschot naar Middelbeers ontmoette ze mijn vader. Ze begonnen een nieuw leven in Arnhem, waar ze in een flat in de wijk Presikhaaf terechtkwamen. Later verhuisden ze naar een rijtjeshuis in Velp, waar ze Oirschot en Brabant vijftig jaar lang consequent miste.  Ze was er trots op dat ze een werkende moeder was, ze was ook een vrouw die met een sigaret in haar hand kon ontkennen dat ze rookte. Altijd Stuyvesant rood, tot haar eerste hartoperatie twintig jaar geleden een pakje per dag, daarna nooit meer. Haar kwelling heette alzheimer. Het is ten einde nu, er is opeens ruimte om te herinneren wie ze was. Haar Maria-beeldje staat inmiddels bij ons op de schouw. Het ziet er heel gewoon uit, heel anders dan vroeger. De magie zat niet in het steen, maar in Paula van Roosmalen-Breekelmans.  Je ziet het altijd te laat.</p>]]></description>
      <guid>https://nrc.nl/nieuws/2023/02/07/paula-van-roosmalen-breekelmans-a4156444</guid>
      <pubDate>Tue, 7 Feb 2023 05:56:50 +00:00</pubDate>
    </item>
    <item>
      <title><![CDATA[Volendam]]></title>
      <description><![CDATA[<p>Op het parkeerterrein bij de Vomar staat sinds kort ook op de donderdagen een viskraam. Ik schrijf ‘ook’, omdat er op vrijdagen een andere viskraam staat. De kraam kwam uit Volendam. Logisch: alle viskramen komen uit Volendam. Al de glazenwassers, alle dakdekkers, alle huisschilders, alle loodgieters in ons dorp komen uit Volendam. Bij evenementen komen ook alle particuliere bewakers uit Volendam.  Ik bestelde een portie kibbeling. Ik vroeg aan de visverkoper of hij een echte Volendammer was. Domme vraag natuurlijk, Volendammers geven nooit iets uit handen aan iemand die niet uit Volendam komt. Natuurlijk was hij een Volendammer.  Volendammers zijn onuitgesproken trots op hun, objectief gezien, helemaal niet zo mooie dorp. Zo trots dat ze het niet eens hoeven te zeggen. Je ziet het dorp terug in hun gezichten, in hun met grote letters bedrukte kleding, je ziet het aan alles. Volendammers laten geen niet-Volendammers in hun Volendamse viskramen, die slaan ze er desnoods uit. De Volendamse visverkoper gaf niet eens antwoord op mijn intens domme vraag, in plaats daarvan richtte hij zich tot een andere klant. Ze bestelde een vis, waarvan ik de naam niet verstond. De Volendamse visverkoper pakte de vis en hield hem even boven het hoofd, zoals je een voetbalshawl omhooghoudt. Ik denk dat dit in Volendam vaker gebeurt als ze trots zijn op een vis die ze verkopen. Het dode dier werd met een kwak op een plastic snijplank gesmeten. „In Spakenburg snijden ze een vis zo…” Hij maakte met zijn fileermes een gebaar in de lengte. „Wij doen eerst dit…” Hij hakte met een korte beweging de kop van de mij onbekende vissoort.  „En dan doen we dit…” Een korte trekkende beweging.  Hij smeerde het mes af aan zijn bebloede schort.  De Wormerse vrouw knikte en vroeg of dat Spakenburgse snijden niet veel makkelijker was. Tweede domme vraag die de Volendamse visverkoper in korte tijd te verstouwen kreeg. „Voor ons niet.” We keken vanuit de regen omhoog, naar de Volendammer met zijn mes. Hij had natuurlijk gelijk.  Ze betaalde en droop af. Even later serveerde hij mij een portie kibbeling uit. „Acht stukjes”, zei hij. „Ja”, zei ik. „Zo doen we dat in Volendam.” Pas toen drong het tot me door dat de demonstratie vis snijden voor mij bedoeld was.  Vraag een Volendammer die in een Volendamse viskraam Volendamse vis verkoopt nooit of hij ook echt uit Volendam komt.</p>]]></description>
      <guid>https://nrc.nl/nieuws/2023/02/02/volendam-a4156070</guid>
      <pubDate>Thu, 2 Feb 2023 05:56:50 +00:00</pubDate>
    </item>
    <item>
      <title><![CDATA[Kannibalisme]]></title>
      <description><![CDATA[<p>De PvdA heeft haar kiezers zo vaak verraden dat ze het op eigen kracht nooit meer redt. Ik geloof dat Rutte II, het kabinet dat werd gevormd nadat en ondanks dat Diederik Samsom de VVD in een verkiezingscampagne vurig bestreed, voor veel mensen de genadeklap was.  Nu het inzicht bij de PvdA is ingedaald dat ze een kleine partij zijn en blijven, zoeken ze opeens toenadering tot de kleine zus. En GroenLinks, dat altijd stiekem van opzij is blijven loeren en loensen, voelt zich zo gevleid dat het zelfs weer het initiatief durft te nemen. Ze hongeren niet naar macht, maar ze hebben ondertussen weleens een keer trek. De omhelzing tussen PvdA en GroenLinks wordt steeds intenser, we zitten nu in het stadium dat ze er niet voor schromen om elkaar in het openbaar vast te pakken. Gisteren werden prominente PvdA’ers en GroenLinksers alvast lid van elkaars partij, zodat de kiezers en leden er alvast aan kunnen wennen dat het echte liefde is, dat ze elkaar nooit meer loslaten en dat het allemaal toch één pot nat is. Alles om vooral de GroenLinksers te laten vergeten dat de grote zus ze op allesbepalende momenten liet stikken. De PvdA van 2023 is nederig, omdat ze zelf intussen ook wel weet dat ze zich nooit meer alleen zal kunnen oprichten. Ze hebben de kleine zus nodig, of eigenlijk haar zetels, maar zo zeggen ze het niet, ze praten liever over het verwezenlijken van idealen. Samen, zo wordt gezegd, zijn we veel machtiger. Misschien wel de grootste. In de peilingen scheelt het een zetel.  Op dorpsniveau is de PvdA opeens ook uit de ivoren toren geklommen. In de gemeente Wormerland tref ik af en toe een PvdA-gemeenteraadslid dat zich dan met hart en ziel bekommert om het schrappen van een parkeerplaats ten gunste van een terras. En er is ook een prominent lid (antikraak) komen wonen, die in zijn eentje strijdt tegen de uitbreiding van de plaatselijke industrie. De strijdlust druipt ervanaf, ik ontloop ze graag. Niet omdat ik niet achter hun goede werk en idealen sta, maar omdat ze er zo graag over praten. Diep vanbinnen voel ik mee met al die GroenLinksers, het is gedaan met het opereren in de marge. De PvdA’ers knagen straks als torren hun partijapparaat binnen. Ze zijn dan wel met even weinig, maar weten veel beter hoe je naar boven komt. Uiteindelijk wordt Groen-Rood of hoe ze die lijstcombinatie ook gaan noemen gewoon een PvdA-plus. Het is geen samenwerking of fusie, maar ordinair kannibalisme. De oudste eet haar jongere zuster op.</p>]]></description>
      <guid>https://nrc.nl/nieuws/2023/02/01/kannibalisme-a4155817</guid>
      <pubDate>Wed, 1 Feb 2023 05:56:51 +00:00</pubDate>
    </item>
    <item>
      <title><![CDATA[Steeds slimmer]]></title>
      <description><![CDATA[<p>Eind jaren negentig werd ik als verslaggever voor een reportage naar Utrecht CS en het aan de stationshal vastgekoekte winkelcentrum Hoog Catharijne gestuurd. De uitkomst stond bij voorbaat vast, ik ging er mensonterende toestanden aantreffen. „Ik had het gruwelijker verwacht”, zei de eindredacteur van het weekblad tijdens het nakijken, die stiekem had gehoopt dat ik de afgesproken 24 uur niet zou hebben overleefd. Het was smerig, onprettig en oncomfortabel geweest, maar echte misstanden was ik, hoe graag ik het ook wilde, niet tegenkomen. Afgelopen vrijdag moest ik aan mezelf denken toen ik door een serie toevalligheden weer een aantal uren moest zien te overleven op Utrecht Centraal. Op welk bankje had ik destijds met een slaapzak de participerende journalist uitgehangen? Of was het bankje net als bijna al het stationsmeubilair vervangen? Ik had na het inleveren van mijn werkstuk eigenlijk nooit meer stilgestaan bij deze plek, het was zoals vaak hit and run, maar wat toen onmogelijk leek was dan toch gelukt. Utrecht Centraal Station was een frisse plek geworden, veilig en toegankelijk met horecagelegenheden zonder toilet. Na een paar uur wandelde ik uit verveling Hoog Catharijne in, dat zich inmiddels ‘Hoog Catharijne The Mall’ noemt. Zonder duidelijk doel belandde ik in de MediaMarkt, waar de ‘BTW Weg Ermee’-dagen waren begonnen. Ik trof er al na een paar meter de specifieke elektronische tandenborstel die de vriendin voor haar verjaardag wil. Een toegesnelde medewerker zei dat het personeelstekort zich deed voelen. De vrouw van de afdeling consumentenelektronica die als enige wist waar de dozen met de desbetreffende elektronische tandenborstels zich bevonden, was al in gesprek met een andere klant. De man liep niet naar haar toe, maar belde haar met een portofoon. Ze trok haar portofoon van haar broekriem. Ze keek naar hem, daarna naar mij. Hij kwam zeggen dat het nog wel even duurde omdat ze een verkoopgesprek over een elektrische step aan het voeren was. En nu ging hij me dus toch zelf helpen. We liepen van bak naar bak. Tandenborstels worden steeds slimmer, zei hij, maar wist ik ook wie er pas echt slim werden? Scheerapparaten. Mocht hij even? Hij liet een scheerapparaat zien dat al na de eerste scheerbeurt precies wist hoe je het lekkerst geschoren werd. „Hij leert je echt kennen.” We vonden de juiste doos niet, als hij mij was zou hij nog even over de mall lopen en het over een half uur nog eens proberen. Eigenlijk was alles rond Utrecht CS beter en slimmer geworden, behalve de mensen.</p>]]></description>
      <guid>https://nrc.nl/nieuws/2023/01/30/steeds-slimmer-a4155641</guid>
      <pubDate>Mon, 30 Jan 2023 05:56:51 +00:00</pubDate>
    </item>
  </channel>
</rss>
