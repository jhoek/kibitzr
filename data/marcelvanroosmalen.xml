<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Of ik wist wat de mensen in de late middeleeuwen overdag deden als het regende. Ik had geen flauw idee]]></title>
      <description><![CDATA[<p>Het eerste deel van de vakantie vieren we in eigen land. Gisteren was het wederom druilerig, we kwamen op onze huurfietsen niet verder dan de binnenstad van Arnhem. We wezen de kinderen erop dat ze hun handjes mochten dichtknijpen met ons zachte klimaat. Leah van Roosmalen deed haar ogen erbij dicht. „Ik knijp mijn handjes dicht.” We gingen voor de tweede keer in een paar jaar naar de Eusebiuskerk, een van de beste attracties van Arnhem. Kerk en toren werden in de Tweede Wereldoorlog dusdanig vernietigd dat een totale herbouw noodzakelijk was. Mijn hele jeugd stond het gebouw in de steigers, maar het resultaat mag er zijn. We bewonderden het praalgraf van Karel van Gelre, de Willem van Oranje van Gelderland; gingen met de glazen lift naar boven voor het uitzicht over de stad; beleefden de slag om Arnhem door de ogen van de brandwacht en daalden af naar de kelder, waar skeletten liggen. We maakten gebruik van de audiotour, vierkante apparaatjes die je bij QR-codes moet houden. Ik ben groot fan van QR-codes. Een stem met een licht Arnhems accent hield het zakelijk, waardoor de vreselijkheden goed te behappen waren. De schedel van een middeleeuws meisje met een slecht gebit maakte diepe indruk op Lucie van Roosmalen (7) en Leah van Roosmalen (6). „Dit krijg je er dus van als je je tanden niet poetst”, waarschuwde ik. „Ik wil nu mijn tanden poetsen”, zei Leah van Roosmalen.  En toen moest de knekelkuil nog komen. Het gezelschap ging ervan uit dat wat ik zei de waarheid was De knekelkuil lag vol met schedels en heel veel botten. Allemaal mensen die destijds hun tanden niet goed poetsten. We hadden inmiddels gezelschap gekregen van een vader en een dochter en een stel op leeftijd die ervan uitgingen dat wat ik zei de waarheid was. „Mag ik een vraag stellen?”, vroeg  de man op leeftijd.  Ik knikte. „Wat gebruikten ze destijds als tandpasta?” „Zand”, zei ik. Even verderop werd op een muur de geschiedenis van de kerk vertoond. Het begon in de tiende eeuw met een klein gebouw van tufsteen.  Ik kreeg nu ook vragen in het Duits. Ik stond op en liep naar boven, vriendin, kinderen en een sliert toeristen achter me aan.  De man die eerder vroeg of ze in de late middeleeuwen tandpasta gebruikten, vroeg of ik wist wat de mensen toen overdag deden als het regende. Hij stond op een camping.  Ik had geen flauw idee. Hij zei dat het buiten nog steeds regende en dat we dus eigenlijk niets waren opgeschoten als mensheid.  „Ik heb geen idee wat we nu weer moeten.”</p>]]></description>
      <guid>https://nrc.nl/nieuws/2023/07/30/of-ik-wist-wat-de-mensen-in-de-late-middeleeuwen-overdag-deden-als-het-regende-ik-had-geen-flauw-idee-a4170848</guid>
      <pubDate>Sun, 30 Jul 2023 05:56:59 +00:00</pubDate>
    </item>
    <item>
      <title><![CDATA[Spitskoolsalade]]></title>
      <description><![CDATA[<p>Ik ging na de behandeling een broodje eten met tandarts Stephan Auw, ik was zijn laatste behandeling voor de vakantie. We leerden elkaar ooit kennen via ex-Vitessespeler Mads Junker, toen een van de vele Vitesse-spelers met gebitsproblemen. Inmiddels zijn we vele ingrepen verder.  Die dag had hij een gat in mijn kaak geboord en een pin ingebracht waarop over een paar maanden een kies kan worden geschroefd. Direct na de behandeling had hij zijn uniform uitgetrokken en me meegenomen naar brasserie/lunchroom Le Duc in Winkelcentrum Dukenburg in Nijmegen. Hij zei dat er in Nederland een groot tekort aan bekwame mondhygiënistes was en bestelde een broodje met een bergje warm vlees. Ik een zacht bolletje kaas, meer kon nog niet. Een bergje warm vlees op een open wond was bovendien niet het allerbeste qua bacteriën. Hij zei dat ik de ijszak die ik van zijn assistente had gekregen in de trein maar tegen mijn wang moest houden. Verder adviseerde hij, vanwege de grote hoeveelheid dochters, om een baboe te nemen. Had hij, vader van vier kinderen, ook gedaan. Ik had geen idee hoe ik aan een baboe moest komen, hij had het destijds via zijn Indonesische ouders geregeld. „Een goed systeem. Hoef je elkaar niet te vervelen met boterhammen smeren en opruimen, de opvoeding doe je wel zelf.” Het smeren van de broodjes duurde lang. „Ik hou van laagdrempelig”, zei hij toen we uitgepraat waren over de tandartsen- en televisiewereld, „zo sta ik als tandarts ook in het leven, maar dit is wel heel langdradig allemaal.” De serveerster kwam zeggen dat er gewoon een hele file aan vuile borden was. „We worden er zelf ook gek van. We weten niet wat er aan de hand is, dus excuses en zo.” We hadden gedacht dat het restaurant een pleisterplaats zou zijn voor kantoormensen, maar het bleek een hang-out voor bewoners van de aanpalende flats. Een aantal ervan herkende hem als tandarts en mij van SBS6. Ze zaten zwijgend tegenover elkaar te kauwen, keken dan even naar ons en bevestigden dan aan elkaar dat het inderdaad zo was. Tandarts Auw adviseerde mij om met Eva Hoeke en de kinderen op stedentrip naar Valencia te gaan. Ik raadde hem aan, ook met kinderen, op safari in zuidelijk Afrika te gaan. De broodjes werden gebracht. De serveerster attendeerde ons op het bergje spitskoolsalade op de hoek van de borden, een geste van het huis voor het lange wachten. Ik hoorde mezelf zeggen: „Dat doen ze in Wormer niet.”</p>]]></description>
      <guid>https://nrc.nl/nieuws/2023/07/27/spitskoolsalade-a4170702</guid>
      <pubDate>Thu, 27 Jul 2023 05:56:59 +00:00</pubDate>
    </item>
    <item>
      <title><![CDATA[Planning]]></title>
      <description><![CDATA[<p>Gisteren begon de vakantie. Arnhem, dicht bij huis. Ik had het dit keer goed gepland, de idioterie was er op het laatste moment uit geschrapt. Ik ging niet met  Lucie van Roosmalen (7) via Hilversum Media Park, waar ik nog een column moest voordragen, met een nog aan te schaffen elektrische bakfiets. De kans op ongelukken, vertragingen of lege batterijen werd te groot geacht. Wat ook meespeelde, is dat de levertijd van elektrische bakfietsen best lang is. Ik had alles ingepakt en zou door mijn gezin worden opgepikt in Hilversum. Jammer dat ik mijn  iPhone op het kinderzitje van mijn fiets in de fietsenstalling van station Wormerveer had laten liggen. Ik kwam er al achter in de trein toen ik op mijn gemak eens op de sociale media wilde kijken. Wilde paniek. Ik mocht bellen met de telefoon van de conducteur, die daar heel schappelijk niets voor rekende. Ze nam niet op. Op het Media Park kwam ik er via ‘find my iPhone’ achter dat mijn telefoon inderdaad ergens op het altijd verlaten station Wormerveer lag.  Het voorlezen van de column ging matig. Ik was compleet in beslag genomen door mijn telefoon, die volgens een redactrice die zich met de zaak ging bemoeien nu bewoog. We zagen een stip bewegen op het computerscherm. Ik leende weer een telefoon om naar huis te bellen. Ze was met drie kleine kinderen koffers aan het inpakken.  Hoe breng je de boodschap dat ze allemaal meteen naar het station moeten om mijn iPhone te redden goed? Ik probeerde het zo laconiek mogelijk. Niet de allerbeste manier, weet ik inmiddels. Uiteindelijk liep ze de jongen die mijn telefoon had  gevonden tegen het lijf, hij heet Alex, ik ben hem veel dank verschuldigd. Ze kwamen me ophalen met de auto. Ik was heel blij om hen te zien en ook heel blij met mijn  iPhone, ze had hem uitgezet. Ik durfde er tijdens de autorit naar Arnhem niet op te kijken om niet uit de vakantiestemming te raken.  Bij Wageningen begonnen de bomen. Het eerste wat we van Arnhem zagen, was een verkeers-ruzie, een man sloeg met de vlakke hand op de auto voor ons.  „Wat maken de mensen zich toch druk”, zei ik. Er werd niet op gereageerd.</p>]]></description>
      <guid>https://nrc.nl/nieuws/2023/07/25/planning-a4170549</guid>
      <pubDate>Tue, 25 Jul 2023 05:56:59 +00:00</pubDate>
    </item>
    <item>
      <title><![CDATA[Poepen ]]></title>
      <description><![CDATA[<p>Ik was vanwege werkzaamheden op de Zwarte Cross, een evenement in de Achterhoek. Ik geloof dat op de tweede dag doordrong dat er ophef was ontstaan op Mallorca omdat een Nederlandse toerist daar op het hoofd van ‘iemand’ had gepoept. Het was gefilmd door ‘een omstander’ die het op de socials had gegooid. Op de terugweg – God, wat is Gelderland toch prachtig – las ik een interview met de 25-jarige poeper uit ‘de omgeving Alblasserwaard’, die in het AD geanonimiseerd zijn relaas deed. Hij had enorme spijt van ‘vijf gefilmde seconden van een leven’, waar een leven van vrijwilligerswerk tegenover staat. Samenvatting: acht vrienden op Mallorca, laatste dag van de vakantie, twintig bier, dertig shotjes en een broodje Döner de man, dan na twintig uur zonder slaap over de boulevard lopen en iemand zien liggen. „Iemand riep, poep op hem”, zei de 25-jarige dader tegen de journalist van het AD. „En op dat moment leek dat heel grappig. Dus ik deed dat.” En dan de volgende dag wakker worden en ontdekken dat je trending topic op de socials bent. Dat Mallorca toeristen wil gaan weren vanwege jou. De paniek moet groot zijn geweest, dat was dan weer niet gefilmd. Alle socials gewist, na thuiskomst crisisoverleg met ‘dierbaren’ en dan nu openbare excuses via het AD ten overstaan van het Nederlandse volk. De online haat, verwensingen en bedreigingen waren dusdanig dat hij niet anders meer kon. Hij durfde ook niet meer naar buiten. Hij had emigratie overwogen – maar waarheen? – en daar toch maar weer vanaf gezien. En dan wakker worden en ontdekken dat  je trending topic op de socials bent En daarna? Wachten tot het overwaait, meer zit er niet op. Denken en hopen dat het overwaait, dat de mensen vergeten dat je op iemand hebt gepoept, misschien werkt het brein zo bij mensen die op andere mensen poepen. Hopen dat de branden op Rhodos nog erger worden, hopen op een nog grotere ramp, hopen op iets dat de aandacht wegzuigt. Wat zal de verslaggever van het AD voor troostends hebben ingebracht? Dat een keer je verhaal doen helpt? Ga voor de zekerheid maar zo diep mogelijk door het stof? Alsof excuses andere idioten ervan weerhoudt de dader met naam en toenaam te noemen, waarna het volk lik op stuk gaat geven want daar hebben we tegenwoordig geen overheid meer voor nodig. Daar gaan de halvezolen zelf over. Misschien heeft de verslaggever van het AD dat ook gezegd toen hij opstond van het interview aan die keukentafel ergens in de Alblasserwaard. Dat hij op zijn beurt op het hoofd van de dader had gepoept.</p>]]></description>
      <guid>https://nrc.nl/nieuws/2023/07/23/poepen-a4170372</guid>
      <pubDate>Sun, 23 Jul 2023 05:57:00 +00:00</pubDate>
    </item>
    <item>
      <title><![CDATA[Voor Frans Timmermans blijft Frans Timmermans de meest logische leider, ook als de verkiezingen verloren gaan]]></title>
      <description><![CDATA[<p>Ik doe mijn best om Eurocommissaris Frans Timmermans geschikt te vinden als lijsttrekker van PvdA &amp; GroenLinks, maar het lukt niet. En ik kan me haast niet voorstellen dat de meerderheid van de leden van de nieuwe combinatie er niet hetzelfde over denkt. De idealen zijn ongetwijfeld op orde, het is de verpakking. Frans Timmermans is als kijken naar een Koreaanse film zonder ondertiteling. Het is maar een selecte groep die begrijpt wat er eigenlijk gezegd wordt en die dat graag met elkaar deelt. Mijn Frans Timmermans-moment kwam in 2015 toen de Eurocommissaris de middencirkel van het Rat Verlegh Stadion bezette omdat zijn club Roda JC ten koste van NAC Breda zojuist was gepromoveerd. Volkser dan toen werd hij nooit meer. Hij balde de vuisten, omhelsde en knuffelde spelers, het hoofd kwam huilend en brullend dichter en dichter bij de camera, in het Limburgs richtte hij zich tot ons. Het was zoveel Frans Timmermans dat je je afvroeg waar Roda JC was gebleven. O, daar, schuin achter de brede rug van Frans Timmermans was nog een stukje geel-zwart te zien. Met Roda JC liep het niet goed af, de club gleed af. De supporter Frans Timmermans leed er niet onder, hij verklaarde later ook voor AS Roma te zijn.  Behalve ‘Koempel’ was hij ook ‘Romein’. Later zei hij in interviews over zijn liefde voor voetbal: „Ik ben Romein!”  PvdA/GroenLinks is net als Roda JC een fusieclub, het is nog maar amper ontstaan of dreigt alweer uit het zicht te verdwijnen door Frans Timmermans, een man die zoveel losmaakt dat de idealen verschrompelen achter zijn brede rug.  De enige die hierdoor niet gehinderd lijkt te worden is Frans Timmermans zelf.  Het zelfvertrouwen is jaloersmakend groot, bijna net zo groot als het bord voor zijn kop. Misschien is het bord voor zijn kop wel zo groot dat het kan dienen als schild om ‘links’ te redden. Het niveau van degenen die hem haten is nu al zo laag dat hij automatisch aan sympathie wint. Misschien is dat het plan: ze sturen een bokser de ring in die blijft staan, ongeacht het aantal stoten onder de gordel. Voor Frans Timmermans blijft Frans Timmermans de meest logische leider, ook als de verkiezingen verloren gaan. Er zal altijd een partij zijn waar hij zich thuis voelt.</p>]]></description>
      <guid>https://nrc.nl/nieuws/2023/07/21/pvdagroenlinks-is-roda-jc-a4170227</guid>
      <pubDate>Fri, 21 Jul 2023 05:57:00 +00:00</pubDate>
    </item>
    <item>
      <title><![CDATA[Lingo-bal]]></title>
      <description><![CDATA[<p>Bij het radioprogramma De Nieuws BV trof ik Lucille Werner. Ex-Lingo, tegenwoordig CDA. We kennen elkaar uit de media. De laatste keer dat we elkaar zagen, was bij SBS6, de keer daarvoor was bij een eindejaarsquiz van BNNVARA waar we beiden nog weleens gillend van wakker schieten. Lucille had een Lingo-bal meegenomen, ze diepte ’m op uit haar handtas. Nummer 45. Ze ging de bal met Patrick Lodiers in een capsule stoppen die naar een volgende generatie zou worden geschoten. Geloofde ze dat echt? En als dat zo was, moest ik haar dan uit die waan halen? „Wat moeten de mensen uit de toekomst met een Lingo-bal?”, vroeg ik. De vraag stellen was hem beantwoorden, ze had geen idee, ze deed het eigenlijk om de mensen te plezieren. Allerlei vragen borrelden op. Zouden er echt mensen blij zijn dat er een Lingo-bal in een capsule werd gestopt? En wat deed ze eigenlijk niet om de mensen te plezieren? We belandden in een gesprek over de overeenkomsten tussen politiek en de media en vonden elkaar in de constatering dat het alle twee heel erg veel waan van de dag was.  Als politica droomde ze weleens hardop over ‘regiozenders’, een fijnmazig netwerk van televisiekanalen dat de mensen heel precies informeerde over wat er in hun gebied die dag gebeurd was en nog ging gebeuren.  Ik knikte vrolijk mee over de werkgelegenheid die dat voor reportagemakers zou opleveren, en nog voordat ik haar kon vertellen dat er al regionale televisiezenders bestaan, werd ze opgehaald door een redactrice die zei dat het de hoogste tijd was om met Patrick Lodiers een Lingo-bal in een capsule te stoppen.  „Succes!”, zei ik, alsof het een heel karwei was.  Ik bleef braaf wachten totdat het voorbij was, maar ik trof haar niet meer. Het kon zijn dat ze me slinks voorbij was geglipt, maar het kon natuurlijk ook dat Patrick Lodiers haar ook in een capsule had gestopt. In dat geval was Lucille Werner met Lingo-bal en al naar de toekomst geschoten. Het was aan de ene kant geruststellend dat er in de toekomst nog ruimte zou zijn voor zoiets onschuldigs als Lingo, maar ik vroeg me ook af hoelang het zou duren voordat we in het heden last zouden krijgen van de verdwijning van een van de laatste CDA-politici.  Jammer voor iedereen, maar vooral een mokerslag voor de regionale journalistiek.</p>]]></description>
      <guid>https://nrc.nl/nieuws/2023/07/19/lingo-bal-a4170042</guid>
      <pubDate>Wed, 19 Jul 2023 05:57:00 +00:00</pubDate>
    </item>
    <item>
      <title><![CDATA[Anti-aanbak]]></title>
      <description><![CDATA[<p>Het grootste gevaar voor een democratie, maar ook voor een bedrijf of vereniging en zelfs een gezin, zijn de ‘half-geïnformeerden’, types die de klok hebben horen luiden, maar niet weten waar de klepel hangt. Luister naar ze en ze ontwrichten de boel.  Ik steek de hand nu even in eigen boezem. Na een uitzending van Radar, maar het kan ook Keuringsdienst van Waarde of misschien wel Zembla geweest zijn, besloot ik in een opwelling om al onze koekenpannen met antiaanbaklaag weg te gooien omdat ze PFAS bevatten. Ik was alleen thuis, er werd ons niet minder dan een langzame, zekere dood voorspeld. Tussen ons en een langdurig ziekbed stond maar een man: ik.  Weg ermee, weg ermee! Toen ze twee dagen later Beyond Burgers wilde bakken hoorde ik haar roepen. Hoe kon het dat alle pannen waren verdwenen? „Ach lieverd”, suste ik de boel. „Ik wilde niet ontwrichten, maar juist redden wat er nog te redden valt.” Ik haastte me naar Big Bazar, zoveel aanbod is er niet in de dorpskern, waar ik pannen kocht met stickers waarop met koeienletters stond dat ze in ieder geval geen PFAS bevatten. „Wat zit er dan wel in?”, vroeg ik. „In ieder geval geen PFAS”, zei de verkoopster die verder ook geen diepere belangstelling voor haar handel had.  Tijdens de eerste bakbeurt viel meteen op dat er een chemische lucht vrijkwam. „Is dit dan gezonder?”, werd er aan mij gevraagd. „Het is in ieder geval geen PFAS”, wist ik. Ik voegde eraan toe dat de pan waarschijnlijk moest worden ingebakken, geen idee waar ik dat vandaan haalde.  Toen we vorige week wentelteefjes bakten begon het bezoek uit Amsterdam ook over de chemische lucht. De vrouw inspecteerde onze pannen en zei dat het waarschijnlijk pannen waren die je niet moest verwarmen omdat anders de antiaanbaklaag verdampte. Ze ging voor de zekerheid maar meteen in de tuin staan. Voor de tweede keer in korte tijd besloot ik om onze koekenpannen weg te gooien, dit keer wel met breed gedragen instemming.  In Wormer maakte niemand zich druk over antiaanbaklagen, maar kennissen die ik later over het probleem sprak behandelden me zonder uitzondering als een wezen dat te lang onder een steen geleefd heeft.  Een vriendin zei: „Je moet nooit pannen met PFAS kopen, maar ook geen pannen waarop nadrukkelijk staat dat ze geen PFAS bevatten, die bevatten namelijk een soort PFAS dat geen PFAS heet, maar nog schadelijker is. Dat weet toch iedereen?” Ze liet haar telefoon zien, op internet wist inderdaad iedereen dat.  Ik had mijn gezin weggetrokken bij de rand van een kuil en naar de rand van het ravijn gebracht. „En nu?”, vroeg ik. Ze wilde iets hoopvols zeggen, maar aan haar gezicht zag ik dat het waarschijnlijk al te laat was.  Jammer.</p>]]></description>
      <guid>https://nrc.nl/nieuws/2023/07/17/anti-aanbak-a4169907</guid>
      <pubDate>Mon, 17 Jul 2023 05:57:00 +00:00</pubDate>
    </item>
    <item>
      <title><![CDATA[#familyfirst]]></title>
      <description><![CDATA[<p>Ik werd deze week twee keer gebeld om in de media herinneringen op te halen aan Mark Rutte. Ik wist niet waaraan ik het verdiend had. Ik ken hem niet persoonlijk en had niet de indruk iets nieuws toe te voegen aan alle herinneringen die de afgelopen dagen al waren opgehaald. Het was geen bezwaar. „Je zou bijvoorbeeld kunnen zeggen dat hij vaak liegt”, hielp een redacteur. „Dat zou aan tafel wellicht ook iets losmaken.” Twee dagen later hoefde het al niet meer. Er hadden inmiddels nog veel meer kopstukken afscheid genomen van de politiek. Het treintje dat begon met Renske Leijten wordt langer en langer, in het laatste wagonnetje hangt nu Liane den Haan, een afsplitsing van 50Plus die eerder nog verder wilde onder de naam GOUD Nederland. Ze gaf in een verklaring aan last te hebben gehad van (vrouwen)haat, ze vindt de politiek ‘smerig’ en had het graag meer over de inhoud willen hebben. Zowel de inhoud als de haat heeft zich buiten mijn blikveld afgespeeld, ik denk dat ze in Wormer op straat niet wordt herkend. Het moet vreselijk zijn om in de Tweede Kamer te zitten of bewindspersoon te zijn. En toch voeren ze allemaal straks weer campagne om gekozen te worden. Mensen die zichtbaar niet geschikt zijn vragen aan het volk om hun het laatste zetje te geven. Alles voor het vaderland. Ik zag de afgelopen dagen heel veel berichten over en weer vliegen waarin politici elkaar complimenteerden met wat ze voor Nederland hebben betekend. Caroline van der Plas bedankte Sigrid Kaag met de mededeling dat ze het vrijwel altijd met haar oneens was, maar dat ze ook een andere kant had leren kennen. Ze sloot af met #familyfirst, een ouderwetse CDA-pijler uit de tijd van Jan Peter Balkenende die altijd al vond dat familie boven alles gaat. Dat was dan wel weer het fijne aan Mark Rutte, hij had in ieder geval geen familie die hij meetrok in zijn val. Alles gleed van hem af en er was niemand die daar last van had. Je kunt wel klagen over een slecht werkklimaat, maar de politiek zal altijd onveilig blijven. Wat overblijft is medelijden. Je zult maar behept zijn met de idee dat jij geschikt bent om Nederland beter te maken. Het is het cynisme voorbij: Thuis vertel je dat je actief wordt, dat de politiek nu even het belangrijkst is. Later verlaat je de politiek omdat thuis belangrijker is. De collega’s die blijven, zijn het met je eens en zwaaien je uit met #familyfirst.</p>]]></description>
      <guid>https://nrc.nl/nieuws/2023/07/14/familyfirst-a4169716</guid>
      <pubDate>Fri, 14 Jul 2023 05:57:01 +00:00</pubDate>
    </item>
    <item>
      <title><![CDATA[Fijne dag nog]]></title>
      <description><![CDATA[<p>Ik stak met de nodige vertraging de Zaan over – de noodbrug stond weer eens open, de bevolking zucht onder de pleziervaart – en stond opeens in Wormerveer.  Wormer en Wormerveer zijn twee ingrediënten die in dezelfde soep drijven, maar ze voelen zich verheven boven elkaar. Objectief gezien heb je vanuit Wormerveer een geweldig uitzicht op de pakhuizen. Wormer is vanaf daar net een prachtig cadeau, er zou een kaartje bij moeten zitten: ‘niet uitpakken’. Ik stond met Frida van Roosmalen (2) even stil om te genieten van de zon en het uitzicht, ik werd meteen aangeschreeuwd. „Ik weet iets wat jij niet weet”, riep een man met een schipperspet die steeds sneller lopend op ons afkwam. Wegfietsen was zinloos. Even later stond hij al voor ons. „Wist jij dat Mark Rutte, die lambal, nog in Wormerveer heeft gezeten?” Ik wist het niet, maar het verbaasde ook niet. Ik had de opgestapte minister-president er nooit over gehoord, alle begrip als hij aan deze vlek op zijn cv geen actieve herinnering meer heeft. Begin jaren negentig was hij werkzaam bij Loders Croklaan, toen een onderdeel van Unilever, hij was verantwoordelijk voor opleidingen en trainingen en leidde enkele reorganisaties.  ‘Ik heb hem toen de hand mogen schudden”, zei de man. Aan een sanering is niets leuk, maar met terugwerkende kracht kan het toch iets bijzonders zijn. „Wie heeft dit nou meegemaakt?” - „Jij”, zei ik. „Ja”, zei de man. „En in hoeveel dorpen hebben ze dat nou meegemaakt?” Niet veel natuurlijk. „Wormer in ieder geval niet”, zei de man op een toon alsof ik pro-Wormer ben. We vervielen beiden in een diep zwijgen. „Wat maken ze eigenlijk in die fabriek?” vroeg ik.  - „Oliën”, zei de man, „maar ze zijn al weg hoor. En nou komen d’r woningen. De fabriek is verplaatst. Overal komen woningen, maar het helpt niet natuurlijk.” Hij trok z’n pet recht en zei dat hij niet zo duurzaam was, dat had hij dan weer wel gemeen met Mark Rutte, want hoe je ook over hem dacht: het kon altijd erger. In die gedachte vonden we elkaar: alles kan altijd erger.  Hij: „Weet je wat erg is? Mijn zwager is vorig jaar met een caravan van een berg gegleden. In Zwitserland. Wie maakt dat nou mee?” Ik: „Bijna niemand.” Hij: „En een fijne dag nog.”</p>]]></description>
      <guid>https://nrc.nl/nieuws/2023/07/12/fijne-dag-nog-a4169544</guid>
      <pubDate>Wed, 12 Jul 2023 05:57:01 +00:00</pubDate>
    </item>
    <item>
      <title><![CDATA[Eerst de wolven eruit]]></title>
      <description><![CDATA[<p>Het kabinet-Rutte IV is gevallen, en meteen begon de verkiezingscampagne voor november. Geert Wilders slaat een andere toon aan tegen journalisten. Hij dook vrijdagavond ineens op in het ultralinkse Nieuwsuur, waar hij presentatrice Mariëlle Tweebeeke, misschien zelfs tot zijn eigen verrassing, bijzonder vriendelijk bejegende. „Goedenavond eerst mevrouw Tweebeeke, leuk om in uw programma te zijn.”  Mirjam Bikker van de ChristenUnie genoot van de minuut roem die haar toeviel, Pieter Omtzigt dook, zonder het zelf te willen, overal op en PvdA en GroenLinks worden waarschijnlijk één pot nat. Op1 had drie politici en het ging zowaar ergens over, maar net toen het maatschappelijke debat inhoudelijk dreigde te worden, gooide Caroline van der Plas de knuppel in het hoenderhok. Ze roeide de bal namens de BBB blind naar voren, waardoor er weer een totaal nieuwe spelsituatie ontstond. Ze had zichzelf weer eens gefilmd of laten  filmen met een ernstig gezicht en dat gepost op Twitter.  Wat nu weer? Er was in Aalten een varkensstal uitgebrand, waardoor 450 biggen de vuurdood stierven, misschien had dat haar dan toch bij de keel  gegrepen?  Maar daar ging het niet over. Haar verontwaardiging ging ook niet over gezinshereniging, maar over iets veel ergers.  Een hobbyboer uit Drenthe was aangevallen door een wolf, iets waarvoor de BBB al zo lang waarschuwt. Korte samenvatting van bijna twee minuten vintage Caroline van der Plas: de wolf is doodgeschoten, de boer ligt in het ziekenhuis, zij gaat met spoed Kamervragen stellen, hoe moet het verder met dit land? Alle problemen verkruimelen bij het idee van een gebeten boer en 35 hongerige wolven De NOS zette de feiten droog op een rijtje. Een boer uit Wapse probeerde omstreeks 07.00 uur ’s ochtends  –  zo vroeg in de morgen, kom daar maar eens om, burgers – een wolf weg te jagen, omdat zijn schapen werden aangevallen. Hij gebruikte daarbij een hooivork en een schep, de wolf beet de man in de arm. De wolf werd twee uur later afgeschoten door de politie, na overleg met burgemeester Rikus Jager (!) van de gemeente Westerveld.  De boer is voor controle naar het ziekenhuis gebracht,  waarschijnlijk zijn de pezen in zijn arm beschadigd. Alle problemen verkruimelen bij het idee van een gebeten boer en 35 hongerige wolven, waarvan er nu dus nog 34 rondlopen. De BBB trekt een heel duidelijke streep, de andere partijen zijn gewaarschuwd. Schiet de wolven dood, of jaag ze de grens over – liever niet met een hooivork of schep, pas daarna kan er met de virtueel grootste partij over de echte problemen gepraat worden.  Wat nu? Op ‘een gewone partij’ stemmen? Als ik de samenleving goed lees,  begrijp ik dat dit voor de meeste Nederlanders geen optie meer is.</p>]]></description>
      <guid>https://nrc.nl/nieuws/2023/07/09/eerst-de-wolven-eruit-a4169342</guid>
      <pubDate>Sun, 9 Jul 2023 05:57:01 +00:00</pubDate>
    </item>
  </channel>
</rss>
