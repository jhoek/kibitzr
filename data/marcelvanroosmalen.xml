<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Veel praten,  weinig zeggen]]></title>
      <description><![CDATA[<p>Ik zat dinsdag met Eva Hoeke bij Khalid van Khalid &amp; Sophie, ons theaterstuk over Wormer was de luchtige uitsmijter. Maar eerst moesten we samen met Patty Brard en rechter Frank Wieland nog door de verschrikkingen in Gaza heen. Een woordvoerder van Artsen Zonder Grenzen deed verslag van wat hij gehoord had van zijn collega’s ter plekke. Zijn verhaal, waarbij ik best een paar voorzichtige vragen zou kunnen hebben, werd ondersteund door een vrouw met familie in Gaza. Halfbroers en halfzussen, heel veel ooms en tantes, neefjes en nichtjes. En een vader die naar Nederland was geëmigreerd. Er was veel telefonisch contact met de familie, maar nooit genoeg. Er was altijd het besef dat er direct na het gesprek ook een bom kon vallen. Er was inmiddels ook een dode neef, een jongen van negen, ze had hem door omstandigheden nog nooit ontmoet. De stemming was zwaar. Zeker nadat op haar verzoek de foto van de overledene op de grote schermen werd getoond. Ze wilde ons een gezicht meegeven. We keken naar een slachtoffer van de oorlog, een jongetje van negen dat ik niet kende. Hij had nu een gezicht. Ik had er weer een gezicht bij gekregen. Bom op apotheek – geen medicijnen – dood door schuld. Er welden vragen op, maar ik voelde geen ruimte voor kanttekeningen. Het was uitzitten, naar elkaar kijken, naar de schoenen kijken, een tafel vol andere gesprekken wachtte tot we over zouden gaan tot de orde van de dag. „Hoe reageerde je vader toen je het hem vertelde?”, werd er gevraagd. Hoe reageert een opa op het bericht dat zijn kleinkind is overleden? Alle opa’s reageren hetzelfde. Wij waren zoals gezegd het luchtige item. Na afloop werd geconstateerd dat we hadden geleverd. De sfeer in de studio was er de eerste tien minuten nogal uitgeslagen, maar daarna waren we dan toch weer opgekrabbeld. Ik at friet met zalm aan een tafel met ‘Artsen Zonder Grenzen’, hij was niet gekomen als hij een persoonlijk verhaal had moeten vertellen, maar had niet geweten dat ze het persoonlijke verhaal dan maar naast hem zouden zetten. De verschrikkingen waren aangekaart, er was een bom op een apotheek gevallen, er waren een boek en een theaterprogramma gepromoot. Ik had veel gepraat en weinig durven zeggen.</p>]]></description>
      <guid>https://nrc.nl/nieuws/2023/11/03/veel-praten-weinig-zeggen-a4179540</guid>
      <pubDate>Fri, 3 Nov 2023 05:56:56 +00:00</pubDate>
    </item>
    <item>
      <title><![CDATA[Beers]]></title>
      <description><![CDATA[<p>Lang verhaal kort: mijn vader (1925) kwam uit een onderwijzersgezin in Middelbeers, een dorp tussen de dorpen Oostelbeers en Westelbeers. Zijn vader, de hoofdonderwijzer, stierf vlak na de oorlog aan een maagzweer, veroorzaakt door het te fanatiek roken van op zolder geteelde tabak. Zijn moeder was een dominante vrouw, een molenaarsdochter, die samen met haar beste vriendin Truus Smulders-Beliën, de eerste vrouwelijke burgemeester van Nederland, de gemeente bestierde. Toen mijn vader terugkeerde uit Indië creëerde mevrouw Smulders een baan voor hem bij de gemeente, het loon leverde hij in bij zijn moeder. Omdat hij op latere leeftijd mijn moeder tegenkwam in de bus van Oirschot naar Middelbeers kwam hij er weg, ze verhuisden na hun trouwen meteen naar Arnhem. Anders had hij misschien ook tot aan zijn dood in zijn ouderlijk huis in Middelbeers gevangen gezeten, het lot dat twee vrijgezelle zusters en twee ooms met een vlekje overkwam. Ze vormden een opmerkelijke gemeenschap, de restanten van een enorm katholiek gezin, de jaren veertig en vijftig werden tot in de jaren negentig voortgezet. Wij bezochten het huis van oom Frans, oom Fer, tante Bets en tante Mies iedere zomervakantie meerdere malen omdat we vanwege de Brabant-heimwee van mijn moeder altijd wel een paar weken in Oirschot logeerden. Van Middelbeers herinner ik me: gele limonade van de lokale limonadefabriek, dat ze in dat huis 23 verschillende serviezen hadden, dat oom Frans voorlas uit oorlogsboeken, dat de televisie er alleen aan ging als Columbo op was en dat het aantal tuinbonen uit de moestuin werd bijgehouden. Ieder bezoek verliep altijd hetzelfde, mijn vader viel altijd in slaap. Daar hing hij dan, hoofd op de borst. Kort na elkaar stierven ze dan toch allemaal, de onderwijzerswoning kwam leeg te staan en werd uiteindelijk gekocht door de plaatselijke bakker die er een lunchroom van maakte. Een paar weken geleden werd ik onverwachts gebeld door ene Harry, hij organiseerde een festival in en rondom het ouderlijk huis van mijn vader. Het vindt dit weekeinde plaats. Op het programma staan onder andere het wereldrecord shawl-breien, een toneelstuk, borduren, haken, boetseren en lichte muziek. Zelf val ik in de categorie ‘spoken word’, want ik kon geen ‘nee’ zeggen. Harry heeft me overgehaald om iets voor te lezen. Sinds die toezegging heb ik om de haverklap contact met ‘mensen uit Beers’, ze bellen op de gekste momenten over de kleinste details. Een buurman belde, ik moest me maar niet druk maken, hij had mijn vader gekend en die was ooit tijdens een toneeluitvoering op het podium in een kruiwagen in slaap gevallen. Niemand had er iets van gemerkt. Ik zal zaterdag aan hem denken.</p>]]></description>
      <guid>https://nrc.nl/nieuws/2023/11/01/beers-a4179261</guid>
      <pubDate>Wed, 1 Nov 2023 05:56:56 +00:00</pubDate>
    </item>
    <item>
      <title><![CDATA[Bedankt voor alles]]></title>
      <description><![CDATA[<p>We deden een middag Zwolle. Een museum, een kerk en een markt in een paar uur. Daarna schoven we aan in een restaurant in een middeleeuws pand. Het was er ‘gezinsvriendelijk’ stond op de deur. Lucie van Roosmalen (8) en Leah van Roosmalen (6) wilden kleuren, Frida van Roosmalen was te lang wakker. We hadden de boel redelijk onder controle, maar dan toch niet zo goed als de twee gezinnen naast ons. Ze zaten te kaarten. De moeders waren zo te zien zusters, ze hadden samen vier dochters. De jongste bracht wasknijpers aan in het haar van een van de vaders. Het zag er bespottelijk uit, hij trok rare gezichten. Een andere dochter zette er ook twee op z’n oorlellen. „En klaar met het lolletje”, zei een van de moeders. De vader met de wasknijpers aan zijn hoofd zei dat ze weer gingen beginnen, de dochters keken in hun kaarten. Lucie van Roosmalen kleurde ongevraagd op de kleurplaat van Leah van Roosmalen. „En klaar met het lolletje!”, riep ik. Het had nul effect. Naast ons werd het eten gebracht. „Kaarten van tafel!”, zei de vader die nog geen wasknijpers aan zijn gezicht had gekregen. De kinderen deden wat ze werd opgedragen. „Kijk toch eens hoe goed die kinderen luisteren”, hield ik de eigen kudde voor. Net toen ik me begon af te vragen hoe dat toch allemaal kon, riep de vader op tot gebed. De andere vader trok de wasknijpers van zijn oren. Ze vouwden hun handen, de vader zonder wasknijpers riep de groep op om de handen te vouwen en begon te bedanken voor alles. Voor het eten, voor het samenzijn, voor de heerlijke middag. De kinderen knepen hun ogen dicht. Een van de moeders nadat er ‘smakelijk’ was gezegd: „En we eten met onze monden dicht.” Ons eten kwam ook, ik had mijn handen vol om alles te coördineren. Later bij het afrekenen aan de bar stond ik naast de vader met de wasknijpers in zijn haar. „Er zitten nog wasknijpers in je haar”, zei ik. Hij haalde een hand door zijn haar en trok er drie wasknijpers uit. „Gekkigheid”, zei hij. Even later marcheerden ze de zaak uit, in de regen gingen ze uit elkaar. „Volgende week zaterdag weer iets geks!”, werd er geroepen.</p>]]></description>
      <guid>https://nrc.nl/nieuws/2023/10/30/bedankt-voor-alles-a4178991</guid>
      <pubDate>Mon, 30 Oct 2023 05:56:56 +00:00</pubDate>
    </item>
    <item>
      <title><![CDATA[Grote problemen]]></title>
      <description><![CDATA[<p>‘Geen nieuws is goed nieuws zeggen ze toch?”, hield een Wormerse vrouw me vandaag voor. We stonden samen in een lange sliert voor de Geldmaat, de lifeline van een groot deel van de bevolking. Ze vertrouwen digitaal bankieren niet, hebben hun geld liever in de hand om de onderhandse economie van klussers, oppassers, schoonmakers en kappers draaiende te houden. Die mentaliteit wordt afgestraft, het apparaat functioneert telkens maar even. „Ze vullen het bij tot twintigduizend euro. En dan duurt het weer een week. Zo worden we schraal gehouden.” Ik vroeg waarom ze ‘geen nieuws is goed nieuws’ naar me had geroepen. „Omdat ik tegen nieuws ben. Je wordt er opgefokt van. Tenminste ik. Jij niet. Jij leeft er goed van. Als het ergens ellende is, hoef je dat niet meteen te herhalen. Ik zeg altijd: twee vechten, twee schuld!” Een andere vrouw, de boodschappentas stond tussen haar benen: „Ja bah!” Ze draaide haar hoofd om. „Iedereen z’n eigen problemen! Wij zitten met dat opkomend grondwater, de wc is bij ons alweer overstroomd. De viezigheid komt allemaal omhoog. Hoor je verder niemand over, maar het bestaat wel. En als er dan eindelijk iemand komt kun je ’m niet verstaan.” De andere vrouw: „En dan komen ze met zo’n slang. Een grote stofzuiger. Binnen vijf minuten klaar en dan een bedrag op een briefje schrijven. Dan denk ik: ‘zo jij durft’. Daar praten wij over, al het andere nieuws is veel onbelangrijker. Dat weten we nu wel.” Het nieuws ligt op straat, hele grote hopen, maar ik loop er graag omheen. Ik keek naar beneden. Schone schoenen, terwijl de lokale stront je toch over de voeten loopt. Er werd me uitgelegd dat het soms moeilijk is om mee te leven met andermans ellende als je zelf in een gebied woont waar amper bussen komen, steeds minder winkels zijn en het verse brood al voor de middag is uitverkocht. Helemaal vooraan in de rij sloeg een man in een gewatteerde jas tegen de Geldmaat. Het geld was weer eens op. We hadden allemaal weer voor niets in de rij gestaan. We stonden met elkaar, maar waren geen groep. „Nou, doe er wat aan”, zei een van de vrouwen. Het klonk als een verwijt, en zo was het ook bedoeld.</p>]]></description>
      <guid>https://nrc.nl/nieuws/2023/10/26/grote-problemen-a4178705</guid>
      <pubDate>Thu, 26 Oct 2023 05:56:56 +00:00</pubDate>
    </item>
    <item>
      <title><![CDATA[Uitgezongen]]></title>
      <description><![CDATA[<p>Caroline van der Plas heeft beslist een gave. Waar anderen na een wanprestatie de hand in eigen boezem steken, zwelt zij juist op. Het is dan alsof ze achter het gordijn stiekem een paar slokken toverdrank heeft gedronken. Ze zet dan meteen de camera op zichzelf en deelt haar inzichten met haar volgers. Ja, ze had weinig gezegd, zei ze twee dagen na het College Tour-debat tegen haar volgers, die zich, behalve dan haar oneliner dat ze bij voorbaat al moe werd van het gelul bij eventuele formatiebesprekingen, inderdaad weinig konden herinneren. Ze had weinig gezegd, maar wat ze had gezegd was ‘raak’ geweest. „Less is more”, concludeerde ze. Het is een beetje alsof Ajax zondag met 6-1 bij PSV verliest en Hedwiges Maduro achteraf zegt dat zijn team leuk heeft gecombineerd en daarna wijst op de zwakke plekken die hij bij de tegenstander heeft gezien. Caroline vond dat Frans Timmermans ‘geen kennis van zaken’ had over kernenergie, niet wist wat de rentepercentages zijn op een studieschuld en ze vond het heel zwak dat hij had ‘geschreeuwd’. „Dat vond ik echt niet goed.” Dilan Yesilgöz had tegen een meisje met een studieschuld van 60.000 euro gezegd dat ze blij mocht zijn dat ze in zo’n mooi land als Nederland mag studeren en Pieter Omtzigt vond ze te abstract. ‘Verder was het over het geheel genomen een prima debat. En nu stop ik met lullen want als je te veel lult word je er helemaal gek van, dan heb je er geen zin meer in. Doei!” Dus eerst overvoer je iedereen met te veel van jezelf, geef je zoveel dat iedereen je riedel inmiddels kent, om daarna te concluderen dat het slim is om op het moment suprême, tijdens een debat wanneer het er echt om gaat, te zwijgen en tegenzin uit te stralen. En dat verkoop je dan achteraf als een overwinning. Het deed denken aan mijn moeder die in een bepaalde fase van haar leven het ene na het andere lied inzette op verjaardagen van buren. Het waren zelfgeschreven teksten waar niemand om gevraagd had. Er was altijd wel wat te vieren in de Vinex-wijk, ze was de grote aanjager, tot ze na een feest thuiskwam en zei dat er te veel gezongen was. De anderen waren ook allemaal gaan componeren. Ze vond alle liederen slecht, behalve die van zichzelf, maar concludeerde ook dat ze uitgezongen was. Daarna stak ze een Stuyvesant rood aan, want dat deed ze altijd.</p>]]></description>
      <guid>https://nrc.nl/nieuws/2023/10/24/uitgezongen-a4178420</guid>
      <pubDate>Tue, 24 Oct 2023 05:56:57 +00:00</pubDate>
    </item>
    <item>
      <title><![CDATA[Mislukt eten]]></title>
      <description><![CDATA[<p>Ondertussen kregen wij bezoek met kinderen. Iemand, het is nog onduidelijk wie, had ‘kaasfondue’ geroepen. Ik was wel akkoord gegaan. Ik houd van die sfeer, ‘de aardappeleters’ van Van Gogh. Behalve een vleesgebied – de lokale teams domineren de (internationale) barbecue-competities, zowel bij de dames als de heren – is Wormer ook een kaasgebied. Op de vrijdagse markt staan meerdere kaasboeren uit de regio. Dus ik daar naartoe. Ik liet voor tien kaaszegels kaas raspen, er werd bij gezegd dat het niet kon mislukken. Het bezoek kwam. Huiskamer vol kinderen, dus geen diepgaande gesprekken. Het eerste contact tussen kinderen gaat vaak stroef, maar nu bleef zelfs het slopen van elkaars speelgoed achterwege. Na drie glazen witte wijn zei Eva Hoeke dat ze brood en groenten ging snijden. Ik ging de kaasfondue maken. Het leuke aan kaasfondue is dat je vrij snel door hebt als het mislukt. Een deel van het bezoek wist het meteen toen ze even in de keuken kwam kijken. Ze had het wel vaker zien mislukken, maar nog nooit in twee pannen tegelijkertijd. Het viel ook niet meer terug te draaien. „Als kaas een pad inslaat draait het nooit om.” De tafel werd gedekt. „Niet erg”, werd er meteen gezegd toen we allemaal aan tafel zaten. Ik was erin geslaagd om al het vocht uit de kaas te koken. Op tafel stonden twee pannetjes met klei. Het bezoek deed haar best om kaas op het stokbrood (en de stukjes bloemkool, wortel en bleekselderij) te krijgen. Dat kon als je met twee vorken tegelijkertijd werkte. De stukjes banaan haalde ik van tafel. Ze roemden de smaak van de kazen. Zij vonden dat het iedereen kon overkomen. Binnen de eigen groep was de kritiek harder. „Hij kan totaal niet koken”, zei Lucie van Roosmalen (8) tegen de twee kinderen van het bezoek. „Zij ook niet”, zei Leah van Roosmalen (6) over Eva Hoeke. De hardste kritiek komt altijd uit de binnenste cirkel. In oorlogstijd ben je op jezelf aangewezen. Ik koos voor de aanval. Dat het wel eens leuk was om mislukt eten te serveren. Dat zo’n avond langer blijft hangen, dan een doorsnee etentje. Droog stokbrood was ook best lekker. Ajax verloor bij FC Utrecht, de oorlog ging ook gewoon door, maar wij vonden elkaar in gesprekken over kaas. Je kon het op veel manieren smelten, en op heel weinig manieren niet. Ik had iets unieks op tafel gezet.</p>]]></description>
      <guid>https://nrc.nl/nieuws/2023/10/22/mislukt-eten-a4178145</guid>
      <pubDate>Sun, 22 Oct 2023 05:56:57 +00:00</pubDate>
    </item>
    <item>
      <title><![CDATA[Vredesvlag]]></title>
      <description><![CDATA[<p>Iedere streek heeft z’n gebrek, maar Noord-Brabant heeft natuurlijk weer de overtreffende trap: Johan Vlemmix. De Eindhovenaar verwierf bekendheid door ontelbaar vaak deel te nemen aan Te land, ter zee en in de lucht, een format dat hem door de onbeduidendheid op het lijf geschreven was. Het voelde als een dot extra slagroom op een Bossche bol als presentator Jack van Gelder met Johan sprak voordat die voor de zoveelste keer van een steile helling moest in een door hemzelf verzonnen fantasievoertuig. Mijn ouders waren dan import-Brabanders maar ze woonden lang genoeg in Arnhem om hem net als ons een pijnlijke afloop toe te wensen. De gebeden werden niet verhoord. Te land, ter zee en in de lucht werd zijn doorbraak, Johan Vlemmix werd daarna voor alle televisie-onzin gebeld. En hij zei altijd ‘ja’. Kosten noch moeite werden gespaard, hij deed alles om maar in beeld te zijn. Hij zakte door elke denkbare ondergrens, in alle mogelijke door hemzelf ontworpen kostuums. En altijd blij en opgewekt, waarmee hij de irritatiefactor nog wat omhoogschroefde. Vorige week haalde hij weer het nieuws omdat hij alle gemeenten in Nederland een door hem ontworpen vredesvlag heeft gestuurd. Vlemmix introduceerde de vlag al in 2006. Het doel was vrede op aarde creëren, de oorlog in Irak stoppen en mensen met elkaar verbinden. Dat mislukte, zoals alles wat hij doet nooit echt succesvol is. Sindsdien is de mensheid alleen nog maar verder achteruit gekacheld. Er is geen aantoonbaar oorzakelijk verband tussen alle gruwelijkheden en die door hem ontworpen lelijke vlag – een witte vredesduif op een blauw vlak – maar ik kan me best voorstellen dat mensen agressief worden als ze in een gemeente wonen waar dat ding werd gehesen omdat de bestuurders daar vonden dat ze na de terroristische aanslag van Hamas in Israël toch een statement moesten maken, maar daar niet het karakter voor hebben. Het ding wappert nog steeds bij steeds meer gemeentehuizen, ik sluit niet uit dat het de succesvolste actie van Johan Vlemmix ooit is. Ik vind dat inmiddels normaal. Hoe langer ik naar onze politici, de discussies in onze talkshows en de domme meningen van ‘deskundigen’ kijk en hoe meer columns ik lees over het conflict, hoe meer ik besef dat Johan Vlemmix helemaal niet de uitzondering is waar ik hem voor hield. Hij is wie wij zijn. Zijn domme vlag hoort voor altijd bij ons. Het is het litteken dat we hieraan overhouden.</p>]]></description>
      <guid>https://nrc.nl/nieuws/2023/10/20/vredesvlag-a4177900</guid>
      <pubDate>Fri, 20 Oct 2023 05:56:57 +00:00</pubDate>
    </item>
    <item>
      <title><![CDATA[Schieten]]></title>
      <description><![CDATA[<p>Later zullen ze het nog vaak vragen: „Waar was je toen Wout Weghorst die penalty tegen Griekenland miste?” Op de snelweg, zal ik dan zeggen, naast chauffeur Rocky, die me op maandagen van Showbiz City in Aalsmeer naar huis rijdt. Rocky zei het al meteen: „Moet je opletten, Weghorst gaat missen.” Leuk om een wedstrijd weer eens op de radio te horen. Het Nederlands elftal boeit me voor geen meter meer, en niet alleen omdat ik nul vertrouwen heb in bondscoach Ronald Koeman, een man met de emotie van een stronk prei. Koeman was helemaal in het begin van zijn carrière trainer van Vitesse. Ze presteerden toen goed, maar het was niet om aan te zien zo saai. Het Gelredome was uitverkocht voor Vitesse-Inter Milaan, maar ons hele clubje op de Zuidtribune viel in slaap van dat oeverloze getik op het middenveld. Ik denk dat de voetbalbeleving inzakt naarmate je ouder wordt. Als het goed is maak je je vanaf je veertigste niet meer te druk over een elftal waarvan de spelers toevallig allemaal uit jouw land komen. Ik zou Verbruggen (de keeper) en Reijnders (middenvelder) niet eens op straat herkennen. Weghorst miste. „Pannenkoek!”, zei Rocky, die uit ergernis het geluid van de autoradio uitzette, nu hoorden we niets meer. Hij was voor FC Utrecht. Gert Kruys, een oud-speler die tegenwoordig ambassadeur commerciële zaken bij FC Utrecht is, had hem gebeld met de vraag of hij met zijn vervoersbedrijf een paar businessseats wilde kopen. Hij had van alles tegen hem gezegd, want FC Utrecht staat laatste in de eredivisie. „Die belt voorlopig niet meer.” De radio ging weer aan. Tussen de bedrijven door werd gezegd dat België-Zweden was gestaakt, vanwege een aanslag in Brussel. Hij keek bezorgd opzij, naar mij. „Moet-ie op de praatradio van jou?” Ik denk dat hij Radio 1 bedoelde. „Hij staat op de praatradio”, zei ik. „Dit is Radio 1.” Ik dacht erachteraan: zolang ze daar voetbal belangrijker vinden dan het nieuws is er natuurlijk niets aan de hand. Op het parkeerterrein naast ons huis in Wormer scoorde Nederland het winnende doelpunt. Daarna werd meteen geschakeld naar de actualiteit. Er reed een schutter in een oranje pak op een scooter door Brussel en Virgil van Dijk had namens oranje in Griekenland vanaf elf meter raak geschoten. Het was waarschijnlijk weer zo’n wedstrijd die ik me tegen mijn zin in nog lang ging herinneren. En dat terwijl ik ’m niet eens gezien heb.</p>]]></description>
      <guid>https://nrc.nl/nieuws/2023/10/17/schieten-a4177594</guid>
      <pubDate>Tue, 17 Oct 2023 05:56:57 +00:00</pubDate>
    </item>
    <item>
      <title><![CDATA[Boycot Qatar]]></title>
      <description><![CDATA[<p>Vanwege doden bij de bouw van voetbalstadions en zorgen over de mensenrechten werd het WK voetbal in Qatar nog bijna geboycot. Bijna, want iedereen ging zoals te verwachten was toch, de sportjournalisten voorop. Hoogtepunt van het protest: Minister van Sport Conny Helder die op de tribune tijdens Nederland-Qatar een regenboogspeldje verstopt hield onder haar oranje shawl. We leerden Qatar vorige winter kennen als een goede organisator. Een voetbalsfeer ontbrak bijna volledig, maar de faciliteiten waren geweldig. Inmiddels is Qatar organisator van alles waar in het Westen graag naar gekeken wordt. Ze kopen nog steeds voor te veel geld voetballers voor hun belachelijke competitie, ze kopen voetbalclubs (Paris Saint-Germain), Max Verstappen werd er wereldkampioen en de wereldtour van padel verhuist volgend jaar van Amsterdam naar Doha. Ze willen alles: van het turnen, basketbal, ijshockey, de wk schaatsen en het darten tot de start van de Tour de France. En dat is dan nog maar de sportieve fetisj. Het is niet uitgesloten dat ze onze musea en theaters ook gaan leegkopen, want in de culturele sector doen ze ook alles voor geld. Dit weekeinde bezocht de Iraanse minister van Buitenlandse Zaken het politieke gezicht van Hamas, Ismail Hayineh, in diens villa in Doha. Volgens een verklaring van Hamas werd afgesproken „de samenwerking voort te zetten” om de groepering te helpen zijn doelen te bereiken. Een van die doelen is de vernietiging van Israël. Ze voelen zich er schijnbaar veilig. Qatar heeft zich informeel opgedrongen als mogelijke onderhandelaar, het is de Willem Endstra van het Midden-Oosten: de bankier van de as van het kwaad. De sport was slechts het voorafje om te kijken hoe ver je kunt komen met te veel oliedollars in de tas. Ze staken de middelvinger in een kom hete soep en likten die ongegeneerd af. Nu beginnen ze aan het hoofdgerecht: ze melden zich ongevraagd als onderhandelaar op het politieke wereldtoneel. De sjeiks hebben vorig jaar gemerkt hoe slap de westerse moraal is, hoe klein onze principes zijn. Ze hebben nul last gehad van ‘de grote verontwaardiging’. Na het wereldkampioenschap voetbal heeft ook niemand het meer gehad over de mensenrechten in Qatar. Wat zullen ze gelachen hebben om onze principiële leiders met hun statements en hun speldjes onder de shawl of achter de stropdas als ze daarna in een ander luxe hotel aan tafel zaten met de terroristen van Hamas of die van Iran. Sporters, toeristen en congressen hebben helemaal niets te zoeken in Doha, als er ooit een moment is om dat kunstmatige landje alsnog de rug toe te keren is het nu.</p>]]></description>
      <guid>https://nrc.nl/nieuws/2023/10/15/boycot-qatar-a4177327</guid>
      <pubDate>Sun, 15 Oct 2023 05:56:57 +00:00</pubDate>
    </item>
    <item>
      <title><![CDATA[Zorgdag]]></title>
      <description><![CDATA[<p>Kinderen naar school gebracht, bakfiets stuk. Moeder van Ine gaf me het vriendenboekje van Leah van Roosmalen (6), ze is blij dat ze op dit moment niet in Gaza woont. „Het idee alleen al.” Bloemkool gekocht bij de groenteboer die ook Marcel heet. Nog steeds te duur, vond hij zelf. Hij wees om zich heen. „Zeg je niets?” Ik zag het niet. Zijn vrouw kwam er nu ook bij staan, ze heeft sinds kort roze haar. Hij: „Overal pompoenen, skeletjes erin. Allemaal voor Halloween.” Nog steeds geen Voetbal International bij de Primera. „Een storing, kan niet anders.” Kattenbrokken gekocht. De vuilnisbak met de oranje deksel aan straat gezet. Donald Duck-app gedownload in verband met de prijsvraag vanwege het honderdjarige bestaan van Disney. Met Frida (2) gewandeld, ze vindt nu alles vies, ook iedereen die we tegenkomen. Ze kreeg een stuk worst bij Gijs Tange, onze slager. Uitzending gemist. Bernie Sanders zat bij Lubach, hij weigerde een zinnetje in het Nederlands te zeggen over de baard van Frans Timmermans. Patty Brard weigerde iets te zeggen als rechterhand bij Khalid &amp; Sophie. Weten wanneer je moet zwijgen, onverwachte compassie in oorlogstijd. Lucie (8) van school gehaald, een woedend zwijgen achterop de fiets. De logopediste op het industrieterrein zei dat ze vaker moet oefenen. Bunny Hop gespeeld, mijn konijn bereikte als eerste de wortel, logopediste werd tweede. Luier verschoond, vuile borden in de afwasmachine, Donald Trump zegt dat Israël alles aan zichzelf te danken heeft, 150 dominees hebben samen in de Tweede Kamer gebeden, Radio 1 uitgezet. Op Twitter staat dat Hamas heeft opgeroepen om vrijdag overal Joden aan te vallen. Ik ben vergeten Jungle Dome te bevestigen voor het kinderfeestje. Ik vraag telefonisch om genade. De medewerkster van Jungle Dome zet me alsnog op de lijst, er is heel nadrukkelijk een uitzondering gemaakt. Ik drink bedorven Appelsientje. Ik doe de vuile was in de wasmachine, veertig graden, ecostand, twee pads. De luchthavens van Damascus en Aleppo zijn gebombardeerd, dat is vaker zo. Bij de apotheek weten ze dat ik optreed in de Purmaryn in Purmerend, ze hebben geen hoge verwachtingen. De gemeente wil misschien de prachtige, oude sporthal slopen. Ze haten oude gebouwen hier. We eten gekookte aardappels, bloemkool, slavink en appelmoes, ik ben de enige die dat lekker vindt. NRC maakte een gids met tien aanbevolen boeken die achtergrond geven bij het conflict. Kan iemand voor de zekerheid een lijst maken van mensen die ze alle tien bestellen? Ik wil graag bij ze uit de buurt blijven.</p>]]></description>
      <guid>https://nrc.nl/nieuws/2023/10/12/zorgdag-a4177049</guid>
      <pubDate>Thu, 12 Oct 2023 05:56:58 +00:00</pubDate>
    </item>
  </channel>
</rss>
