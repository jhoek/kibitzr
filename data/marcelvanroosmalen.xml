<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Oncomfortabel]]></title>
      <description><![CDATA[<p>Wouter Koolmees zit nog te kort bij NS om hem de donderdag aangekondigde prijsstijgingen aan te rekenen, maar het was een prima eerste statement geweest als hij daar met z’n hele D66-hebben-en-houwen voor was gaan liggen. Gemiste kans, hopelijk heeft hij zijn D66-voorganger achter gesloten deuren wel een schop onder de kont gegeven,  want wat is het bij NS (en zusje ProRail) toch een zootje. Nooit eerder was het draagvlak om met het openbaar vervoer te reizen zo groot, maar de grootste reden om toch maar met de auto, het vliegtuig of elk ander alternatief te gaan, is NS zelf.  Ze kunnen daar helemaal niets. Het is onkunde gecombineerd met onwil. Je hoeft de letters NS maar ergens aan te koppelen en het loopt gegarandeerd spaak. Alles bij dat bedrijf straalt uit dat niemand er zin in heeft.  Mijn persoonlijke woede is opgebouwd door jaren treinen, dus ik weet waar ik over praat. Ook als je vertragingen incalculeert, valt reizen met de trein altijd tegen. Op station Wormerveer wordt het niet eens meer medegedeeld als de stoptrein van of naar Amsterdam niet komt. Wat maakt het ook uit? Ze tellen het niet als vertraging, want vertraagde treinen kunnen geen vertraging hebben, redeneren ze bij NS.  De reiziger moet zelf maar ontdekken dat ze na betaling nergens op hoeven te rekenen. In plaats van langer maken ze de treinen korter, alles om de reis zo oncomfortabel mogelijk te maken. Personeelsgebrek is de officiële reden, maar het personeel dat er is, lijkt ook niet vooruit te branden. Het komt regelmatig voor dat treinen moeten wachten op hun machinist in plaats van andersom, en de conducteurs die ik zie, gaan gebukt door de coupes. Of ze hangen onderuit in de eerste klas om met elkaar de vakbondsacties door te nemen.  Alleen bij de spoorwegvakbonden lopen ze zich het vuur uit de sloffen. Ze maakten dit jaar over de rug van de reizigers handig gebruik van het slappe management en sneden met een veel te scherp geslepen mes dwars door weeë managementlagen om meer salaris te eisen terwijl spoorwegpersoneel helemaal niet onderbetaald werd en wordt.  Wouter Koolmees heeft maar één opdracht: breng NS zo snel mogelijk terug naar de staat. Openbaar  vervoer is geen verdienmodel, NS is in alles geen commercieel bedrijf. De klant is er geen koning, maar een zeurende last die ze zuchtend en steunend op de afgesproken plek proberen af te leveren en die ze dan vervolgens met een strak gezicht een prijsverhoging door de strot duwen. De doelstelling staat haaks op de bedrijfsvoering, ProRail en NS lijken vooral te bestaan om iedereen voor een veel vervuilender alternatief te laten kiezen.</p>]]></description>
      <guid>https://www.nrc.nl/nieuws/2022/11/04/oncomfortabel-a4147219</guid>
      <pubDate>Fri, 4 Nov 2022 00:00:00 +00:00</pubDate>
    </item>
    <item>
      <title><![CDATA[Hetzelfde]]></title>
      <description><![CDATA[<p>In de foyer van een schouwburg informeerde een man naar mijn moeder. Ik had opgetreden, hij had  een van de boekjes met columns over haar in de hand. Ik keek naar de kaft: ik en mijn moeder in 2019.  In veel betere tijden. Toen de foto gemaakt werd hadden we net  een dubbelinterview met Rinskje Koelewijn  achter de kiezen. Ik vond het nog steeds een mooie foto.  De man had ook een moeder, zei hij.  Logisch. Iedereen heeft een moeder. Hij had het met plezier gelezen, het was ‘herkenbaar’. Ik vind ‘herkenbaar’ niet meteen een compliment, maar meneer bedoelde het meer dan goed. Hij begon passages na te vertellen.  Daarna veranderde zijn toon. „Ik vind het onbevredigend dat ik niet weet hoe het is afgelopen.” „Het is niet afgelopen”, zei ik. „Ik ben gestopt met schrijven.” Ik voegde eraan toe dat ik ook nog een broer en zus heb en dat het ook hun moeder is/was. „Is het nu een herhaling van zetten?”, vroeg hij. „Vallen en opstaan, zeker? Alles is al een keer gebeurd?” Precies dat. „Ik had het toch graag gelezen.” Er viel een stilte. Hij gaf me het boek. Ik vroeg wat ik erin moest schrijven, want dat is dan meestal de bedoeling. Hij wilde ‘de datum’, ‘de plaats’, ‘een handtekening’ en de zin ‘dement zijn we allemaal’.  Ik vond het een wat aparte opdracht, maar meer ook niet, ik ben inmiddels gehard, ik heb op commando gekkere dingen in boeken geschreven. Ik vouwde het boek open en zag op de eerste witte pagina mijn eigen handtekening. „Zet het er maar onder”, zei hij. „Doe jij ook eens twee keer hetzelfde.” Toen ik klaar was vroeg hij hoe het voelde om iets te doen wat ik al eerder gedaan had. Ik voelde niets, ik begreep het wel dat ik me er niets van herinnerde.  „Maar ik vind het wel gek”, zei hij. Hij nam afscheid met ‘tot de volgende keer’, want dat had ik mijn moeder in een column bij het afscheid ook een keer laten zeggen. Ook daar herinnerde ik me niets van. Het was een rare ontmoeting, wat was de bedoeling? Wat wilde deze man me leren? Wilde hij dat ik me beter kon inleven in demente mensen? Ging ik hierdoor mijn moeder beter begrijpen? Kreeg ik straf omdat ik haar maar weinig bezoek? Of was dit een manier om af te dwingen dat ik zo nu en dan schrijf over mijn inmiddels 91-jarige moeder?  Het gaat nog hetzelfde met haar.  We zijn haar niet vergeten, zij ons wel.</p>]]></description>
      <guid>https://www.nrc.nl/nieuws/2022/11/01/hetzelfde-a4146915</guid>
      <pubDate>Tue, 1 Nov 2022 00:00:00 +00:00</pubDate>
    </item>
    <item>
      <title><![CDATA[Omhaal]]></title>
      <description><![CDATA[<p>Bij de karretjes in de Vomar kwam het tot een eerste confrontatie, een dorpsbewoner wilde met mij praten over de randen van de vrijheid van meningsuiting die ik volgens hem had ‘overtreden’. Ik had Frida van Roosmalen (1) op de arm, die kreeg er spontaan een volle luier van. Dat krijg je er nou van als je jezelf met heel je hebben en houwen naar talkshowland laat lokken, reportagebundel onder de arm. Het zou gaan over de NS Publieksprijs die was teruggetrokken vanwege stemfraude. Ik had mezelf in die strijd gemoffeld, hoe keek ik er nu tegenaan? Wat was de mening? Weinig zin, toch overgehaald, het zou wel eens een goed gesprek over de reportage en/of  goede boekpromotie kunnen worden. Ik zat aan en kwam tot zes zinnen en de mening dat ze het boek van Thierry Baudet ook gewoon hadden kunnen uitsluiten zodat de rest door kon gaan met het boekpromotiefeest. De mooie omhaal die ik in gedachten had mislukte. Ik sprong nog wel, maar de voorzet kwam niet. Ik kreeg sowieso te weinig ballen. Wat bezielde me?  „Houd het toch gewoon bij het gebruikelijke gesleur op het middenveld”, zou mijn vader gezegd hebben. Ik was het voor de verandering helemaal met hem eens. Van een speler op leeftijd mag je zo onderhand toch wel verwachten dat die een wedstrijd vooraf kan lezen.  „Fascist!”, scholden de neofascisten op Twitter, die net als hun leider opzichtig hun best deden om te doen alsof de NS Publieksprijs er voor hen echt toe doet. Ik had de mening beter even kunnen inslikken tot een beter moment op een ander podium. Thuis vroegen ze ook of ik aan mijn timing wilde gaan werken. Waar zaten ze eigenlijk mee opgescheept? Welke kronkelige wegen ging ik nog meer verkennen? Kon ik voortaan vooraf een kosten-batenanalyse maken? De return werd gespeeld bij de karretjes in de Vomar, waar ik ter verantwoording werd geroepen. De man was boos dat ik hem zijn democratie had willen afpakken. Hij kleurde rood bij het idee dat hij van mij niet meer op een antidemocraat zou mogen stemmen.  Ik heb zijn mening heel vakkundig in mootjes gehakt, net zo lang tot hij toegaf dat hij met boeken hooguit zijn reet afveegt. Heel eerlijk: ik smulde van het eigen gelijk. Kreeg ik nog een lepel brandstof, of kon ik verder? „Van mij had u ook mogen winnen hoor”, zei hij voor hij de Vomar uitwaggelde. ‘U’ was het enige woordje dat me beviel in die zin.</p>]]></description>
      <guid>https://www.nrc.nl/nieuws/2022/10/28/omhaal-a4146539</guid>
      <pubDate>Fri, 28 Oct 2022 00:00:00 +00:00</pubDate>
    </item>
    <item>
      <title><![CDATA[Kinderen en huisdieren]]></title>
      <description><![CDATA[<p>De R zit in de maand. Zondag begint de wintertijd weer, altijd een moment van overdenking. In het dorp maken we ons, ondanks het zomerweer, op voor een lange, harde winter. Kringloopwinkel La Curiosa sluit voorgoed de deuren, het huiskamerrestaurant gaat een paar dagen minder open en op de plaats van de fietsenmaker zit sinds kort een baderie gespecialiseerd in toiletpotten. Ik heb de feestelijke opening van een afstandje bekeken, het aantal aanwezigen kon je op de vingers van een hand tellen. Gesprekken met dorpsbewoners gaan zonder uitzondering over de aanstaande crisis. Iedereen vreest. Het hele erge is er nog niet, maar het klagen is alvast begonnen.  En dan was ook onze slager, die na het vertrek van de bakker ook brood verkoopt, ook nog met vakantie. De andere slager in het mini-winkelcentrum heeft wel een glimmende vitrine, maar lijdt onder zijn uitstraling. Mensen met het uiterlijk van Ernest Louwes hebben nooit wind mee. Nooit het voordeel van de twijfel, altijd harder moeten trappen dan de rest. Oneerlijk. Ik ken genoeg mensen met een gezellige uitstraling die in het echt niet te doen zijn. Wat ook niet helpt: bij de andere slager krijgen Lucie van Roosmalen (7) en Leah van Roosmalen (5) ook een stukje worst, dat ze ondanks hun vegetarisme met smaak eten, maar die liggen naast de kassa al klaar op een bordje, waardoor het spontane uit de toch goedbedoelde handeling verdwijnt. De traktatie krijgt iets berekends, iets machinaals.  Geplaagd door dit soort gedachten stond ik daar met twee kinderen te wachten op mijn beurt. Opschieten deed het niet. Een vrouw staarde in een bak met boerenkool en merkte op dat ze daar vanwege de oktoberhitte geen trek in had. Achter de toonbank maakte de assistente van de slager een gebaar met de vingers. Het scheelde wél in de energierekening. Wegwerkgebaar van de klant. „Ik stook hout.” Een ander kocht een halve leverworst voor de hond, een exemplaar dat tot de knieën kwam.  „Je krijgt ’m buiten”, zei ze tegen het dier. We hebben daar een tijdje naar staan kijken. Vrouw haalt leverworst uit papieren zak, werpt die naar de glasbak op een troosteloze parkeerplaats en hond vliegt ernaartoe. Ik moest denken aan het enthousiasme waarmee Frida van Roosmalen (1) ’s morgens reageert op een fles peutermelk.  Ik ben weleens jaloers op kinderen en huisdieren.</p>]]></description>
      <guid>https://www.nrc.nl/nieuws/2022/10/25/kinderen-en-huisdieren-a4146283</guid>
      <pubDate>Tue, 25 Oct 2022 00:00:00 +00:00</pubDate>
    </item>
    <item>
      <title><![CDATA[Cuijk]]></title>
      <description><![CDATA[<p>Ik moest voor een lezing naar het café van de schouwburg in Cuijk, er stond een dampend zaaltje klaar voor weer een aflevering van ‘Boek & Praat’. In de artiestenfoyer zaten twee technici zich te vervelen. Behalve de lampen aan en uit doen hoefden ze niets,  de ene avond was de andere niet. Ze hadden honderden voorstellingen meegemaakt, maar herinnerden zich niets. Nou ja, behalve dan dat Herman Brood voor het allerlaatst in Cuijk had gespeeld. „Zijn laatste optreden was dus hier”, zei de grootste van de twee. „Daarna is hij van het dak gesprongen.” De andere technicus zei dat zoiets natuurlijk wel blijft hangen. Er viel een stilte. „Dus…”, zei de grootste technicus. En daarna kwam niets. Het was eerder een conclusie dan een aanzet voor een vervolgzin. Hij: „Ik zeg heel vaak dus. Dus…” De lezing verliep zonder problemen, de zaal had na afloop maar twee vragen. „Wat vond u van de interviewer?”  En: „Gaat u nu op reportage?” Ik antwoordde dat het al laat was en dat ik naar huis ging, met dat antwoord namen ze genoegen. Na afloop sprak ik meerdere inwoners van Cuijk. Ik moest zeker eens langskomen voor een reportage. „Nergens in Nederland wonen zoveel kippen als hier”, zei een man die zelf ook in de kippen zat.  „En dan?”, vroeg ik. „Moet ik dan in een kippenschuur gaan slapen?” Hij vond dat een goed idee, hij kon het eventueel ook faciliteren. „Na de vogelgriep.” De vrouw die aan zijn arm hing keek me aan en zuchtte: „Wat bent u toch een briljante geest.” Ik ging bijna van Cuijk houden, maar toen zei de kippenman, zichtbaar geërgerd tegen de vrouw: „Nou leuk, niet geniaal.” Zij: „Ik zei ‘briljant’.” Hij: „Dat ook niet. Gewoon leuk.” Daarna tegen mij: „Gewoon een goede schrijver, het was een leuke Boek & Praat.” Zij: „Dat vond ik ook.” Hij gaf me een kaartje waarop zijn telefoonnummer stond, voor als de vogelgriep voorbij was. Ik stopte het voor de vorm in de binnenzak van mijn colbert. Buiten viel een man over een losliggende tegel, het hele centrum van Cuijk ligt open. Hij kwam uit Boxmeer en zei dat het nog hele ruk naar huis was. Cuijk is het Napels van Nederland, een logische laatste halte.</p>]]></description>
      <guid>https://www.nrc.nl/nieuws/2022/10/20/cuijk-a4145837</guid>
      <pubDate>Thu, 20 Oct 2022 00:00:00 +00:00</pubDate>
    </item>
    <item>
      <title><![CDATA[De reptielen zijn overal]]></title>
      <description><![CDATA[<p>Heeft Thierry Baudet gelijk?  Zijn de reptielen onder ons? In  Kruidvat in Wormer wel. Bij het afrekenen staren de wezens je er per ongeluk of expres dusdanig lang aan, dat ik denk dat die schedels op barsten staan en dat er dan ringslangen uit komen. En dan? Niets, ja nederig het hoofd buigen en me neerleggen bij wat er dan gaat komen. Ik kocht er nicotinepillen, paracetamol en een paar potten slijm; dat is kinderspeelgoed dat van zichzelf goor is. Het plakt, je kunt er je handen in steken. Lucie van Roosmalen (7) en Leah van Roosmalen (5) kunnen er uren mee spelen. Ze houden van lezen, maar dat kan niet in de schaduw staan van slijm. De vriendin gunt het ze wel, maar vindt het tegelijkertijd walgelijk dat ik hun liefde voor slijm ‘aanwakker’. Ik redeneer: het is maar één keer herfstvakantie en het werk gaat gewoon door en als ik ze tijdens mijn dienst rustig kan krijgen met slijm, dan doe ik dat.  Ze hadden al snel ruzie over slijm. En daarna gingen ze slijm in wijnglazen doen. Ik hoorde de vriendin en Frida van Roosmalen (1) thuiskomen, ik had mijn hand overspeeld door in een andere ruimte te gaan werken, het slijm zat overal.  Ik meldde me wijdbeens op het slagveld. Generaal zonder gezag, dit was de laatste slijm ooit, slijm kwam er niet meer in.  En deze: „Leuk hoor slijm, maar jullie kunnen er niet mee omgaan!” Moet slijm in de biobak? Ik dacht van wel. Ook daarover verschilden de meningen. Ik was inmiddels in het Radiohuis op het Media Park, ik had er na het fabriceren van een mening een werkplek voor mezelf gecreëerd. Lucie van Roosmalen belde met de telefoon van haar moeder, ze was zelf verbaasd dat het lukte. Ze had zelf slijm gemaakt van scheerschuim, lijm en shampoo, in de wastafel. Was dit stiekem of met toestemming? Had het zin om hier iets van te vinden?  De verbinding was niet verbroken, de telefoon was ergens neergelegd of op de grond gevallen. Er was een vriendinnetje bij betrokken, die brutale. „Dit kan er ook nog in”, hoorde ik Lucie van Roosmalen zeggen. „Dat doet hij ’s morgens op zijn wangen.” „Gadver, goor”, zei de brutale. „Stop met slijm maken!”, riep ik. Iemand van de redactie van het  Radio 1 Journaal  vroeg of het gesprek over slijm zachter kon.  „Ja sorry”, antwoordde ik, „een reptiel aan de lijn.” Ze keken me alleen maar aan, ik voelde heus wel hoe niet leuk ik bezig was.</p>]]></description>
      <guid>https://www.nrc.nl/nieuws/2022/10/19/slijm-a4145577</guid>
      <pubDate>Wed, 19 Oct 2022 00:00:00 +00:00</pubDate>
    </item>
    <item>
      <title><![CDATA[Misschien een  stukje krant]]></title>
      <description><![CDATA[<p>Ik duwde Frida van Roosmalen (1) door het treurige centrumpje van onze woonplaats. De stoep voorbij het Kruidvat was opengebroken, ze zijn weer kabels aan het trekken. Dus ik manoeuvreerde de kinderwagen de straat op. We werden gepasseerd door een bejaarde op een elektrische fiets, ze droeg een veiligheidshelm. Ze was zo boos dat we ons niet aan de regels hielden, dat ze speciaal voor ons haar snelheid minderde en haar hoofd draaide. We moesten op de stoep lopen! Ze zwabberde ervan. Hadden we haar in gevaar gebracht? Nee, ze kon ons al van tientallen meters afstand zien scharrelen. „Had u er last van?”, riep ik zo vriendelijk mogelijk terug. „Regels zijn regels!” Ik haat mensen die je graag willen mededelen dat je je niet aan ‘de regels’ houdt, of die willen zeggen dat je iets fout doet. Ik sta eenzaam in deze strijd. Vriendin en dochters schamen zich als ik een tegengeluid laat horen. Ik probeer te zwijgen als iemand opmerkt dat ik naast het zebrapad loop, dat ik niet mag bellen op de fiets, dat mijn fiets niet in het fietsenrek staat, dat ik het rode mandje bij de Vomar niet op de juiste plek heb achtergelaten of dat een of meerdere veters loszitten, hoewel je dat laatste natuurlijk ook als een vriendelijke geste kunt zien. Een tijd dacht ik dat het met de Zaanstreek te maken heeft, het gebeurt hier meer dan gemiddeld, maar het is een menstype. Gisteren maakte ik onderdeel uit van een groep die in een kantoorpand streng werd toegesproken door een andere volwassene die er een groot punt van maakte dat  in een vergaderruimte croissantkruimels op de vloer waren achtergebleven. Het is de manier waarop die me tot gekte drijft. Het stellige, het grootmaken van iets kleins. We gingen de kruimels met drie mensen opvegen. „Daar ook nog”, wees ze gebiedend. Het kan ook aan mij liggen, het zou best kunnen dat ik een minderwaardigheidscomplex met me meedraag. Honderden jaren keuterboeren op het Brabantse platteland gaan je genetisch natuurlijk niet in de kouwe kleren zitten. Mijn vader vertelde me ooit het verhaal over een spontaan bezoek van koningin Wilhelmina aan Oost-Brabant. Het was 1939, ze kwam de daar gelegerde troepen inspecteren. De lagere school in Middelbeers, waarvan mijn opa het hoofd was, kreeg bezoek van een ambtenaar uit Den Haag. Hij verordonneerde dat de leerlingen van de hoogste klassen de velden naast de hoofdweg zuiverden van papiersnippers en ander afval, plastic bestond toen nog niet. Mijn vader liep met een vriendje door de berm.  „Daar”, wees de ambtenaar uit Den Haag, „daar ligt misschien een stukje krant.”  Er lag niets, natuurlijk niet. Daar is het begonnen.</p>]]></description>
      <guid>https://www.nrc.nl/nieuws/2022/10/13/misschien-een-stukje-krant-a4145115</guid>
      <pubDate>Thu, 13 Oct 2022 00:00:00 +00:00</pubDate>
    </item>
    <item>
      <title><![CDATA[Giga]]></title>
      <description><![CDATA[<p>Het is Kinderboekenweek, het thema is ‘Gi-ga-groen’.  Ik moest  Lucie van Roosmalen (7) en Leah van Roosmalen (5) in het groen naar school brengen.  Zelf waren ze ook in het groen. Ik droeg die dag een grijze joggingbroek, een groen T-shirt en een groen colbert. Lucie van Roosmalen zei dat ze zich schaamde voor de grijze joggingbroek, Leah van Roosmalen was milder, ze vond een groen colbert al heel wat. Op het schoolplein stond een muziekinstallatie, want bij de Kinderboekenweek komt een nummer van Kinderen voor Kinderen dat ook ‘Gi-ga-groen’ heet. Alle nummers van Kinderen voor Kinderen lijken op elkaar, ik vind ‘Gi-ga-groen’ niet hun beste nummer, maar ik kom dan ook nog uit de tijd van ‘Op een onbewoond eiland’. We maakten ons druk om zure regen en atoombommen, maar we gingen er niet met onze ouders op dansen.  „Vind je mij groen genoeg?”, vroeg Lucie van Roosmalen, ze droeg een groen joggingpak en had een groen lint in het haar. „Groener kan niet”, zei ik, maar dat slikte ik in toen ik haar klasgenootjes zag.  De klas was een bewegend groen vlak. (Ik had mijn lenzen nog niet in). De juffen waren ook groen. Ze ging op in het groen. Ondertussen denk ik dat het thema veel belangrijker is geworden dan het kinderboek ‘Zo jammer dat we niet mogen fotograferen”, zei een moeder bij de kapstokjes, we waren beiden door onze hoeven gezakt om de hele handel onder het juiste stickertje aan de haakjes te hangen. „Ik vind het zo leuk dat ze allemaal groen zijn. Zo fijn dat iedereen zich aan de opdracht houdt.” Die zin bleef hangen. Die hele Kinderboekenweek hangt vol met opdrachten. Ze houden me in de gaten; als ik wat in de vuilnisbak gooi, vragen ze wat het was.  Niets intimiderender dan een opgefokte basisschoolleerling die je verwijt dat je niet gi-ga-groen bent. In de ouder-app van school kwam het bericht dat de Kinderboekenweek wordt afgesloten met het maken van een herfstketting. De gevonden ‘beukennootjes, eikels, kastanjes en bladeren’ kunnen worden meegegeven in een papieren zak, waarop de naam van het kind staat. Ik neem me voor om die naam er met potlood op te schrijven, niet met stift. Ondertussen denk ik dat het thema inmiddels veel belangrijker is geworden dan het kinderboek. Het kinderboek hangt er maar een beetje bij, dat komt denk ik doordat het fysieke kinderboek gemaakt is van bomen, maar dat heb ik nog tegen niemand durven zeggen. Eerst maar eens zelf gi-ga-groen worden voor je je grote scheur opentrekt. Toen ik gisterochtend de groenbak naar de straat sleepte voelde ik me heel even verwant met het thema van de Kinderboekenweek, maar dat ebde snel weer weg. Nog maar een paar dagen.</p>]]></description>
      <guid>https://www.nrc.nl/nieuws/2022/10/11/giga-a4144834</guid>
      <pubDate>Tue, 11 Oct 2022 00:00:00 +00:00</pubDate>
    </item>
    <item>
      <title><![CDATA[De kracht van Caroline is dwars door de feiten heen praten]]></title>
      <description><![CDATA[<p>Niemand krijgt vat op Caroline van der Plas van de BoerBurgerBeweging (BBB). Woensdagavond zat ze met een speelgoedketting waaraan een koe hing om haar nek tegenover me in de talkshow van Eva Jinek. Ze had zichzelf in een onnavolgbare discussie met Jesse Klaver (GroenLinks) gekatapulteerd. Het ging over het stikstofadvies van Remkes, een rapport waaruit beiden hun gelijk meenden te kunnen destilleren. Jesse Klaver had de volgens hem zeer lezenswaardige lectuur meegenomen en citeerde hele passages, maar zelfs het letterlijk citeren van passages vond ze de waarheid verdraaien. En dan vertegenwoordigt zij nog het meest toegankelijke deel van de boerenlobby: de boeren die eventueel nog wel bereid zijn om met de rest van de wereld te communiceren.  „Om de tafel gaan zitten” noemen ze dat. Als boeren ruzie hebben, gaan ze ‘om de tafel’ zitten. Ik denk dat ze daar dan heel boos bij kijken. Om de tafel zitten betekent dat ze bereid zijn om na te denken over een oplossing, dat is iets heel anders dan water bij de wijn doen. Als je zoals Caroline rond de tafel zit, kun je er net zo goed met twee konijnen en een big gaan praten. Het is niet meer dan aanzitten. Ze leest dingen die niet in rapporten staan, ontkent feiten die haar niet aanstaan en verwijt anderen dat ze niet kunnen luisteren of lezen. Haar kracht is dwars door de feiten heen praten, erbij kijken alsof je het grootste gelijk van de wereld hebt en daarna heel makkelijk naar je andere persoonlijkheid schakelen als het over iets luchtigs gaat, waardoor het geheel toch nog redelijk lijkt. Caroline van der Plas is gekmakend voor haar opponenten, ze staat niet open voor argumenten van anderen, maar wordt toch als gesprekspartner gezien omdat de andere boeren nog radicaler zijn. Die willen blokkeren en de samenleving ontwrichten, iets waar Caroline op tegen is. Ze adviseert haar achterban om in gesprek te gaan, maar veroordeelt de andere boeren niet omdat het hun democratisch recht is om te demonstreren. Ze is als de dood dat andere boeren haar verwijten dat ze te redelijk of te toegefelijk is. De loopgravenoorlog tussen boze boeren en de overheid is dusdanig geëscaleerd dat we al verplicht moeten klappen als Caroline van der Plas namens de redelijke boeren bereid is om rond een tafel te gaan zitten voor een gesprek.  Er komt nooit een stikstofakkoord met de boeren.</p>]]></description>
      <guid>https://www.nrc.nl/nieuws/2022/10/07/om-tafel-a4144376</guid>
      <pubDate>Fri, 7 Oct 2022 00:00:00 +00:00</pubDate>
    </item>
    <item>
      <title><![CDATA[Stropop]]></title>
      <description><![CDATA[<p>Eerst was er alleen een stenen ei, ter hoogte van Barneveld, onze eierhoofdstad en tevens de broedplaats van de voetbalbroers Schreuder, waarvan PEC Zwolle-trainer Dick en Ajax-trainer Alfred de bekendste zijn. Het verleidde ons ooit tot een bezoek aan het eiermuseum, iets wat je één keer doet en daarna nooit meer. Sinds kort is er een nieuwe eyecatcher als we over de A1 naar het oosten rijden, een negen meter hoge boos kijkende boer. Hij is gemaakt van hooibalen en staat ter hoogte van het knooppunt Eemnes op het land van Pieter Seldenrijk, een veehouder die actief is voor het CDA.  Om zijn onderlijf is een omgekeerde Nederlandse vlag gespannen. Ik vind het een opvallend creatieve uiting, on-boers zou ik haast zeggen. Hier hebben boze boeren, want ik neem aan dat Pieter Seldendijk het niet in z’n eentje gedaan heeft, een zelfportret gemaakt. Ze hebben gewerkt met eerlijk, zelfgekozen materiaal. Dit is dus hoe ze zichzelf zien, dit beeld willen ze schijnbaar communiceren. Ik zie een grote, onmachtige lulhannes. Als hij niet zo boos zou kijken, zou  hij genetisch verwant kunnen zijn met Langnek van de Efteling. Hij zit maar op z’n krent, te boos om te werken. Hij verwacht hulp van ons, toevallige passanten.  Ik vind het een opvallend creatieve uiting, on-boers zou ik haast zeggen Als ik Piet Adema (ChristenUnie), onze nieuwe minister van Landbouw, was (maar ik ben hem gelukkig niet) dan zou ik mijn slijm- en lijmoffensief beginnen bij knooppunt Eemnes. Schoenen uit, laarzen over het glimmend blauwe pak en dan met een batterij camera’s achter me aan met een paar boze boeren het weiland in. Naar het zelfgemaakte monument.  Hand erop leggen en dan nogmaals zuchtend constateren dat we de focus van de stikstofaanpak te veel bij de boeren hebben neergelegd.  Hij zou het natuurlijk ook in brand kunnen steken, dat zou eerlijker zijn, maar zo zijn ze bij de ChristenUnie niet. Minister Piet is een tussenminister, ook onder hem zal er niets veranderen. In die  grote strooien pop zou je met een beetje goede wil ook hem kunnen zien. Hij staat er zolang hij er staat en op een dag waait hij om of weg. Over een tijd weet niemand, behalve boer Pieter Seldenrijk en zijn boze boerenvrienden misschien, dat hij er ooit geweest is.  Het stenen ei bij Barneveld staat er dan nog wel gewoon.</p>]]></description>
      <guid>https://www.nrc.nl/nieuws/2022/10/04/stropop-a4144094</guid>
      <pubDate>Tue, 4 Oct 2022 00:00:00 +00:00</pubDate>
    </item>
  </channel>
</rss>
