<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Ik voel weinig aandrang om te schrijven over de geprivilegieerde wijk waar we nu een paar weken wonen]]></title>
      <description><![CDATA[<p>Ik ben al een paar keer aangeklampt door buurtbewoners met de vraag wanneer ik over het leven in de geprivilegieerde wijk waar we nu een paar weken wonen ga schijven. Een oud-hoofdredacteur van een tijdschrift, in een vorig leven buitte hij me uit voor 30 cent per woord, zei: „Wij kunnen hier wel tegen een stootje.” ‘Nou, dat kun je niet’, was de eerste gedachte. Mijn reputatie van notoire mopperpot was me vooruitgesneld. Ik kon eigenlijk alleen nog maar meevallen, wat mij betreft het ideale startpunt voor sociale interactie. Ik voel nog weinig aandrang, want het bevalt me uitstekend aan deze kant van het lint. Ik heb hier meer belangstelling voor de aangelijnde beesten dan ik in Wormer voor de mensen had. Onverwachte meevaller, die ik omdat iedereen er zo duurzaam doet niet had verwacht in Amsterdam: al het afval kan weer in zo’n heerlijke, ouderwetse grijze zak waarvan ik dacht dat ze waren afgeschaft, behalve de groenresten en ons slachtafval. In de cafés liggen kranten en in de supermarkten verkopen ze blauwe bessen die niet spontaan openspringen als je ze aanraakt. Ik zwaai me helemaal kapot naar collega’s uit de mediawereld en alle hele of half bekende mensen. De lagere school kent vier uitgangen, de ouders staan ordentelijk opgesteld, ze praten me bij over hun deadlines en projecten. Ik ben niet meer de oudste vader, bij lange na niet zelfs. Elk signaal van de dochters wordt opgepikt door hoog sensitieve juffen. Toen we met de andere nieuwe ouders/verzorgers op de binnenplaats van school waren uitgenodigd zodat ook wij konden wennen vroegen ze niet of ik koffie wilde, maar wat voor koffie. Bij de speeltuinen wordt koffie verkocht, er staan werktafels voor zzp-ouders. We gingen naar een ruraal terrein waarvan ze een doe-land voor kinderen hebben gemaakt. Ze maakten er met hamers en spijkers houten constructies, je zag ze alleen terug als ze honger of dorst hadden. Dan dronken ze ‘vlierbes’ of een ander door vrijwilligers geperst sap. Met een troep andere ouders liep ik in optocht over het bruggetje om de bouwsels te inspecteren, ze hadden met elkaar in een dag een sloppenwijk gebouwd. Twee dagen geleden toch nog een rimpeling in de vijver: mijn fiets met drie versnellingen was uit de voortuin gejat. Dat gebeurde in Wormer dan weer niet. De medewerker van de fietsenwinkel, hij woont in Assendelft, zei dat fietsendieven het hier ondanks alle sloten makkelijker hebben dan daar. „Als ze je hier betrappen, weet je tenministe zeker dat je het overleeft.”</p>]]></description>
      <guid>https://nrc.nl/nieuws/2024/09/15/weinig-aandrang-a4865806</guid>
      <pubDate>Sun, 15 Sep 2024 05:56:44 +00:00</pubDate>
    </item>
    <item>
      <title><![CDATA[Pak je shine]]></title>
      <description><![CDATA[<p>Eva Jinek zei laatst meerdere malen, je blijft je herhalen als je met een nieuw programma op televisie komt, dat ze heus wel wist dat de mensen tijdens haar programma spaghetti staan af te gieten. Dat inzicht heeft ze ongetwijfeld opgedaan tijdens haar tijd bij Goedemorgen Nederland, een programma dat je niet kijkt maar ondergaat. Met de dochters kreeg ik een nieuw ritme en met dat ritme kwam Goedemorgen Nederland in mijn leven. Ik heb Goedemorgen Nederland gekeken met mijn handen in de poep, ik heb het gezien terwijl ik vloekend mijn schoenen zocht, ik heb Goedemorgen Nederland zelfs ondersteboven gekeken. Goedemorgen Nederland was iedere dag anders maar ook hetzelfde, ik hou van Goedemorgen Nederland zoals je ook van de geur van gras en wolkenlucht kunt houden. Deze week werd ik uitgenodigd. Het was alsof ik jaren had getraind voor deze invalbeurt. Vooraf een gesprekje met twee redacteuren, de een nam het halverwege de voorbereiding over van de ander. Ik kwam om te praten over ‘de reportage’, ze zouden proberen om wat langere fragmenten uit mijn programma te laten zien. Ik wist toen al dat het niet zou lukken, bij Goedemorgen Nederland duren de gesprekken altijd wat langer. Er was waarschijnlijk veel nieuws, waarschuwde de tweede redacteur, dat was vaak op dinsdag en het kon zijn dat ik een beurt zou krijgen. Hij bleef waarschuwen dat ik niet moest schrikken als ik de studio binnenkwam. Dan stond er een bank. En geen tafel. Bij de schmink lag een half leeg geknepen tube leverpastei tussen de poeders en tubes, ook dat is de ochtend. Het ontbijt was als thuis: crackers, een bord met gekookte eitjes, een Tupperware bakje voor wit- en eentje voor bruinbrood. De deur van de kleedkamer kon niet dicht. Daarna een tocht door onder andere het decor van Max Geheugentrainer. WNL en Omroep Max zijn officieel beste vrienden. Goedemorgen Nederland maakt gebruikt van de studio’s van Omroep Max. Het duo van dienst bestond uit Welmoed en Frank. Ik zat mijn buik in te houden tussen een topambtenaar, die wel eens met bewindslieden bij de koning had gegeten – „Het is altijd gehaktbal op het paleis” – een sportjournalist die alles wist van de voetbalrivaliteit tussen Nederland en Duitsland en een aanstormend politiek verslaggever die ook fan is van de muziek van Marco Borsato. Ik heb daar minimaal een uur gezeten. Na ieder NOS Journaal zei Welmoed: „Pak je shine”. Het was onduidelijk of ze het tegen zichzelf, tegen haar collega of tegen ons had. Ik geloof dat we allemaal een poging deden. Bij het weggaan kreeg ik een reep chocola. Tony karamel-zeezout, ze hadden er een oranje wikkel van WNL overheen gevouwen. Ook dat was wat ik hoopte dat het zou zijn.</p>]]></description>
      <guid>https://nrc.nl/nieuws/2024/09/11/pak-je-shine-a4865386</guid>
      <pubDate>Wed, 11 Sep 2024 05:56:44 +00:00</pubDate>
    </item>
    <item>
      <title><![CDATA[Wifiversterker]]></title>
      <description><![CDATA[<p>Ik bezocht met Frida van Roosmalen (3) de vestiging van Mediamarkt bij de Amsterdam Arena. We hadden er al een hele fietstocht op zitten, tussen de mega-televisieschermen ging ze op de grond zitten. Ze kondigde luidkeels aan te gaan poepen. Er kwam meteen een vrouw in een rood shirt naar ons toe. „Poepen doen we op de wc!” Ik: „Waar zijn de wc’s?” Zij: „Er zijn geen wc’s.” Het probleem loste zichzelf op, Frida van Roosmalen hoefde niet meer te poepen, ze wilde nu ijs. Ik: „Verkopen jullie ijs?” Dat hadden ze dan verrassend genoeg weer wel. Bij de kassa’s stond een vrieskist, maar je mocht pas buiten van je aankoop genieten. „Je steekt de stekker van een mixer ook pas thuis in het stopcontact.” Ik: „Hebben mixers nog een stekker?” De vrouw in het rode Mediamarkt-shirt: „Ja Jezus, ik zei mixer, maar bedoelde tandenborstel.” Ik was op zoek naar een wifiversterker, er is in onze wijk nog geen glasvezel. Ze verwees me naar een verdieping hoger, maar waarschuwde alvast dat we daar overlopen zouden kunnen worden vanwege de „red weken”, een succesvolle marketingcampagne. „Iedereen wil nu computeraccessoires.” Ik: „Ook wifiversterkers?” Ze vond het een rare vraag. Wij naar boven. De Mediamarkt is te groot voor mensen als ik. Het aanbod is dusdanig dat ik erin verdwaal, ik wil dan ineens ook een pick-up met bluetooth. En nieuwe boxen. Hadden ze ook cassetterecorders met bluetooth? Ik werd doorverwezen naar een paar planken achterin waar producten stonden waar soms wel, maar meestal geen vraag meer naar was. Ik was daar met drie verkopers, die me niet verder konden helpen, even verderop omsingelde de kudde de computeraccessoires-specialisten van Mediamarkt. Voor een wifiversterker moest ik daar zijn. Na vijf minuten, die eeuwig leken te duren, inventariseerde een andere medewerker de aard van de vraag bij de wachtenden. De twee bejaarden voor me, ze kwamen voor een nieuwe laptop, mochten blijven staan. Ik werd alvast naar de schappen met wifi-pods gestuurd. Als we daar maar bleven staan kwam er vanzelf hulp. Ze zouden ons niet vergeten. „Maar u ziet het zelf ook: het is druk!” Op persoonlijke titel voegde deze verkoper eraan toe dat hij mensen die in deze tijd naar fysieke winkels gingen niet begreep. Ik ook steeds minder. Nog voor de specialist in wifiversterkers kwam, rende Frida van Roosmalen naar de elektrische tandenborstels, waar dan weer wel Mediamarkt-specialisten aanwezig waren om eventueel te helpen bij het maken van een keuze. Bij de kassa kochten we een ijsje. Ze kwam onder het chocolade-ijs bij het nieuwe huis uit het kinderzitje. „En?!”, hoorde ik haar vragen. Wifiversterker vergeten te kopen.</p>]]></description>
      <guid>https://nrc.nl/nieuws/2024/09/08/wifiversterker-a4864944</guid>
      <pubDate>Sun, 8 Sep 2024 05:56:45 +00:00</pubDate>
    </item>
    <item>
      <title><![CDATA[Geestelijk verval]]></title>
      <description><![CDATA[<p>Ik had zo lang in Wormer gewoond dat ik de afstanden in Amsterdam niet meer goed kon inschatten. Een fietstocht naar de Baarsjes waar ik een podcastafspraak had met mijn vrienden Roelof de Vries en Noortje Veldhuizen liep uit op een catastrofe. In mijn herinnering deed ik die afstand zeven jaar geleden met dezelfde fiets in een kwartier. Er waren gisteren zoveel werkzaamheden en afgezette straten tegelijkertijd dat ik vastliep in omleidingen in nieuw gecreëerde straten van nieuwe wijken. Tegelijkertijd raakte de batterij van mijn iPhone leeg, een probleem dat zich steeds vaker en sneller voordoet, wie ik er ook over spreek: ze hebben het allemaal over een complot. Op een gegeven moment hoorde ik mezelf ter hoogte van het Amstelstation vragen naar de kortste weg naar Amsterdam-West. Een half uur later, in de Kinkerstraat, werden de tramrails vervangen, ik was al meer dan twintig minuten te laat. Ik besloot om de afzetting heen te fietsen, voor me was er ook een die dat deed. Omdat ze heel slim hekken voor de stoepen hadden geplaatst, reden we in een fuik. Ik telde drie mannen in fluorescerende hesjes die op ons afkwamen. De man voor me was op een vouwfiets. Hij gooide zijn vervoermiddel over de hekken en wurmde zich er daarna zelf overheen of tussendoor. Hij ging verder over de stoep. Heel even overwoog ik hetzelfde te doen, maar ik ben een stramme man, het kinderzitje achterop hielp ook niet. Ik gaf me over. Het gezag stond tegenover me in een fluorescerend hesje, hij zei dat hij bevoegdheden had. We keken beiden naar de man op de vouwfiets die nu rustig over de stoep reed en zijn middelvinger opstak. Na een korte uiteenzetting wat er met me gebeurd zou zijn als er een stuk tramleiding op mijn kop was gevallen, zei de man: „Je mag gaan Rob Goossens, maar ik zou het prettig vinden als je die vent klemrijdt.” Samen tilden we mijn fiets over de hekken. Voor de vorm deed ik even alsof ik op de vouwfiets joeg, maar toen ik de man passeerde deed ik natuurlijk niets. „Dat hadden we niet afgesproken Rob Goossens!”, riepen ze vanaf de tramrails. Het was voor het eerst en hopelijk voor het laatst dat ik werd verwisseld met de medewerker van RTL Boulevard, tegen wie ik verder niets heb. Ik had andere, grotere problemen. Ik had meer dan veertig minuten gedaan over een fietstocht van Amsterdam-Oost naar West. Die stad is of nog groter geworden, of ik nog trager. In het ergste geval is er niets veranderd en is het mijn geheugen.</p>]]></description>
      <guid>https://nrc.nl/nieuws/2024/09/06/geestelijk-verval-a4864760</guid>
      <pubDate>Fri, 6 Sep 2024 05:56:45 +00:00</pubDate>
    </item>
    <item>
      <title><![CDATA[Jammer dat mijn ouders de oproep van Pieter Omtzigt niet meer meemaken]]></title>
      <description><![CDATA[<p>Mijn vader kwam uit een gezin met veel kinderen, ik heb in deze krant vaak geschreven zeventien, maar op een gezinsfoto uit 1941 die vorige week uit een verhuisdoos viel, telde ik er veertien. Ik kan er dus gerust een paar naast zitten. En er viel er ook wel eens eentje uit. „Ons Huubke is voor altijd in de sloot blijven liggen.” Mijn vaders vader was hoofdonderwijzer in Middelbeers. Op een dag, het vroor dat het kraakte – de aarde was nog niet opgewarmd – ontdekte hij terwijl hij met de aanwijsstok door het klaslokaal raasde dat er alleen maar ‘eigen kinderen’ naar school waren gekomen. Hij kende ze niet allemaal van naam, maar wel van gezicht. Mijn grootmoeder kreeg bij de geboorte van nummer twaalf of dertien een oorkonde van de kerk. Die liet hij inlijsten. Goed gebaard. Mijn moeder kwam uit een gezin van minimaal negen. Ze zijn allemaal overleden, jeugdfoto’s ontbreken omdat de boerderij in Oirschot aan het eind van de oorlog in brand werd geschoten. Haar moeder overleed op 43-jarige leeftijd. De doodsoorzaak was bloedarmoede, zo noemden ze uitputting toen. Met terugwerkende kracht ben ik best trots op mijn voorouders, wat een mooie vruchtbaarheidscijfers! Uitgaande van veertien kinderen bij mijn vader kom ik uit op een gemiddelde van 11,5 kind per oma. Meer dan het gemiddelde in Afrika nu en vooral bijna tien keer zoveel als de huidige 1,43 per Nederlandse vrouw waar Pieter Omtzigt zich maandagavond tijdens de ‘Hendrik Jan Schoo-lezing’ zo’n zorgen over maakte. Ik ken de verhalen over schoenen afdragen, met elkaar in de hooischuur slapen en onderbroeken omdraaien in plaats van wassen. Met een beetje geluk gaat het Kinderwetje van Van Houten uit 1874 er straks ook nog aan. Voor agrariërs is een grote kinderschare ideaal, je schopt ze het land op en al plukkend, rooiend, voederend en zaaiend maken ze dan herinneringen voor het leven. Jammer dat mijn ouders de roep om grotere gezinnen van Pieter Omtzigt niet meer meemaken. Mijn moeder viel als negenjarige in de punten van een eg. Twee pinnen prikten door haar dijbeen, het bloed spoot eruit. In het verzorgingstehuis voor dementerenden herinnerde ze zich 75 jaar later nog hoe boos haar vader was geworden. Al het werk moeten stilleggen, alleen maar omdat zij naar het ziekenhuis moest.</p>]]></description>
      <guid>https://nrc.nl/nieuws/2024/09/04/meer-kinderen-a4864524</guid>
      <pubDate>Wed, 4 Sep 2024 05:56:45 +00:00</pubDate>
    </item>
    <item>
      <title><![CDATA[Gewoon nog te jong zijn]]></title>
      <description><![CDATA[<p>Ik bezocht met de twee oudste dochters, Lucie van Roosmalen (9) en Leah van Roosmalen (7), weer een thuiswedstrijd van Vitesse. Tegen FC Eindhoven, het werd 1-1, maar dat doet er voor deze column eigenlijk niet toe, gelukkig maar want bij deze krant is sport een bijzaak. Het was een avondwedstrijd, in feite nam ik ze mee op een veel te lange reportage. En die begint en eindigt voor iedereen zonder rijbewijs vaak bij NS, een bedrijf dat onder Wouter Koolmees even de goede kant op leek te meanderen, maar de spirit is er alweer uit, de motivatie bij het grondpersoneel is alweer ver te zoeken, de met geestdrift opgeblazen ballon is alweer leeggelopen. Vertraging, een perron vol mopperaars. Om het avondje-uitgevoel te behouden trakteerde ik ze op friet van de Burger King in de stationshal, waar, heel anders dan in een recent televisieformat, iemand zonder enige aanleg op een piano zat te rammen. We bereikten uiteindelijk de stad Arnhem en stadion Gelredome, zagen die wedstrijd, en reden terug met een supportersbus waar het gezongen repertoire een diepe impact had op de dochters, daarna ook nog weer treinvertraging vanwege werkzaamheden aan het spoor. In de trein viel een beschonken man van zitplaats naar zitplaats. Hij landde uiteindelijk in de eerste klas, waar hij roerloos, het gezicht naar beneden op de lange zitbank, die de nieuwste treinmodellen hebben, in slaap viel. Toen de trein niet meer verder wilde en we er bij station Bijlmer-Arena allemaal uit werden getetterd bleef hij roerloos liggen. Leah van Roosmalen bleef stil staan en vroeg of hij was overleden. „Misschien wel”, zei ik. Ze boog zich nu over het vermeende lijk heen. „Het is mijn eerste dode.” Lucie van Roosmalen weigerde het lijk te passeren. Het was ook haar eerste dode. „Misschien leeft hij toch wel”, zei ik. Leah van Roosmalen pakte haar portemonnee, een pluizig roze etui, ik had die bij een Chinese webshop voor haar gekocht. Ze wilde tien cent naast het lijk leggen, dan kon hij naar de dokter, mocht hij toch nog leven. En toen liet het lijk een dusdanige scheet dat ze ervan panikeerden. Op de perrons van Amsterdam Bijlmer-Arena en in de metro verwerkten we wat er allemaal gebeurd was. „Wij zijn hier gewoon nog te jong voor”, zei Leah van Roosmalen. Daarna vatte Lucie van Roosmalen alle gevoelens samen: „Ik mis Wormer heus niet, maar daar was dit allemaal niet gebeurd.”</p>]]></description>
      <guid>https://nrc.nl/nieuws/2024/09/01/gewoon-nog-te-jong-zijn-a4864300</guid>
      <pubDate>Sun, 1 Sep 2024 05:56:45 +00:00</pubDate>
    </item>
    <item>
      <title><![CDATA[Gaan met die banaan]]></title>
      <description><![CDATA[<p>De politieke vakantie is officieel bijna voorbij, maar minister Barry (PVV) van Infrastructuur en Waterstaat zet de deur van het gekkenhuis alvast op een kier. Hij ziet niets in strengere regels voor fatbikes liet hij „na overleg” in het Catshuis aan het AD weten. De ministers waren het daar snel over de bijzaken eens: geen ‘Nederlandse’ mpox-vaccins naar Afrika en geen beperkingen voor fatbikes. Barry Madlener denkt over fatbikes ongeveer hetzelfde als de berijders ervan. Hij vindt de elektrische fietsen met de opvallend brede banden „grappige en stoere fietsen”. In juni riepen vijftig gemeenten, artsen, de Fietsersbond en nog veel meer organisaties minister Barry op iets te doen tegen de fatbikes die populair zijn onder scholieren omdat ze makkelijk zijn op te voeren. Dat in combinatie met de veelal onervaren berijders zorgt voor een toename van gevaarlijke situaties en ongelukken in het verkeer. Minister Barry, die als Europarlementariër Polen ‘werklozen’ noemde en Roemenen ‘bedelaars’, liet weten dat hij er voor terugdeinst om de berijders van fatbikes over één kam te scheren. De goede fatbikebestuurders mogen beslist niet lijden onder de slechte, ook een helmplicht die hersenletsel kan voorkomen is overbodig. Zelf heeft Barry ook weleens een helm op z’n kop gezet, maar dat staat gewoon stom en je haar gaat er van uit model. Het haalt de sjeu er wel van het fatbiken af, of in Barry’s woorden: „Mensen moeten juist genieten van de fiets.” Barry zei tegen het AD dat hij geen minister van het verbieden wil worden. Want stel, hij verbiedt de fatbike en andere elektrische fietsen voor minderjarigen... Wat krijgen we dan? „Dan krijgen we door overheidsmaatregelen straks een generatie kinderen die niet meer op de elektrische fiets naar school kan.” Zo had ik er nog niet over nagedacht. Dankzij Barry Madlener krijgt de jeugd wel de kans om mee te gaan in de nieuwe tijd met al z’n nieuwe technieken. Dankzij Barry kunnen ze naar school! Barry sloot af met wat tips, waar andere Barry’s misschien wat aan hebben: „Ga niet appen op de fiets en met van die oortjes in de weg op. Dat is gewoon levensgevaarlijk.” Zo. Dat zal veel verkeersslachtoffers schelen. En nu nooit meer zeggen dat Barry een populist is. Ik koester de stille wens dat Barry ook over de rijbewijzen gaat, want dat kan toch ook wel simpeler? Gewoon rechts blijven rijden en gaan met die banaan.</p>]]></description>
      <guid>https://nrc.nl/nieuws/2024/08/29/gaan-met-die-banaan-a4864115</guid>
      <pubDate>Thu, 29 Aug 2024 05:56:46 +00:00</pubDate>
    </item>
    <item>
      <title><![CDATA[Dinosaurussen  in Halfweg]]></title>
      <description><![CDATA[<p>Rare beslissing, woon je eindelijk in een buurt met speeltuinen, gingen we alsnog naar ‘World of Dino’s’ om het laatste restje schoolvakantie te vullen. Het was een diepe wens van de kinderen, ze hadden in de nieuwe woonplaats overal posters zien hangen. Lucie van Roosmalen (9): „Ik ben fan van Donald Duck en Anne Frank, maar direct daarna komen de dinosaurussen. En daarna Vitesse.” Wij naar Halfweg, naar de plek waar ooit de TROS-serie De Fabriek werd opgenomen. Bij de entree stonden de eerste twee dinosaurussen met zadeltjes zodat je je kind erop kon zetten. Achter de kassa een werkstudent die me erop attendeerde dat ik tickets beter online via een ticketservice kon aanschaffen. Het aanmaken van een account duurde tien minuten, achter ons zwol de rij. Dan naar binnen, een fabriekshal in met grommende en draaiende dinosaurussen. Frida van Roosmalen (3) dacht dat ze echt waren, ze kroop in me. Niet eerder waren we zo dicht bij elkaar, ze was de enige mens op aarde die in mij nog een Indiana Jones ziet. Niets vermoeiender dan een tocht door een fictieve jungle. We snelden voor de rest uit, naar de picknicktafels. Op het speelkleed daar had een jonge vader zich bijna ingemetseld in een toren van levensgrote legoblokken. Toen Lucie van Roosmalen en Leah van Roosmalen (7) zich later bij ons gevoegd hadden, wilden ze opeens ook een speelse vader. ‘Ga maar spelen, hoor”, zei Eva. Ik nam plaats op de speelmat. Naast die vader, een man met een vlassig sikje. Hij bemoeide zich intensief met het bouwproces, ik ben daar terughoudender in. Mijn motto is toch: laat de kinderen spelen en gedraag je volwassen, maar hij bleef maar tetteren. „Pak snel blokken jongens, we hebben concurrentie nu, straks pakken zij al onze blokken.” Ik haatte hem. „Pak zoveel mogelijk blokken, meiden!”, hoorde ik mezelf roepen. Lucie van Roosmalen was de eerste die fysiek werd. Toen de legoblokken op waren stelde de speelse vader voor om dan maar samen de hoogste toren ooit te bouwen. Samen metselden we hem in. Toen het klaar was duwden zijn kinderen hem met toren en al om, hij blesseerde daarbij een arm en een dijbeen. Ondersteund door zijn kinderen verliet hij de jungle.</p>]]></description>
      <guid>https://nrc.nl/nieuws/2024/08/28/dinosaurussen-in-halfweg-a4863910</guid>
      <pubDate>Wed, 28 Aug 2024 05:56:46 +00:00</pubDate>
    </item>
    <item>
      <title><![CDATA[Of ik, befaamd mopperaar, nog een lichtpuntje zag in dit kutland?]]></title>
      <description><![CDATA[<p>Met de verhuizing van het dorp naar het geprivilegieerde deel van Amsterdam waren we officieel sociale stijgers geworden. Ik kende verder niemand die zo hard was gestegen. „Gefeliciteerd” zei ik tegen Eva Hoeke. Ik heb een eigen werkkamer nu, eentje met uitzicht zelfs. Op de hoek van mijn bureau heb ik een zwart-wit foto van mijn vader gezet. Zijn gezicht is er nog zorgeloos, ik was nog niet geboren. Ik gun hem dit uitzicht. Er is nu geen excuus meer, ik kan alleen nog maar beter worden. We zitten er nu een week, ik heb behalve over opgezwollen ogen – ik blijk allergisch voor huismijt, die vrolijk tiert in de dozen vol Katholieke illustraties en andere parafernalia die ik van mijn ouders heb geërfd – weinig te klagen. Om de hoek is zelfs een Vomar om de overstap van Wormer naar Amsterdam geleidelijk te kunnen maken. Nog een voordeel: de reis naar Arnhem is met minimaal een half uur verkort. Met Lucie van Roosmalen (9) fietste ik naar station Amsterdam-Amstel. Alletwee een Vitesse-shawl om de nek. In Arnhem met de bus naar Gelredome. Bij de club waren ze er hetzelfde aan toe als ik. Blij met een wedstrijd tegen Excelsior. Mensen die ik kende met maar één stand – negatief – zaten opgelucht te klappen als spelers die we nog niet kenden erin slaagden om een bal naar elkaar te spelen. We vonden elkaar in een nieuwe werkelijkheid. We keken John van den Brom op de rug. Kalend, dikker, maar het werkplezier spatte eraf. Tom Bramel (19) blijkt een geweldige keeper. Na de 1-1 (Excelsior kreeg een penalty in de laatste minuut) vroeg Lucie van Roosmalen: „Papa, waarom moeten wij altijd lijden?” Ze was nu vijf keer geweest, ze kent het genoegen van een overwinning nog niet. In de trein terug, ze zat naast me in haar Donald Duck, we reden stapvoets door het oerbos richting Wageningen, een stukje spoor zonder bereik, overviel me een geluksgevoel. Ik had alles. Ik herkende het meteen en probeerde het zo lang mogelijk vast te houden, maar lekker is toch echt maar één vinger lang. Tegenover ons een echtpaar uit Amersfoort, dat me herkende van televisie. Ze vonden beiden dat achttien miljoen mensen in ons land te veel was, ze hadden een dochter die geen woonruimte kon vinden, laat staan dat ze in hun eigen buurt nog konden parkeren. Zag ik, befaamd mopperaar, nog een lichtpuntje in dit kutland? Ik had over ons nieuwe huis kunnen beginnen, in plaats daarvan zei ik dat Tom Bramel een geweldige keeper is.</p>]]></description>
      <guid>https://nrc.nl/nieuws/2024/08/26/tom-bramel-is-een-geweldige-keeper-a4863706</guid>
      <pubDate>Mon, 26 Aug 2024 05:56:46 +00:00</pubDate>
    </item>
    <item>
      <title><![CDATA[Onze schuld]]></title>
      <description><![CDATA[<p>Ik neem een paar weken vrij, het volgende stukje van mijn hand zal niet vanuit Wormer komen. Na zeven jaar keren we het dorp de rug toe, we gaan terug naar de stad. Met de verhuizing verdwijnt een favoriet onderwerp om over te schrijven, zoals eerder ook mijn moeder uit mijn columns verdween omdat ze er niet meer is. Gisteren begonnen we met afscheid nemen. De laatste schooldag. Lucie van Roosmalen (8) trakteerde op cupcakes, die ze de dag ervoor woedend had gemaakt. Leah van Roosmalen (7) wilde juist niets speciaals. Ik bracht hen tot in de klas, ze werden opgewacht door vriendinnen die zich huilend aan hen vastklampten. Citaat van een kind van acht: „Laat me maar even. Ik ben bang dat ik te emotioneel word.” De school was eerder uit, we gingen ze samen halen. Er was een samenzang op het schoolplein. Wormer is een ontzettend muzikaal dorp, of beter gezegd: ze houden van zingen. Keihard zingen. Het was broeierig warm. Eva en ik wurmden ons tussen de blote schouders naar voren. Af en toe wisselden we blikken met de oudste twee dochters. Het was onze schuld, dat was duidelijk. Een leraar achter een piano, de keiharde samenzang, het staan tussen al die dorpse lijven die in de loop der jaren vertrouwd waren geworden. „Ik ben een vreselijk mens”, zei Eva tijdens het slotlied. „Ik ook.” Een juf nam Lucie van Roosmalen op de gang apart. Ze zei: „Niet sip kijken, wat hebben we de hele dag gezegd? Een nieuw begin is een nieuwe…” Lucie van Roosmalen: „..uitdaging.” Een moeder van een vriendinnetje bemoeide zich er nu ook mee. „En klaar nu.” Die Zaanse mentaliteit van korte metten maken met alle emoties ging ik dan weer niet missen. Het hoefde niet zoals mijn moeder die vijftig jaar bleef rouwen over haar verdrijving uit Noord-Brabant, maar het mocht wel langer dan vijf minuten duren. Ook wel langer dan vijf uur, vijf dagen of vijf weken. Leah van Roosmalen was voor het laatst haar fietssleutel kwijt. Thuis bekeken ze de afscheidsboeken die klasgenoten voor ze gemaakt hadden. Ze hadden allemaal hetzelfde geschreven onder de vetgedrukte zin ‘Ik hoop voor jou…’ Twee keer dertig keer ‘dat je veel vriendinnen maakt’. Ik fietste met Leah van Roosmalen naar zwemles, ook voor het laatst. „Er zijn wel veel dingen voor het laatst”, zei ze. „Voor mij zwemles en school en voor jou Vitesse. Ga je na de vakantie gewoon naar een nieuwe voetbalclub.” Nu hadden we opeens alle twee geen zin meer in de tijd die we ‘na de vakantie’ waren gaan noemen.</p>]]></description>
      <guid>https://nrc.nl/nieuws/2024/07/18/onze-schuld-a4860105</guid>
      <pubDate>Thu, 18 Jul 2024 05:56:47 +00:00</pubDate>
    </item>
  </channel>
</rss>
