<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Eigenbelang]]></title>
      <description><![CDATA[<p>Het nadeel van een democratie is dat iedereen in principe mee mag praten, ook de mensen met wie praten geen zin heeft omdat ze alleen maar aan zichzelf denken. Op het VVD-congres in Halfweg, een goedgekozen plaatsnaam, keken de VVD-prominenten vanaf de eerste rijen de eigen domheid in de bek. Alsof een tandarts ze voor het eerst in lange tijd een spiegel voorhield en er geen geruststellend beeld verscheen. Het rot zat overal en bedreigde  ook nog de paar gezonde tanden.  Ze moeten gevoeld hebben wat iedereen kon constateren: de VVD gaat aan de eigen kortzichtigheid ten onder. Het jarenlang opzichtig aaien van de onderbuik heeft voor een vetbult gezorgd waar je liever niet mee te koop loopt. Zo een die onder het T-shirt doorkruipt of waarvan het overhemd openspringt. De zo bejubelde zetelwinst na al die kabinetten-Rutte zat opeens ook aan tafel.  Het congres nam moties aan tegen het stikstofbeleid en voor 130 kilometer per uur op de snelweg en klapte de handen stuk voor fractievoorzitter Sophie Hermans, dochter van VVD-icoon Loek Hermans en ex-assistente van Mark Rutte die hardop verklaarde dat ze vooral Sophie Hermans is. Wat dat dan precies is, bleef onduidelijk. Als het congres één ding duidelijk maakte was het dat de ratten op het punt staan om het zinkende schip te verlaten. Ze hebben zich volgevreten, maar elders worden opeens grotere en nog warmere porties eigenbelang geserveerd. En dus gaan ze weer. Naar boerin Lientje, naar Joost en Annabel 21, naar de PVV of FVD. Ze schieten alle kanten uit en ze zullen daar blijven hangen tot ook een van die partijen verantwoordelijkheid gaat dragen en compromissen moet sluiten. Dan trekken ze weer woedend verder.  Tot er nieuwe verkiezingen komen zit de rest van het land opgescheept met een op hol geslagen VVD-elite, waarvan een deel uit machtshonger bereid is om het regeerakkoord uit te voeren en een ander deel uit lijfsbehoud het liefst alle gemaakte afspraken saboteert. Bij de VVD krijg je en Christianne van der Wal die boze boeren trotseert bij haar villa en tegelijkertijd alvast voorzichtig aankondigt dat er met haar heus wel te praten valt en Kamerlid Daniel Koerhuis die juist meer stikstofuitstoot wil, omdat hij weet dat dat hem populair maakt. Het zijn de tante die met één hand al in de snoeppot op bezoek zit te wachten en de  feeder  die zegt dat je niet dik wordt van suiker die samen voor het unieke VVD-geluid zorgen. Van een symfonie is geen sprake, alle instrumenten maken gewoon zoveel mogelijk geluid. Alleen dirigent Mark Rutte doet alsof hij geniet.</p>]]></description>
      <guid>https://www.nrc.nl/nieuws/2022/06/13/eigenbelang-a4133229</guid>
      <pubDate>Mon, 13 Jun 2022 00:00:00 +00:00</pubDate>
    </item>
    <item>
      <title><![CDATA[Wormer is een dorp vol lemmingen]]></title>
      <description><![CDATA[<p>Het best bespreek ik de toestand in de wereld met onwetenden, wat dat betreft woon ik in de juiste plaats want in Wormer weet bijna niemand waar de klepel hangt. Het barst er van de mensen die het nieuws half volgen.  Ze hebben het vaak bij het rechte eind.  Zo had ik aan het begin van de coronacrisis al een grote voorsprong op alles wat mocht aanschuiven aan de praatprogrammatafels. Ik wist al hoe het zou gaan, en zo liep het ook. Een hele lange, steeds strengere lockdown, en dat toch nog plotselinge einde van alle maatregelen wist ik ook al.  Wormer is een dorp vol lemmingen, in een land vol met dorpen als Wormer. Je hoeft maar naar de afgrond te wijzen of ze rennen ernaartoe. En dan maar naar beneden kijken, en maar tegen elkaar zeggen hoe diep het is. Het duurt een paar jaar voor de eersten zich omdraaien, allemaal hetzelfde verhaal nakakelend: dat het eigenlijk een wonder is hoe weinig van ons er uiteindelijk in het ravijn zijn gevallen.  Het is aan ons, ik schaar u als  NRC -lezer dan toch maar onder de wat slimmeren, om deze mensen bij de hand te nemen en ze een prettiger vergezicht te laten zien.  ‘Kijk dan daar, de zon gaat gewoon onder.’ Dat soort dingen. Donderdag kondigde de Europese Centrale Bank  een renteverhoging aan , tegelijkertijd verbood supermarktketen Aldi een filmpje van Geert Wilders die een vestiging van de supermarkt was binnengelopen om met ‘gewone mensen’ te constateren dat ‘alles’ duurder en onbetaalbaar wordt. Dan weet je dat de talkshowtafels het er ook over gaan hebben, dat het  AD  met een handvol schrijnende gevallen komt en dat Wierd Duk voor  De Telegraaf  luid piepend achter het inflatiespook aan gaat. In Wormer was het meteen al rustiger op straat, de paar mensen die ik tegenkwam gingen hun huis verkopen om het laatste restje overwaarde te verzilveren. Jammer dat Duitsland zo ver weg ligt, anders konden ze daar tanken. Ik dronk een dubbele espresso in de Huiskamer, het gezellige dorpsrestaurantje. Eigenaar Arno had de prijzen tegen de trend in nog niet verhoogd. Dat had niets met de economie maar alles met zijn karakter te maken. We constateerden samen dat het rustig was. Waar waren de anderen? De vraag stellen was hem beantwoorden. De rest was alvast op weg naar het ravijn.  Ik wacht nog even.</p>]]></description>
      <guid>https://www.nrc.nl/nieuws/2022/06/09/het-ravijn-in-a4133041</guid>
      <pubDate>Thu, 9 Jun 2022 00:00:00 +00:00</pubDate>
    </item>
    <item>
      <title><![CDATA[Als als als]]></title>
      <description><![CDATA[<p>Er wordt hardop gerouwd om Gino van der Straeten (9), het jongetje dat in Kerkrade werd vermoord. In het  AD  verscheen een interview met de moeder van Donny M., een jongen uit Geleen die de pech heeft hetzelfde te heten als de waarschijnlijke dader. („ Had verkeerd kunnen aflopen ”)  De Telegraaf  pakte uit met een interview met de moeder van een eerder slachtoffertje van verdachte Donny M. („ Ze kregen tape op hun mond en blinddoek om .”) In die sfeer zijn ondertussen al drie stille tochten aangekondigd. Door Kerkrade, waar Gino voor het laatst gezien werd.  Door Maastricht, daar woonde hij.  En door Amersfoort, dat wilde motorclub Muchachos Brotherhood.  Ik liep beroepshalve een paar keer mee in een stille tocht. Voor een doodgebeten hond, voor een doodgestoken meisje en voor een doodgetrapte grensrechter.  De sfeer was telkens keer hetzelfde.  Huilende harten, opgekropte woede. Het nieuws had de mensen aangegrepen, woede en verdriet zochten een uitweg, de meesten vonden het fijn om onder gelijkgestemden te zijn. Na afloop, toen ze niet meer stil hoefden te zijn, nam de woede het weer over. Al op de parkeerplaats na de stille tocht kondigden sommigen aan dat ze geen zin meer hadden om nog langer stil te zijn. Het slachtoffer is slechts de aanleiding, de druppel die de emmer doet overlopen.  Donny M. was al eerder veroordeeld voor misbruik. De een stapt wat makkelijker over andermans verdriet heen dan de ander. Geert Wilders wees meteen naar D66.  Met „hun softe rechters die weigeren om kindermisbruikers keihard te straffen”. Het onschuldige slachtoffer inzetten als wapen tegen politieke vijanden. Met PVV-rechters zaten potentiële daders gewoon wel dertig jaar vast. Een waarheid als een koe: als Donny M.  levenslang had gekregen voor eerder misbruik, had Gino nog geleefd. Als je hem had doodgeschoten ook. Als-als-als.  Als Limburg destijds bij Vlaanderen was gevoegd, hadden we het er niet eens over gehad, dan was dit buitenlands nieuws.  Er wordt hardop verlangd naar een overheid die misdrijven voorkomt, die proactief optreedt tegen mogelijke daders. Het wordt geëist door mensen die er vaak zelf niet tegen kunnen als de overheid ze ook maar een strobreed in de weg legt.  Het zijn stille tochten over een mestvaalt. De stront stapelt zich op. Onder de stampende voeten broeit het.</p>]]></description>
      <guid>https://www.nrc.nl/nieuws/2022/06/07/als-als-als-a4132728</guid>
      <pubDate>Tue, 7 Jun 2022 00:00:00 +00:00</pubDate>
    </item>
    <item>
      <title><![CDATA[Aan knoppen draaien]]></title>
      <description><![CDATA[<p>D e Telegraaf  had als eerste het gerucht dat het kabinet wellicht ‘aan de prijsknop gaat draaien’, waardoor roken voor de onderklasse in pak ’m beet 2040 onbetaalbaar wordt, uitgewerkt tot een nieuwsbericht. Veertig euro per pakje sigaretten is dan een optie, las ik. In Australië is 25 euro per pakje tenslotte ook een succes.  Iets wat ‘wellicht gaat gebeuren’ tot nieuws verheffen is gewoon een proefballon oplaten. Even een bevriend medium inschakelen om te kijken hoe een maatregel valt in de samenleving. Je kon de reactie van Clean Air Nederland bij voorbaat uittekenen. Als dit plan werkelijkheid wordt, zijn ze weer een stukje dichter bij de eigen overbodigheid, hoewel er voor het type dat deze organisatie bemenst en aanhangt altijd wel wat te zeuren overblijft. De lucht zal pas zuiver genoeg zijn als de laatste roker is gestorven aan longkanker. Of is opgespoord, geïnterneerd en doodgeschoten, want die kant gaan we langzaam op.  En zelfs dan zullen ze altijd last blijven houden. Er zit van alles in de lucht.  De boven ons gestelden weten inmiddels dat je het gedrag van de onderklasse maar op één manier kunt beïnvloeden. Door ze te pakken waar het pijn doet: in de portemonnee. Als preventie en voorlichting niet werken, kun je ze ook dwingen om niet te roken, te drinken, de auto weg te doen, minder vlees te eten of het huis te isoleren. De vrije wil wordt ingeperkt zonder het zo te noemen. De illusie van de individuele vrijheid blijft overeind. Want officieel mag je blijven roken, zuipen, gokken en barbecuen.  Het is wachten op de populisten die hierop gaan hameren. Die gaan roepen dat uw ongezonde levensstijl bij hen in goede handen is. Ze zullen strijden voor uw vrijheid, ook als er niets te strijden is, want het is maar  een proefballon. Wat ook irriteert is het gewijs naar andere landen en gebieden dat tegenwoordig met ieder proefballonnetje meezeilt. In Australië werkt het ook… Ja, maar in Australië sluiten ze immigranten op in concentratiekampen, terwijl ze daar toch ruimte genoeg hebben. Op de Filippijnen schiet de politie potentiële drugsdealers dood, Brazilië gaat ook die kant op. Waarom hier niet?  Ze schieten hier toch ook op alles vanaf hun scooters? In de Verenigde Staten zorgt het te pas en te onpas zingen van het volkslied voor een enorme samenhang, kunnen we daar hier ook niet mee beginnen? Misschien kunnen we stoppen met het verspreiden van non-nieuws en nepdiscussies? In Rusland verbieden ze kranten en halen ze websites uit de lucht, alle mensen zijn daar heel erg tevreden.</p>]]></description>
      <guid>https://www.nrc.nl/nieuws/2022/06/02/aan-knoppen-draaien-a4131371</guid>
      <pubDate>Thu, 2 Jun 2022 00:00:00 +00:00</pubDate>
    </item>
    <item>
      <title><![CDATA[Ik blijf normaal]]></title>
      <description><![CDATA[<p>Ik was al heel lang aan het klimmen. Het ging met horten en stoten, één stapje vooruit, twee stapjes terug, dat werk. Opeens, toch nog onverwacht stond ik dan toch op de top van de berg. Het uitzicht was er adembenemend hadden ze me verteld. Dat klopte, ik kreeg nog maar weinig lucht binnen.  Hoe hard ik het ook probeerde.  Uitverkochte theatervoorstellingen, een bestseller, vier pagina’s aandacht in  de Volkskrant . Ik nam me voor om normaal te blijven doen. „Papa staat op de top van de Olympus”, zei ik tijdens het ontbijt. „We moeten ons allemaal voorbereiden op de val. Tot die tijd blijf ik normaal doen.” Geen reactie. „Ik blijf normaal doen!”, herhaalde ik, terwijl ik het profiel dat Gijs Beukers in  de Volkskrant  over me had geschreven las. Leah van Roosmalen (5) stootte een glas melk over de pagina’s.  „Genade, lieve papa…” Met een theedoek depte ik de krantpagina’s.  Hoorde ik mezelf nou zachtjes vloeken?  Ik drukte de theedoek voorzichtig op mijn vele gezichtjes. Ik voor een boekenkast, ik in een lesauto, ik met een doos vol met zelfgeschreven boeken. Allemaal in mijn stomme blauwe pak.  „Ik ga straks een nieuwe krant kopen”, deelde ik mee. „En verder blijf ik heel normaal!” Eva, mijn vriendin, merkte voorzichtig op dat ik al maanden niet normaal deed. Alles draaide om mij. Ik pareerde woedend dat mijn gedrag logisch was gezien de hoeveelheid aandacht die me aanvloog. Ook nog een zin waar ik niet trots op ben: „Partners van andere BN’ers zouden hun vingers aflikken bij hoe ik me gedraag.” Lucie van Roosmalen (6) vroeg of ze een van mijn boeken mee naar school mocht nemen, een van de meesters had erom gevraagd.  „En ook een handtekening erin.” We fietsten naar school, het boek met handtekening prominent tussen de dochters in de bakfiets. Vergiste ik me of deden ze op het schoolplein anders, vriendelijker?  Een paar uur later stond ik in het Radiohuis met om me heen een hele groep die alles wat ik zei grappig vond. Ik herinnerde me hoe het was toen ik nog alleen stond met mijn humor.  Ik was Brian uit  Monty Python’s Life of Brian  geworden. Toen ik geagiteerd opmerkte dat het allemaal niet zo grappig bedoeld was, lachten ze nog harder. Ze sloegen me op de schouders, misschien moest ik maar gewoon raar gaan doen. Net als de rest.  Ik ging het ze maar meteen vertellen als ik thuiskwam. „Papa blijft toch niet normaal doen.”</p>]]></description>
      <guid>https://www.nrc.nl/nieuws/2022/05/31/ik-blijf-normaal-a4131081</guid>
      <pubDate>Tue, 31 May 2022 00:00:00 +00:00</pubDate>
    </item>
    <item>
      <title><![CDATA[Onze laatste vliegvakantie]]></title>
      <description><![CDATA[<p>Vorige week boekte ik een  all-inclusive -reis naar Turkije, vanwege het gegarandeerde vakantieweer waarschijnlijk. En ook omdat alles geregeld is. We reizen straks af naar een ook alweer gegarandeerd kindvriendelijk oord in  the middle of nowhere , naar een plaats die ook in een ander land ter hoogte van de evenaar had kunnen liggen, want van de plaatselijke cultuur krijg je er niets mee. We brengen een week door met allemaal landgenoten – en Duitsers en Engelsen en Belgen en geen Russen – die ook alleen maar willen liggen en eten en misschien lezen (maar waarschijnlijk niet) terwijl hun en onze kinderen even verderop spelen en eten.  „Rust”, met dat woord had ik de ad hoc-beslissing verkocht. „Geen gedoe, gewoon lekker uitrusten.” Sinds de niet meer te annuleren boeking escaleert de situatie op Schiphol. Reizigers worden er kapot gemaakt met lange rijen. Gisteren doken er beelden op van reizigers die uren in de regen werden gezet omdat Schiphol ze niet kan ‘verwerken’. In gedachten zag ik ons daar staan met Frida van Roosmalen (0), ik weet al wel wat dat met de groepsdynamiek doet. Dat wordt onze laatste vliegvakantie. Dick Benschop (PvdA) gaat in een half jaar bereiken waar de milieubeweging al decennia naar streeft: Schiphol naar de kloten helpen. Ik zag hem zondag aanzitten bij  Buitenhof , waar hij als een eend in een vertrouwde vijver snaterde dat hij de kritiek dat hij, terwijl het op zijn luchthaven uit de hand liep, was gesignaleerd in een bootje – „Dat komt lullig over, dat besef ik reuzegoed.” – makkelijk kon pareren. Hij had de hele week thuisgezeten vanwege een coronabesmetting en was die dag „even ontsnapt”.  Door deze man krijgt dombo Daniel Koerhuis van de VVD, die zich opstelt als Sint Christoffel van alle  all-inclusive -reizigers, de wind in de zeilen; dat is de nevenschade. Het grote pluspunt is dat Schiphol in korte tijd een zeer slechte naam krijgt. De uitzaaiingen die niemand wilde zien doen er niet meer  toe, het probleem is nu het niet weg te krijgen gezwel binnenin. Het zat in  Buitenhof  helemaal uit te stralen dat we nooit meer van hem afkomen. Jammer dat het over de rug van onschuldigen moet, maar als we straks in Turkije uitrusten van de heenreis zullen we in het zand een tekening van hem maken. Van Dick Benschop, de enige PvdA’er die daadwerkelijk een bijdrage heeft geleverd aan de leefbaarheid van de planeet. Van alle onbewust onbekwamen is hij de allergrootste.   		 Nieuwsbrief  		NRC De Haagse Stemming 	  		Volg politiek Den Haag op de voet en word zelf een Haagse ingewijde</p>]]></description>
      <guid>https://www.nrc.nl/nieuws/2022/05/30/schiphol-naar-de-kloten-2-a4130328</guid>
      <pubDate>Mon, 30 May 2022 00:00:00 +00:00</pubDate>
    </item>
    <item>
      <title><![CDATA[Vergiftigd]]></title>
      <description><![CDATA[<p>Op het internet circuleerden nieuwsberichten met de strekking dat ‘we’ in gezinsverband in de nacht van zondag op maandag het huis hadden ondergekotst vanwege het eten van bedorven slagroomsoesjes die ik bij de Vomar had gekocht om de verjaardag van mijn jongste dochter Frida van Roosmalen (inmiddels 1) te vieren.  Ik had dit zelf rondgebazuind, zonder te beseffen dat het ‘nieuws’ zou worden. Ik wil de angel niet uit de berichtgeving trekken, omdat we inderdaad allemaal ziek waren, maar het gaat te ver om dit te wijten aan de slagroomsoesjes van de Vomar.  Ik kom dagelijks bij de vestiging in Wormer en dat wil ik graag zo houden. Slagroomsoesjes van de Vomar kunnen tegen een stootje, zo snel bederven ze nou ook weer niet, en als je bij het eten ervan niets hebt geproefd, is de kans groot dat er met de slagroomsoesjes van de Vomar niets aan de hand was. Een vaste klant van de Vomar, iemand die er wekelijks slagroomsoesjes koopt „omdat ze zo lekker vaak in de aanbieding zijn” vertelde me toen ik er met Lucie van Roosmalen (6) was om een aubergine, een pak hagelslag en een pakje roomboter te kopen, dat ze slagroomsoesjes weleens een halve middag in de zon had laten liggen voor ze ze at en dat ze toen nog steeds niet ziek was geworden. Ja, oké,  case closed . Anderen klampten mij aan dat het weer eens heerste. Wormer wordt om onduidelijke redenen om de haverklap getroffen door griepvirussen, daar kon je slagroomsoesjes niet de schuld van geven. „Ik heb ook weleens een halve dag gekotst, maar kijk nu…” Ik keek naar een vrouw achter een looprek, die inderdaad een frisse indruk maakte.  Haar man herinnerde zich ook hele kotspartijen. „Maar nooit van slagroomsoesjes van de Vomar.” Eigenlijk was af en toe een dag kotsen iets heel gewoons, niet iets om aan de grote klok te hangen.  Ik had mijn lesje weer eens geleerd. Als je in een dorp woont, geeft het geen pas om dingen uit te vergroten. Toen we allemaal weer beter waren, werden we op weg naar school ingehaald door drie brandweerauto’s. Ik zei voor de lol dat de school in brand stond. Even later bleek dat de brandweerwagens inderdaad op weg waren geweest naar de basisschool van mijn kinderen. Er was geen brand, maar er hing wel een rare lucht en dus hadden ze het gebouw alvast voor de zekerheid onder water gezet. De juffen en meesters droegen fluorescerende hesjes en geboden alle ouders en kinderen rechtsomkeert te maken. Het was nog veel te vroeg om conclusies te trekken.</p>]]></description>
      <guid>https://www.nrc.nl/nieuws/2022/05/24/vergiftigd-a4128061</guid>
      <pubDate>Tue, 24 May 2022 00:00:00 +00:00</pubDate>
    </item>
    <item>
      <title><![CDATA[De ruimte in]]></title>
      <description><![CDATA[<p>Joost Eerdmans van JoostAnnabel21, wat moet je ermee? Kan dat hele zootje niet naar een andere planeet? Kunnen we ze ruimtepakken aantrekken, voor een paar jaar vloeibaar voedsel meegeven en dan wegschieten? Gewoon even weg, verder rechtvaardig behandelen. Ik vind de tekstballonnetjes met zogenaamd flinke teksten die hij er zo nu en dan uitfloept zo irritant.  De eerste neiging is altijd negeren, maar hij en de rest van JoostAnnabel21 staan inmiddels in de peilingen op een zetel of twaalf. Hun tactiek is de hele tijd flinke teksten uitslaan, maar ondertussen aanschurken tegen de zittende macht.  Zogenaamd wel redelijk zijn. Met JoostAnnabel21 kun je wel afspraken maken, ze zijn een PVV-light, en ondertussen roepen ze zo nu en dan iets stevigs.  Voor de ophef.  Even duidelijk laten horen dat ze er nog zijn.  Dat iedereen die drie keer met justitie in aanraking komt levenslang de bak in moet, of dat alle Nederlandse kinderen verplicht pindakaas moeten eten. Dit weekend kwamen ze met het voorstel om de procedure voor asielzoekers uit veilige landen te verplaatsen naar het Caribisch deel van het Koninkrijk. Dan hebben Curaçao, Aruba en Sint-Maarten toch nog nut voor JoostAnnabel21. Je mag Joost Eerdmans niet vergelijken Anton Mussert en JoostAnnabel21 niet met de NSB, daar kunnen ze niet tegen, dan worden ze woedend, want ze dragen toch geen uniformen en ze zijn toch geen landverraders en fascisten?  Tegelijkertijd is het copy/paste van het Guyana-plan van Anton Mussert die twee weken na de Kristallnacht (1938)  in Nazi-Duitsland – het aantal Joodse vluchtelingen nam toe – voorstelde om ze dan maar ergens anders heen te brengen. Hij wilde ‘een volk zonder land’ transporteren naar ‘een land zonder volk’, naar dunbevolkte delen van Zuid-Amerika zoals Suriname. Het was een plan dat geen bijval kreeg, maar hij kwam er tijdens zijn proces toen hem verregaande collaboratie met de Duitse bezetter werd verweten nog wel op terug. Hij stapte even over al het andere heen en vond zijn plan met terugwerkende kracht toch niet belachelijk. Want hoeveel levens zou het gescheeld hebben als het voor de oorlog wel zou zijn uitgevoerd?  Hij kreeg gewoon de doodstraf, iets waar Joost Eerdmans ook achter staat.  Redenerend als Mussert, waar we Joost Eerdmans van JoostAnnabel21 natuurlijk niet mee mogen vergelijken, herhaal ik nog maar even dat het misschien niet onverstandig is wat ik in de eerste twee zinnen van deze column schreef. Schiet Joost Eerdmans en de rest van JoostAnnabel21 de ruimte in. Er komt vast wel een geschikt moment waarop we met elkaar kunnen constateren dat we daar geen spijt van hebben.</p>]]></description>
      <guid>https://www.nrc.nl/nieuws/2022/05/23/de-ruimte-in-a4125224</guid>
      <pubDate>Mon, 23 May 2022 00:00:00 +00:00</pubDate>
    </item>
    <item>
      <title><![CDATA[Hoe is deze pratende banketstaaf eigenlijk hoofdredacteur van De Telegraaf geworden?]]></title>
      <description><![CDATA[<p>Het zegt alles over dit land dat Sjuul Paradijs nog een factor is. Hij schaarde zich tijdens het debat over #nokiagate vierkant achter minister-president Mark Rutte. Hij nam het  De Volkskrant  kwalijk dat ze publiceerden over de gewiste sms’jes op zijn Nokia.  „Je vertrapt daarmee een samenleving die uit moet gaan van vertrouwen in plaats van wantrouwen.” En dat was ooit hoofdredacteur van toen nog de grootste krant van Nederland. Met zo’n vriend en de steun van Ton Elias heeft Mark Rutte eigenlijk geen vijanden meer nodig. Als dat je vrienden zijn sta je met 0-4 achter. Je gaat niet gearmd poseren met Sjuul Paradijs, dat is toch meer het soort kennis waarmee je liever niet in het openbaar gezien wilt worden. Sjuul Paradijs laat zich voorstaan op zijn gewone afkomst. Hij is banketbakkerszoon. De grote vraag is waarom hij in godsnaam geen banketbakker is geworden. Het is niet dat hij niet van de producten hield. Hoe is deze pratende banketstaaf eigenlijk hoofdredacteur van  De Telegraaf  geworden, een krant die hij met zijn gezelligheid richting afgrond dreef? De door hem zelf gecreëerde coterie die allemaal hun baantje, hun rubriekje, hun winkeltje aan hem te danken hadden bleef hem steunen, maar met journalistiek had het allemaal niets te maken.  Nadat ze hem bij  De Telegraaf  hadden weggestuurd begon hij samen met zijn voormalig adjunct Jan Kees Emmer, die zo nu en dan  Goedemorgen Nederland  van het bevriende WNL zonder parate kennis mag leeglopen over de Oranjes, een eigen winkeltje: Trusted Media.  Snuf en Snuitje helpen u de winter door in medialand. Op de site van het bedrijf zie je de twee in betere tijden op foto’s tegen hun onderwerpen aanhangen. Sjuul Paradijs die samen met Mark Rutte een  Telegraaf  omhooghoudt: samen gemaakt! Sinds hij is opgeraapt door de redactie van  Khalid & Sophie  waar hij met enige regelmaat als de helft van het ‘duo van dienst’ een open deur mag intrappen zie en hoor je hem weer vaker. Je ziet de redactievergaderingen voorafgaand aan het televisieseizoen voor je. Bij BNNVARA gaan ze ook mee met de tijdgeest. Liever een oude rechtse gezelligerd dan jong, links en betweterig. „We hebben nog een rechtse domkop nodig. Type Harry Mens, maar niet Harry Mens.” Door de onverwachte streep licht waarin hij opeens weer mocht staan vond Sjuul Paradijs de kracht om weer overeind te krabbelen. Hij brabbelt weer mee, hij begrijpt Rutte wel. Banketbakkerszoon springt pontificaal in het roeibootje van zijn lievelingspoliticus. Jammer dat hij zo is afgevallen, maar laten we hopen dat het toch zinkt. Als de een verdwijnt, dan de ander graag ook.</p>]]></description>
      <guid>https://www.nrc.nl/nieuws/2022/05/20/banketstaaf-a4124993</guid>
      <pubDate>Fri, 20 May 2022 00:00:00 +00:00</pubDate>
    </item>
    <item>
      <title><![CDATA[Palestijnse vlag]]></title>
      <description><![CDATA[<p>Maandagavond protesteerden ‘maximaal vijftien personen’ op het Mediapark tegen de terugkeer van het programma  Vandaag Inside . Ze hielden spandoeken en borden omhoog met teksten als „Stop die kaars in je eigen aars”, waarmee ze verwezen naar wat inmiddels ‘het kaarsincident’ wordt genoemd: een al  of niet verzonnen verhaal van stamgast Johan Derksen dat ging over het inbrengen, in een latere versie „het tussen de benen zetten”, van een duizendurenkaars bij een ontklede, dronken vrouw die eerder in een huiselijke setting met een andere dronken vrouw over hem en „de keeper van Veendam” heen had gekotst.  „Helemaal ondergekotst”, vatte Johan Derksen de gezelligheid in zijn verhaal samen. De al dan niet verzonnen bekentenis leidde tot een brede maatschappelijke discussie met allerlei niet meer te volgen aftakkingen die soms tot diep in de jaren zeventig reikten met een duider – Angela de Jong, televisierecensent van het  AD  – die in alle andere talkshows verscheen. Het kots en kaarsverhaal was duidelijk haar  finest moment . Samengevat: het programma verdween door zelf-canceling en kwam uit zichzelf dus ook weer terug.  Gestreeld en gekrast en met een record aantal kijkers. Johan Derksen verwende zijn fans met een opgestoken middelvinger naar zijn criticasters, de andere vaste gast René van der Gijp leek zelf niet te snappen waarom hij niet één keer kon lachen, presentator Wilfred Genee was gewoon Wilfred Genee en schrijfster Heleen van Royen wier zoon op de redactie van het programma werkt paste perfect in de mannenpraatgroep.  De uitzending was verder niet legendarisch. Als mijn kinderen later vragen naar deze tijd zal ik ze proberen uit te leggen wat dit alles met vrijheid van meningsuiting te maken had en hoe we toen collectief op de bodem van de put naar elkaar zaten te kijken. En hoe we later ook weer omhoog klauterden, want het is altijd een golfbeweging: we gaan ook weer naar boven mensen! Ooit komt de dag dat het gesprek niet meer gaat over al doen niet gedwongen seks met een duizendurenkaars, maar net als in andere landen over literatuur en cultuur. Maar nu nog niet! Een dag na de demonstratie tegen het hervatten van het programma wandelde uw columnist over het Mediapark. Ik stopte bij een prullenbak waar de beveiliging alle spandoeken en vlaggen van de demonstranten had neergelegd. Het was onduidelijk of dit een extra service was voor als de demonstranten ook rondom de tweede uitzending wilden komen schreeuwen of dat al die spullen gewoon niet in de prullenbak pasten. Triomfantelijk tussen al die rotzooi: een Palestijnse vlag.  Wat hebben de Palestijnen hier nou weer mee te maken?  Ik hoop niets</p>]]></description>
      <guid>https://www.nrc.nl/nieuws/2022/05/18/palestijnse-vlag-a4124694</guid>
      <pubDate>Wed, 18 May 2022 00:00:00 +00:00</pubDate>
    </item>
  </channel>
</rss>
