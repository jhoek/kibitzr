<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Zorgdag]]></title>
      <description><![CDATA[<p>Kinderen naar school gebracht, bakfiets stuk. Moeder van Ine gaf me het vriendenboekje van Leah van Roosmalen (6), ze is blij dat ze op dit moment niet in Gaza woont. „Het idee alleen al.” Bloemkool gekocht bij de groenteboer die ook Marcel heet. Nog steeds te duur, vond hij zelf.  Hij wees om zich heen. „Zeg je niets?” Ik zag het niet. Zijn vrouw kwam er nu ook bij staan, ze heeft sinds kort roze haar. Hij: „Overal pompoenen, skeletjes erin. Allemaal voor Halloween.” Nog steeds geen Voetbal International bij de Primera. „Een storing, kan niet anders.” Kattenbrokken gekocht. De vuilnisbak met de oranje deksel aan straat gezet. Donald Duck-app gedownload in verband met de prijsvraag vanwege het honderdjarige bestaan van Disney. Met Frida (2) gewandeld, ze vindt nu alles vies, ook iedereen die we tegenkomen. Ze kreeg een stuk worst bij Gijs Tange, onze slager. Uitzending gemist. Bernie Sanders zat bij Lubach, hij weigerde een zinnetje in het Nederlands te zeggen over de baard van Frans Timmermans. Patty Brard weigerde iets te zeggen als rechterhand bij Khalid &amp; Sophie. Weten wanneer je moet zwijgen, onverwachte compassie in oorlogstijd.  Lucie (8) van school gehaald, een woedend zwijgen achterop de fiets. De logopediste op het industrieterrein zei dat ze vaker moet oefenen. Bunny Hop gespeeld, mijn konijn bereikte als eerste de wortel, logopediste werd tweede. Luier verschoond, vuile borden in de afwasmachine, Donald Trump zegt dat Israël alles aan zichzelf te danken heeft, 150 dominees hebben samen in de Tweede Kamer gebeden, Radio 1 uitgezet. Op Twitter staat dat Hamas heeft opgeroepen om vrijdag overal Joden aan te vallen. Ik ben vergeten Jungle Dome te bevestigen voor het kinderfeestje. Ik vraag telefonisch om genade. De medewerkster van Jungle Dome zet me alsnog op de lijst, er is heel nadrukkelijk een uitzondering gemaakt. Ik drink bedorven Appelsientje. Ik doe de vuile was in de wasmachine, veertig graden, ecostand, twee pads. De luchthavens van Damascus en Aleppo zijn gebombardeerd, dat is vaker zo. Bij de apotheek weten ze dat ik optreed in de Purmaryn in Purmerend, ze hebben geen hoge verwachtingen. De gemeente wil misschien de prachtige, oude sporthal slopen. Ze haten oude gebouwen hier. We eten gekookte aardappels, bloemkool, slavink en appelmoes, ik ben de enige die dat lekker vindt. NRC maakte een gids met tien aanbevolen boeken die achtergrond geven bij het conflict. Kan iemand voor de zekerheid een lijst maken van mensen die ze alle tien bestellen? Ik wil graag bij ze uit de buurt blijven.</p>]]></description>
      <guid>https://nrc.nl/nieuws/2023/10/12/zorgdag-a4177049</guid>
      <pubDate>Thu, 12 Oct 2023 05:56:50 +00:00</pubDate>
    </item>
    <item>
      <title><![CDATA[Leeg]]></title>
      <description><![CDATA[<p>Combineer gruwelijkheden met de Nederlandse debatcultuur en het is alsof ze je dementerende moeder achter het fornuis hebben gezet om voor een paar honderd man een driegangendiner te bereiden. „Wie heeft er suiker in de erwtensoep gedaan?” „Mijn moeder, ze had zin om weer eens te koken.” Kan iedereen bij wie de kennis niet uit het hoofd maar uit de onderbuik komt de compassie opbrengen om in het openbaar zijn of haar snavel te houden? Waar komt de noodzaak vandaan om mensen tussen de gruwel door op nationale televisie hun stokpaarden te laten berijden? Al die oproepen tot vrede ook, de mededelingen dat we allemaal mensen zijn, dat we taal van ons hart moeten laten spreken. Zegt wie? Van het hart maken ze op de sociale media sowieso geen moordkuil. We hebben lang genoeg naar de puist gekeken, nu het pus eruit komt willen ze er allemaal tegelijk op drukken. Mensen met een pasklare oplossing voor ‘het conflict’ moet je sowieso wantrouwen. Net als iedereen die al het leed in je gezicht smeert en erbij zegt dat-ie verdrietig is. Gezegend de mensen die het nieuws niet volgen. De onwetenden die zich nog onbekommerd druk maken over de aanbiedingen bij het Kruidvat, vreemde uitslag op de arm of een matras waarop je niet lekker ligt. Vloeken omdat de bloemkool zo duur is, schelden op een slingerende fietser. Foto’s maken van je nieuwe kapsel, sparen voor een nieuwe voordeur, je vriend in berenpak, een filmpje van je moeder die probeert te dansen. Gezegend de mensen die het nieuws niet volgen Wat dat betreft zit je in de periferie beter. Hoe groter de televisies, hoe minder actualiteit. Met het verdwijnen van de omgekeerde vlaggen is de apathie groter dan ooit. Geen idee hoe het met de boeren is afgelopen, van een lijk meer of minder schrik je niet als je iedere week een zombiefilm kijkt. Ik zit ondertussen op de handen om de wereld te behoeden voor mijn gedachten. Ik verlang terug naar de tijd dat ik een ontstoken kies had. Die zeurende pijn, ik kon nergens anders meer aan denken. Er was maar één doel: zo snel mogelijk naar een tandarts. Zoals je nu ook kunt terugverlangen naar voetbalvandalisme, naar de tijd dat we ons druk maakten over vuurwerk op het veld. Rome weert Feyenoord-supporters. Wat een luxe om daar een zogenaamd vurig betoog over te schrijven. Leefde mijn moeder nog maar, dan had ik nu flink uitgepakt over haar dementie.</p>]]></description>
      <guid>https://nrc.nl/nieuws/2023/10/10/leeg-a4176778</guid>
      <pubDate>Tue, 10 Oct 2023 05:56:51 +00:00</pubDate>
    </item>
    <item>
      <title><![CDATA['De ongevraagde geschiedenislessen van huiskamerhistorici over ‘het conflict’ maakten me misselijk, miezerig en klein']]></title>
      <description><![CDATA[<p>Leah van Roosmalen (6) kwam vanmiddag brullend naar beneden. Niet te bedaren. „Mijn tekeningen mislukken altijd.” Ze had bij een prinsessenkleurplaat over de lijntjes gekleurd, niets ernstigs, maar voor haar onoverkoombaar. Een gevoel van herkenning. Wat te schrijven? Ik was ook aan de beurt na de aanslagen in Bataclan en Brussel, en toen een vrachtauto 86 mensen doodreed in Nice. Het hele weekend was verpest door de actualiteit, ik had te veel gruwel tot me genomen. Ik zat maar in het bloedbad op de mobiel en laptop. De televisie bracht niets: de publieke omroep haakte pas na uren een beetje aan, maar dan gelukkig wel met Ankie Rechess, last man standing in Israël. Helaas is er dan ook nog X, het vroegere Twitter, dat uitgevonden lijkt om de ergernis te voeden. We gingen een kast uitzoeken. In een antiekloods in Wormerveer stond ik me op te winden over meningen en inzichten. Over Geert Wilders die de ellende aangreep voor eigen gewin door naar Sigrid Kaag te wijzen. En over Edson Olf, de nieuwe Sylvana van Bij1, die na het zien van foto’s van afgeslachte onschuldigen zei: „Vanzelfsprekend steunen wij de Palestijnen in hun antikoloniale verzet.” „Je bent nu hier”, werd er terecht tegen me gezegd, „je staat naast een apothekerskast.” Mijn bloed kookte van die filmpjes van Hamas in actie, mijn maag keert ervan om. Ik haat Hamas, ik haat het regime in Iran, ik haat Qatar waar Khaled Mashal, de politiek leider van Hamas in een villa woont – kan Ronald de Boer dat niet eens aankaarten bij die lieve, vooruitstrevende sjeik? Ik haat het gejeremieer over het al dan niet hijsen van vlaggen, mensen die om context vragen, omdat ze anders bloedbaden niet op hun merites kunnen beoordelen. Ik weet dat er twee kanten zijn, maar als je op straat gaat juichen om een bloedbad ben je ziek. Ik zag een oud-collega gretig fake nieuws delen, de werkelijkheid was nog niet genoeg voor hem. Dit en de ongevraagde geschiedenislessen van huiskamerhistorici over ‘het conflict’ maakten me misselijk, miezerig en klein. In het donker gaan de dwaallichten het eerst aan, maar je ziet nog steeds niets. Ze slingeren hun mening in de rondte, meteen gevolgd door een oproep om je ook uit te spreken, liefst met een verwijzing naar de Tweede Wereldoorlog. Voor een originele invalshoek verwijs ik u graag door. Ik heb braaf een tekenplaat ingekleurd. Plicht vervuld, niet inlijsten.  Marcel van Roosmalen  schrijft op deze plek een wisselcolumn met Ellen Deckwitz.</p>]]></description>
      <guid>https://nrc.nl/nieuws/2023/10/08/niet-inlijsten-a4176553</guid>
      <pubDate>Sun, 8 Oct 2023 05:56:51 +00:00</pubDate>
    </item>
    <item>
      <title><![CDATA[Prins Bernhard Fonds moet blijven]]></title>
      <description><![CDATA[<p>Koningin Wilhelmina keek weg van de Jodenvervolging en prins Bernhard heeft tot zijn dood in 2004 gelogen over zijn NSDAP-lidmaatschap. Zelfs journalistieke hyena’s als Pieter Broertjes en zijn adjudant Jan Tromp van de Volkskrant die hij in zijn laatste weken ontving schreven braaf op dat hij met de hand op de Bijbel kon verklaren nooit lid te zijn geweest van de partij van Adolf Hitler. Flip Maarschalkerweerd, oud-directeur van het Koninklijk Huisarchief, lichtte de kaart in 2019 uit het persoonlijk archief van de prins en maakte dat deze week publiek. In 1996 had de historicus Gerard Aalders ons al een kopie van de NSDAP-lidmaatschapskaart getoond.  Bij het Prins Bernhard Cultuurfonds wisten ze net als iedereen al bijna dertig jaar dat de naamgever fout was, maar ze hebben tot het uiterste gewacht om ongemakkelijke conclusies te trekken. Net als al die organisaties die zonder vraagtekens geld van het fonds accepteerden. Woensdag was er dan opeens de korte mededeling dat ze bij het fonds alles intern op een rijtje gaan zetten. Om een parallel met de Tweede Wereldoorlog te trekken: aan iedereen die daar in de raad van toezicht zit had je in die tijd dus niets. Mijn devies zou zijn: uit de buurt blijven, daar niet aankloppen. Ze kleven dusdanig aan hun status en functies dat ze het koningshuis niet onnodig hebben willen grieven. Pas nu de kop ze in een plas bloed op een zilveren schaal wordt getoond willen ze toegeven dat het beest dood is. Met prins Bernhard had ons land de verzetsheld die het verdiende: voor de oorlog fout, na de oorlog goed Ze gaan zich beraden. Het Prins Bernhard Cultuurfonds zal dan wel het Cultuurfonds worden. Ik pleit er op deze plaats graag voor om alles te laten  wat het was. Zij zijn wat hij was. Het was nooit een probleem dat prins Bernhard zich tot cultuur verhield als zout tot sneeuw. Als hij ergens in het regenwoud per ongeluk een stuk cultuur had zien lopen zou hij het voor de zekerheid van dichtbij door de kop hebben geschoten. Met prins Bernhard had ons land de verzetsheld die het verdiende: voor de oorlog fout, na de oorlog goed. Het sprookje is ons zo vaak verteld dat een deel van de bevolking er echt in is gaan geloven. Slimme marketing om de namen van de royals te koppelen aan goede doelen, de onbewuste boodschap: al het goede komt van boven. Laat het Prins Bernhard Cultuurfonds maar voor altijd het Prins Bernhard Cultuurfonds heten. Als een blijvende herinnering aan iedereen die tegen beter weten in bleef geloven in het sprookje van de prins – ‘de schavuit’ – met de anjer in wiens naam cultuur werd verspreid.</p>]]></description>
      <guid>https://nrc.nl/nieuws/2023/10/05/prins-bernhard-fonds-moet-blijven-a4176303</guid>
      <pubDate>Thu, 5 Oct 2023 05:56:51 +00:00</pubDate>
    </item>
    <item>
      <title><![CDATA[Afgeknipte takken]]></title>
      <description><![CDATA[<p>Met de openbare sollicitatie van Wopke Hoekstra voor klimaatcommissaris bij de Europese Unie begrijp je steeds beter hoe diep het rot in het CDA eigenlijk zit. Het is bruin tot op het klokhuis, zo bruin dat niemand er meer in wil happen. Waar het Wopke nooit lukte om de massale volksgunst te vergaren, weet hij zich in recordtempo wel gehaat te maken bij bijna het hele electoraat. Niemand lijkt onder de indruk van zijn opzienbarende groene draai. Ongewild geeft hij ons een inkijkje in de ziel van de brood-politicus. Met standpunten zo vloeibaar als water blijkt hij opeens de beste keuze voor de aarde te zijn. Met droge ogen vraagt hij zich af waarom er nog geen belasting op kerosine wordt geheven. Je zou bijna denken: zo’n man kunnen we in Den Haag goed gebruiken. Hij hangt van zoveel elastiek aan elkaar dat hij wordt gezien als het kwaad, het toppunt van hypocrisie. Tel daar Hugo de Jonge bij op en je begrijpt waarom het CDA nog steeds de baarmoeder van de machtspolitiek is en je begrijpt ook waarom Pieter Omtzigt dat zinkende schip heeft verlaten. Gevolgd door een hele sliert CDA’ers die naar eigen zeggen wel integer zijn. Ondertussen maakt Pieter Omtzigt een omgekeerde beweging. Voor ieder vlekje wordt doorverwezen naar een specialist, het zekere wordt voor het onzekere genomen. Iedereen op zijn lijst moet en zal beseffen: al is de leugen nog zo klein, Pieter achterhaalt hem wel. Als het stempel van goedkeuring eenmaal is gezet, weet de kiezer dat we het kandidaat-Kamerlid tot ver achter de komma als betrouwbaar en integer mogen beschouwen.  Met standpunten zo vloeibaar als water  blijkt hij opeens de beste keuze voor  de aarde Wopke en Pieter zijn twee bomen voortkomend uit dezelfde stronk, maar de tegenstelling kan haast niet groter. Ze zijn als buren van wie de een wekelijks de buxushaag snoeit en de ander de voortuin sinds kort laat verloederen. Wat voor de laatste spreekt is dat hij er nog trots op is ook. De een zegt de tuin van de ander weer te willen aanharken, de ander heeft allang een huis met een veel grotere tuin op het oog en bekommert zich alvast over de situatie daar. De een wil het land redden, de ander de planeet. Het CDA mag dan misschien zijn gesnoeid, het machtsdenken zit nog in elke afgeknipte tak.</p>]]></description>
      <guid>https://nrc.nl/nieuws/2023/10/03/afgeknipte-takken-a4176105</guid>
      <pubDate>Tue, 3 Oct 2023 05:56:51 +00:00</pubDate>
    </item>
    <item>
      <title><![CDATA[Belangrijk nieuws]]></title>
      <description><![CDATA[<p>Het is iets van de laatste tijd. Als ik niets weet om over te schrijven, ook als ik dat wel weet trouwens, gaat de deurbel. Dan komen dorpelingen een nieuwswaardig onderwerp brengen. Zoals een hond op het platteland ongevraagd een klein dier aan de voeten van zijn baas legt, vaak luid blaffend, dansend van de eigen opwinding.  Het was zondagmiddag, ik keek af en toe met een schuin oog naar NEC-Vitesse terwijl ik al wist dat ik daar niet over zou gaan schrijven, en de deurbel ging. Man, een jaar of zeventig, haren over het kale voorhoofd gekamd, kleine hond aan de riem. Hij schoot wel eens op ganzen, zei hij, en die bracht hij dan naar de slager omdat die daar wel raad mee weet. In die orde van grootte moest ik het nieuwtje dat hij kwam brengen dan maar zien.  ‘Ja’, zei de man, ‘het zal ergens anders wel normaal zijn, maar hier in Wormer niet. U constateert het zelf vaak: er gebeurt hier niets. Maar onder de oppervlakte broeit het!’ Waar ging dit over? Was er weer boosheid over de Oekraïners die op het braakliggende veld buiten de bebouwde kom zijn geplaatst? Opwinding  over klimaatmaatregelen? Of was er weer iemand bellend op z’n fiets gesignaleerd? ‘U constateert het zelf vaak: er gebeurt hier niets. Maar onder de oppervlakte broeit het’ Hij wees. ‘Ik woon daar, aan de overkant van de weg, over de brug, nog voor de winkels.’ Hij was zaterdagnacht om half twee ’s nachts wakker geworden van stemmen. Politie op straat. Twee wagens. Ze hielden een groep pubers op fatbikes staande, die op het bruggetje een meisje hadden lastiggevallen. Er was vorige week ook al een vrouw in de sloot gefietst, niet toevallig natuurlijk, en er was, door dezelfde groep waarschijnlijk, een fiets in het water gegooid.  Wist ik ervan?  ‘Gefeliciteerd, u bent een goede slaper.’ Hij kwam tot de kern: ‘Wat ik ervan gezien heb zijn dat geen jongens uit Wormer. Ze komen van buiten! Ik dacht dat kom ik toch even zeggen. Nou dat was het.’ Hij liep het pad af, de stoep op, de boze wereld weer in.  Als het hier de middeleeuwen zijn ben ik de dorpsomroeper. Ze leggen de problematiek ongevraagd op mijn stoep en hebben stiekem het grootste vertrouwen dat het dan rondgaat. Bij deze: de problemen in Wormer komen van buiten, het zijn pubers en ze zitten op fatbikes.</p>]]></description>
      <guid>https://nrc.nl/nieuws/2023/10/01/belangrijk-nieuws-a4175917</guid>
      <pubDate>Sun, 1 Oct 2023 05:56:52 +00:00</pubDate>
    </item>
    <item>
      <title><![CDATA[Vuurvogel]]></title>
      <description><![CDATA[<p>Ik was in Amersfoort in een panel over informatiebeveiliging van gemeenten beland. Het moet een fout zijn geweest van de IBD (de informatiebeveiligingsdienst, gaan over de digitale veiligheid van Nederlandse gemeenten): ik weet weinig van dat onderwerp. Heel anders dan de burgemeester van Hollandse Kroon die zichzelf als cyberburgermeester laat aanspreken. Voor ons een zaal met onwillige gemeenteambtenaren in wie ik mijn vader en in hem alle andere ambtenaren herkende. Uitvoerders, niet per se voorstanders van vooruitgang. Er was ook een speciale gast over wie tot op het laatst geheimzinnig was gedaan. „Een beleidsbepaler.” „Een belangrijke speler.” „Een iemand hoog in de boom.” Er schoten allerlei namen door me heen, maar toch niet die van Alexandra van Huffelen (D66), staatssecretaris voor Koninkrijksrelaties en Digitalisering. Een wonderlijke combinatie van functies, alsof je supporter van Ajax en Feyenoord tegelijkertijd bent. Alexandra van Huffelen bleek van het slag dat dan bij ieder doelpunt gaat juichen. Haar berichten op X zijn keurig verdeeld over haar werkzaamheden. Dan weer doet ze kond van de jurk van Peter George d’Angelino Tap, die ze op Prinsjesdag mocht dragen. ‘De jurk verbeeldt de vuurvogel en staat symbool voor de veerkracht van de Caribische eilanden’. Dan weer waarschuwt ze voor cookies op het internet.  Ze speelde een thuiswedstrijd, meteen  vanaf de eerste minuut aanvallend, het publiek bespelend Ze trad de zaal met gemeenteambtenaren tegemoet in een felroze broekpak waarop ze een grote strik had geprikt. Ze was eerder deze week nagepraat op het internet. Een app had haar gezicht genomen en haar in een andere taal dingen laten zeggen. Ze had het laten vertalen en wat ze al vreesde bleek te kloppen: ‘allemaal onzin’.  „En dat is natuurlijk niet zo leuk.” Ze speelde een thuiswedstrijd, meteen vanaf de eerste minuut aanvallend, het publiek bespelend. Gemeenteambtenaren zijn zoals gezegd geen grote aanhangers van AI. Minder contact met burgers klinkt in eerste instantie als een droom, maar niet als computers straks al hun functies overnemen.  Alexandra van Huffelen had het vooral over de gevaren, over veiligheid en regelgeving, en dat dat samen, in Europees verband, moest gebeuren. De ambtenaren haalden opgelucht adem, de ervaring is dat als iets in Europese regels wordt gegoten het proces lang duurt. Hun conclusie: de komende digitaliseringsslagen bij de lagere overheden worden met mensen gevoerd.   Halverwege de discussie werd Van Huffelen  op de schouder getikt, ze moest naar een volgende bijeenkomst. Iets met de overzeese gebieden. Ze had niets noemenswaardigs gezegd, maar er werd toch voor haar geklapt. Ze had de gemeenteambtenaren vakkundig over hun tong gepiest.</p>]]></description>
      <guid>https://nrc.nl/nieuws/2023/09/28/vuurvogel-2-a4175733</guid>
      <pubDate>Thu, 28 Sep 2023 05:56:52 +00:00</pubDate>
    </item>
    <item>
      <title><![CDATA[Slakkenprikker]]></title>
      <description><![CDATA[<p>Op het pad naar ons huis krioelde het weer eens van de slakken, het is in deze tijd van het jaar onmogelijk om weg of thuis te komen zonder er een paar dood te trappen. Bij binnenkomst controleren we bij de keukendeur de onderkant van elkaars schoenen. Restanten van vers vertrapte slakken zijn moeilijk uit het parket te krijgen. Mijn dochters raken geëmotioneerd als ik weer een slak heb vermoord. Ze houden van de slakken, van de slakken met een huisje meer dan van de naaktslakken. „Waarom zitten er in Wormer zoveel lieve slakken?”, vroeg Lucie van Roosmalen (8). Ik merk dat ik milder word over ons dorp, maar er zitten hier wel veel meer slakken dan op alle andere plekken waar ik gewoond heb. In Arnhem kwamen we naar buiten als iemand een slak had gezien, in Amsterdam waagden ze zich ook niet. Ik moest haar een antwoord schuldig blijven. Geen idee waarom slakken zo graag in Wormer zitten. Bij de apotheek tegenover het huis zei de medewerkster die altijd een pakje Nicotinell 1mg voor me achterhoudt dat het komt omdat de grond hier zo sappig is.  „Het is hier altijd vochtig.” Ze was opgegroeid met slakken, zo lang ze zich kon herinneren zaten er al slakken. „Vroeger maakten ze er smeersels van, maar tegenwoordig niet meer.” Ik was benieuwd hoelang geleden ‘vroeger’ was, maar dat wist ze niet. Een vrouw, er luistert in Wormer altijd iemand mee als ik sta te praten, zei dat naaktslakken helpen tegen jeuk aan de benen.  „Dan moet je zo’n vette, zo’n sappige nemen, en dan helemaal uitsmeren. Voelen ze niks van. Toch apotheker?” De medewerkster van de apotheek was er ondertussen door een collega op geattendeerd dat ik vaak stomme stukjes schrijf en had allang spijt dat ze over slakkenzalf begonnen was. Ze wees naar de vrouw die zichzelf wel eens inwreef met naaktslakken en zei: „Mevrouw werkt hier niet, ze is klant. We verkopen hier geen slakkenzalf.” „Patiënt”, zei de oudere vrouw, „ik ben een patiënt, ik haal hier medicijnen tegen te hoge bloeddruk.” Daarna zei ze dat ze soms met een houten satéprikker door haar tuin ging.  „Net zo lang tot hij helemaal vol zit, en die zet ik dan rechtop in het gras.” Een verhaal om te bewaren voor later, als ze  tegenstribbelen als we het dorp ooit willen verlaten.</p>]]></description>
      <guid>https://nrc.nl/nieuws/2023/09/26/slakkenprikker-a4175510</guid>
      <pubDate>Tue, 26 Sep 2023 05:56:52 +00:00</pubDate>
    </item>
    <item>
      <title><![CDATA[Ajax-Feyenoord gestaakt? Alles is de schuld van de KNVB]]></title>
      <description><![CDATA[<p>Net als bij alle andere clubs is de hoofdingang van Ajax nu ook eens bestormd door de eigen aanhang. Niets bijzonders, gebeurt overal. Ajax-Feyenoord  werd  gestaakt nadat tot twee keer toe vuurpijlen op het veld waren gegooid. Ajax stond met 0-3 achter, kon klein deel van de toeschouwers niet tegen. Bij sportzender ESPN raakten de analisten Kenneth Pérez, Kees Kwakman en Mario Been onder leiding van Jan Joost van Gangelen verstrengeld in een eensgezind schande spreken. We moeten met elkaar de dictatuur van het onvermogen ondergaan. Kenneth Pérez stipte per ongeluk nog even het echte probleem aan: hij prees de harde kern van Ajax. „Omdat ze er altijd zijn.”  Dat was er eentje in de categorie ‘maar hun uniformen zijn wel mooi’.  De echte gekken kijken tenslotte ook mee. Nergens lijden de goeden zo onder de slechten als in het betaald voetbal. Allemaal omdat anderen die toevallig dezelfde wedstrijden bezoeken zich niet kunnen gedragen. In al haar onmacht heeft de KNVB zelf de ultieme regel verzonnen waardoor het organiseren van een competitie onmogelijk wordt: als er tot twee keer toe ‘iets’ op het veld wordt gegooid, wordt een wedstrijd definitief gestaakt. Dat ‘iets’ kan alles zijn, vuurpijlen zoals bij Ajax-Feyenoord, maar ook een plastic bierglas of een prop papier. De KNVB hoopt dat supporters elkaar  gaan corrigeren. De Middeleeuwen als norm: straf de hele groep, net zo lang totdat de groep zelf mensen gaat aangeven en straffen.   De wedstrijd stopt als de zwakste schakel het geestelijk niet meer aan kan zien Ajax wacht een FC Groningen-achtig seizoen, de gedegradeerde voetbalclub werd vorig seizoen geplaagd door gestaakte wedstrijden. Er was daar altijd wel een goede reden om iets op het veld te gooien. Het zal gestaakte wedstrijden gaan regenen, niet alleen door toedoen van Ajax-supporters overigens, want ik kan me zo voorstellen dat het voor pak ’m beet FC Volendam-supporters ook niet leuk is om tegen dit Ajax op achterstand te komen. Dankzij ‘het protocol’ van de KNVB hoeft dat ook niet meer. De wedstrijd stopt op het moment dat de zwakste schakel het geestelijk niet meer aan kan zien. Bij Ajax ligt die grens dus bij 0-3. Ik ben met terugwerkende kracht trots op de Vitesse-supporters, we zijn met weinig maar we hebben wel  incasseringsvermogen.  De KNVB heeft eindelijk een stok gevonden om wild om zich heen te slaan. De gewone toeschouwers worden effectief verjaagd. Historische uitslagen worden ons ontnomen, voor het zover is, is er al gestaakt. Niemand koopt een kaartje voor een halve wedstrijd, dan blijf je op den duur liever thuis. Volgens de KNVB was Ajax-Feyenoord geen nederlaag voor Ajax, maar het begin van een oplossing.</p>]]></description>
      <guid>https://nrc.nl/nieuws/2023/09/24/ajax-feyenoord-gestaakt-alles-is-de-schuld-van-de-knvb-a4175323</guid>
      <pubDate>Sun, 24 Sep 2023 05:56:52 +00:00</pubDate>
    </item>
    <item>
      <title><![CDATA[De maan]]></title>
      <description><![CDATA[<p>Ik dacht aan mijn vader, man uit een andere tijd.  „Ga je mee?”, vroeg hij aan het eind van zijn leven, een envelop van ‘de spoorwegen’ in zijn hand.  „Waarnaartoe?”, vroeg ik. „Naar het station!”, riep hij enthousiast. We liepen door de Kerkstraat, de voeten nat van de gesmolten sneeuw, hij liep enthousiast, ik zou willen schrijven ‘huppelend’, voor me uit.  „Ingecheckt”, zei hij terwijl hij de kaart tegen een paaltje op het perron hield. Even later checkte hij uit. Hij vond het niet te bevatten. „Daar gaan we nog heel veel plezier aan beleven, jongen!” Een half jaar later was hij dood. „Ingecheckt en uitgecheckt”, zei hij tegen mijn moeder, die aardappels stond af te gieten. (In mijn hoofd staat ze opeens altijd in de keuken gekookte aardappels af te gieten. Ze had liever gewild dat ik me haar anders zou herinneren. Boeken lezend bijvoorbeeld, maar ze las geen boeken, ja op vakantie een paar bladzijden in iets van Agatha Christie, maar dat telt niet.) Ze heeft hem vast alleen gelaten met zijn avonturen met de ov-chipkaart, zoals ze zijn belevenissen met zijn eerste computer – een Apple – ook totaal oninteressant vond. Mijn vader ging, subtiel gedwongen, met vervroegd pensioen vanwege de opkomst van ‘de computer’, maar schafte van het geld dat hij meekreeg direct een computer aan, zodat hij de rest van zijn leven kon zeggen dat hij nog makkelijk had kunnen meekomen.  Ze heeft mijn vader vast alleen gelaten met zijn avonturen met de ov-chipkaart Dit kwam allemaal boven toen ik de beelden zag van ‘de interruptie’ van Geert Wilders op Thierry Baudet, die tijdens de Algemene Beschouwingen in de Tweede Kamer weer eens een ongewenst kijkje in zijn geest gaf. Dit keer trok hij onder andere de maanlanding in twijfel. Van alle bullshit vond Geert Wilders dit de ondergrens.  Het bracht me terug op een van de laatste verjaardagen van mijn vader. Hij had van zijn oud-collega’s een glazen olifant gekregen, die hij op de papieren op zijn bureau kon zetten.  Hij zat ermee in zijn handen en wist duidelijk nog niet hoe dankbaar hij moest zijn met het cadeau. Iemand zei dat ze zomaar wat hadden gekocht, omdat hij alles al had. Of was er iets wat hij altijd al had willen hebben?  „Ik zou nog wel eens naar de maan willen”, zei mijn vader. „En wat zou jij daar dan willen doen?”, vroeg mijn moeder, geagiteerd. Ja, dat wist mijn vader ook niet.  „Hetzelfde als hier.” Hij had weer eens een grap gemaakt waar niemand om lachte, maar die ik met terugwerkende kracht waardeer.</p>]]></description>
      <guid>https://nrc.nl/nieuws/2023/09/21/de-maan-a4175147</guid>
      <pubDate>Thu, 21 Sep 2023 05:56:52 +00:00</pubDate>
    </item>
  </channel>
</rss>
