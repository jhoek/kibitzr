<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Werkzaamheden]]></title>
      <description><![CDATA[<p>In de kern vind ik NS een fantastisch bedrijf met een adequate leider. (Ik moet wel: ik heb geen rijbewijs.) Maar dan komt toch altijd weer de realitycheck en die valt nooit mee. Ik nam mijn tienjarige dochter en twee vriendinnen mee naar een wedstrijd van Vitesse, niet wetend dat er weer werkzaamheden waren. Alles kwam samen: de veroordeling tot sprinters die in een grote boog door Nederland trokken, waterkoud weer en carnaval. Ik begrijp heus het regionale aspect van dat feest, dat je in bepaalde gebieden met elkaar te veel drinkt en dan gaat zingen en hossen, maar voor Randstedelingen die verkleed afreizen naar Leutergat heb ik nul begrip. Ik zal u hier niet vermoeien met de heenreis, die ging nog, hoewel we wel drie kwartier met kartonnen bekers bubble tea rondhingen op Utrecht Centraal en het evenement zelf. De wedstrijd Vitesse-VVV Venlo was het maximale wat je kon verwachten van een clash in de kelder van de Keuken Kampioen Divisie, het randgebeuren was niet zo indrukwekkend als ik vooraf had beloofd, hoewel het schelden en tieren om ons heen wel ontzag inboezemde. De vriendinnen van mijn dochter vonden vooral adelaar Hertog zielig. Na de McDonald’s vond ik mezelf terug in een schilderij van Jeroen Bosch. Perron 11 in Arnhem stond meer dan vol met terugkerende carnavalsvierders die allemaal in dezelfde sprinter werden geperst. We vonden onderdak in de eerste klas, de conducteur zei dat iedereen overal mocht zitten. Bij Veenendaal-De Klomp stonden we een kwartier stil, iemand had een gettoblaster meegenomen, er werd luidkeels meegezongen met Lanterfantje, pseudoniem voor talkshowhost Thomas van Groningen, ik ken het nu uit het hoofd. We zaten eerst tegenover jongens die zich verkleed hadden als ‘oranje’, we zagen een kotsende smurf en hoorden schreeuwgesprekken aan over wie hoeveel gedronken had. Ik werd herkend en toegezongen, de dochter en haar vriendinnen, die een paar plaatsen verderop waren gaan zitten, hadden veel aanspraak vanwege de Vitesse-shawls die ik voor ze had gekocht. „Zijn jullie verkleed als losers?”, vroegen twee in identieke trainingspakken gestoken dertigers met gouden kettingen op de plaats waar ze doordeweeks stropdassen hebben hangen. „Ik ben eigenlijk voor Ajax”, zei een vriendin van mijn dochters. Mijn dochter zocht oogcontact nadat ze had opgebiecht dat Ajax haar tweede club was, ik geloof dat ze het zelf wel een dapper antwoord vond. De verwarming was stuk, er gingen flesjes Flügel rond. Door de intercom vroeg de conducteur om niet te urineren in de trein, de wc’s waren allemaal defect geplast. De man die de werkzaamheden in het carnavalsweekend had gepland moet een sadist van het ergste soort zijn. Geestelijk uitgehold verlieten we na drie uur het treintje bij Muiderpoort, nageschreeuwd door mensen met wie we ongevraagd uren hadden doorgebracht. Vanmorgen bedankte mijn dochter me voor de derde keer. Ook namens haar vriendinnen. Het was de mooiste dag van hun levens. „Wanneer gaan we weer met de trein?”</p>]]></description>
      <guid>https://nrc.nl/nieuws/2026/02/15/werkzaamheden-a4920502</guid>
      <pubDate>Sun, 15 Feb 2026 06:14:39 +0000</pubDate>
    </item>
    <item>
      <title><![CDATA[Wij kunnen niets]]></title>
      <description><![CDATA[<p>Landelijk zijn politici in campagnestand al amper te verteren, de gedachten gaan onwillekeurig naar Jesse Klaver en Frans Timmermans die de laatste kans op een prettige uitslag verspeelden door met elkaar een TikTokdansje te doen, maar lokale politici die ‘grappig’ proberen te doen zijn de bodem. Ook als ze niet grappig doen trouwens. Afgelopen weekend liep lijsttrekker Tofik Dibi van Bij1 Amsterdam weg bij een krankzinnig format van stadszender AT5 waarin lijsttrekkers samen ‘streetart’ maken, omdat lijsttrekker Johan Dessing van Forum voor Democratie (FVD) ook meedeed. Hij had er ook voor kunnen kiezen om gewoon niet te komen. Later vernielde lijsttrekker Anke Bakker van de Partij voor de Dieren met een spuitbus het kunstwerk van Johan Dessing. Ook zonder deze drie is de Amsterdamse gemeenteraad al een dolhuis, zonder de kundige leiding van Femke Halsema zou de stad allang verdwenen zijn. En dan is Amsterdam nog een grote stad, waar de idioterie tenminste nog wordt waargenomen. FVD heeft een hele roedel extreemrechts op de kieslijsten gepleurd met geen ander doel dan de democratie van onderaf te saboteren. Daar is weinig voor nodig want het kost weinig moeite om op een lijst te komen. Er wordt vaak gezegd dat je gek moet zijn om in de lokale politiek te gaan, de waarheid is nog erger: de meeste kandidaat-raadsleden zijn ook deze ronde weer onkundig, onbekwaam, niet zo slim of inderdaad gestoord. Er zullen uitzonderingen zijn, maar dit heeft niets meer met een volksvertegenwoordiging te maken. Niet dat het volk daarop zit te wachten trouwens, dat wil geen vergezichten. Daarom is Richard de Mos in Den Haag ook zo groot, hij is de uitvinder en uitventer van de ‘ombudspolitiek’. Stem ze aan de macht en ze doen alleen nog maar wat u wilt. Dat lijkt democratisch, maar is niets meer dan stroopsmeren om de monden die je soms beter kunt snoeren. Dinsdagavond mocht ‘Ries’ om onuitlegbare redenen leeglopen bij een NPO-programma van Rutger Castricum, die fungeerde als aangever en lachzak. Richard had Rutger nog gevraagd voor zijn lijst, maar dat vond Rutger niet te combineren met zijn mediawerk. Waarom eigenlijk niet, vroeg je je als kijker af. Wie denkt dat hij een kloon van de optimistische Rob Jetten in zijn of haar raad krijgt door op D66 te stemmen heeft het ook mis. Ik wil niet te veel wijzen, want dat is in dit geval zielig omdat de lijsttrekker van D66 in mijn vorige woonplaats in campagnetijd nog niet tot twee foutloze zinnen achter elkaar kwam. Maakte niet uit, de bevolking stemde toch massaal op de Partij voor Ouderen en Veiligheid – een PVV-kloon waarvan de gekozen raadsleden het woord ‘politiek’ niet kunnen spellen, laat staan dat je ze kunt uitleggen hoe een interruptiemicrofoon werkt. Bij de gemeenteraadsverkiezingen is ‘Het kan wel’ geen eerlijke leus. Vervang dat maar door ‘wij kunnen niets’. De bevolking van de meeste gemeenten is beter af als de boel wordt gerund door een burgemeester en ambtenaren die wel weten waar ze het over hebben.</p>]]></description>
      <guid>https://nrc.nl/nieuws/2026/02/11/wij-kunnen-niets-a4920182</guid>
      <pubDate>Wed, 11 Feb 2026 06:14:40 +0000</pubDate>
    </item>
    <item>
      <title><![CDATA[Castricum 2026]]></title>
      <description><![CDATA[<p>We reden naar Castricum, een ambitieuze strandplaats zonder allure, waar ik na zeven jaar Wormer toch aan gehecht ben geraakt. Alleen al het automatisch parkeren. Alles gerobotiseerd, er komt geen ticket aan te pas. Het is hoogstwaarschijnlijk de melkkoe van de gemeente, een nooit opdrogende stroom inkomsten: een lekkere lik op de boterham voor alle 36.986 inwoners. In alles Noord-Holland: in alles achterlopen, maar met parkeren op eenzame hoogte. Dirk Scheringa-vibes. De lucht was strakblauw, we vergaten de hevige gevechten op de achterbank en hadden meteen de lente in het hoofd. Op het strand krioelde het. Van de mensen, maar helaas ook van de honden. Er stond een man met lieslaarzen te vissen in de branding, zijn vrouw liet een gevangen platvis aan mijn kinderen zien. In een laagje zeewater hapte het dier naar adem in een plastic koffer. „Er lebt noch”, zei ze tegen de oudste (10). Maar zou niet lang meer duren, voegde ze er in matig Duits aan toe. Hoe korter de tijd tussen slacht en frituur, hoe lekkerder. „Wat zegt ze?”, vroeg de middelste dochter (8) aan haar oudere zus. „Ze gaat ’m vermoorden”, zei die afgemeten, „ze gaat hem thuis met een steen kapotslaan.” De jongste (4) begon te huilen, terwijl haar oudere zussen allemaal scheldwoorden verzonnen die (terecht) niet door de eindredactie van deze krant zouden komen. Daarna maakten ze een gevangenis voor kwallen in het zand. De middelste ging achter een kussende man en vrouw staan, roepend dat ze ‘het goorste uitzicht ooit’ had. Na een uitputtende wandeling sloten we aan in de rij voor het strandpaviljoen, waar complete paniek was uitgebroken vanwege de onverwachte drukte. De bestelling kwam in onsamenhangende delen, van de rekening zou je ook een paar gymschoenen kunnen kopen.Op de parkeerplaats stonden we vast, achter onze auto kroop een bejaarde vrouw met een plastic handschoen om een drol van haar hond weg te rapen. Overal hingen camera’s, alles werd geregistreerd. Castricum voelde in alles heel erg 2026, heel erg Nederlands ook. Nog een paar jaar en ze zijn de belangrijkste badplaats van Nederland. Ik gun het ze van harte en ik zal niet nalaten om te getuigen dat we aan het begin van die opmars hebben gestaan.</p>]]></description>
      <guid>https://nrc.nl/nieuws/2026/02/08/castricum-2026-a4919823</guid>
      <pubDate>Sun, 8 Feb 2026 06:14:40 +0000</pubDate>
    </item>
    <item>
      <title><![CDATA[Maximisten]]></title>
      <description><![CDATA[<p>De paleizen krijgen gratis onderhoud, ze mogen blijven jagen op jong vlees in de bossen rond Apeldoorn, de staatstelevisie stopt met kritiek op het koningshuis, ze mogen nog langer op vakanties en de daar gemaakte onkosten declareren en/of geen verplichtingen meer op Koningsdag. Er is ze iets in het vooruitzicht gesteld wat ze altijd al wilden hebben. De koninklijke familie heeft een onwaarschijnlijke sponsordeal met defensie gesloten, maar daarvoor moeten ze wel tot het uiterste. De koning draagt weer regelmatig een van zijn uniformen – hij heeft hoge rangen bij marine, landmacht, luchtmacht en marechaussee – en na het dienjaar van Amalia kwam dinsdag naar buiten dat koningin Máxima, op het nippertje want het mag tot en met 55 jaar, is toegetreden tot de reservisten. De eerste foto’s in uniform zijn er al. Eentje waarop ze zich met behulp van een zakspiegeltje knotsgroen schminkt en een andere waarop ze een enorme pothelm op het haar heeft waar in normale omstandigheden een diadeem in zit. Reservisten als Máxima, laten we ze voor het gemak maar maximisten noemen, vormen de flexibele schil van de krijgsmacht. Het zijn mensen die je op het eerste gezicht geen wapen toevertrouwt. Conducteurs, peuterleidsters, horecapersoneel, eigenlijk al het restmateriaal wat bij het gewone leger niet door de keuring komt. In noodsituaties krijgen ze een telefoontje en nemen ze alle taken over die blijven liggen omdat het echte leger naar het front is. Het doet me een beetje denken aan de Volkssturm die Berlijn in 1945 moest verdedigen tegen het oprukkende Rode Leger. Grofweg zou je kunnen zeggen dat de oorlog al verloren is op het moment dat de maximisten worden gebeld. Maar daar gaat het niet om: de koninklijke familie geeft het signaal af dat ze in de komende oorlog niet gaan voor een vaandelvlucht, maar hun steentje zullen bijdragen aan de verdediging van hun rijk. De hoop is dat vrouwen op leeftijd massaal zullen kiezen voor een parallelle carrière bij de reservisten, nadat prinses Amalia eerder dit jaar tot korporaal werd benoemd, ontstond onder jonge vrouwen tenslotte ook massale interesse in het dienjaar. Benieuwd wat de koninklijke familie er binnenkort aan persberichten uitgooit, misschien de introductie van een moeder-dochterjaar bij defensie met Laurentien en haar vlogdochter Eloise. Ik las op de site van de NOS dat RTL Nieuws de aanmelding van Máxima „gratis positieve reclame voor de functie van reservist” noemt. Ik denk dat de NOS-medewerker het zinnetje met een zeker genoegen heeft getypt. Want het koningshuis krijg je er natuurlijk nooit gratis bij. Eigenlijk staat er: we hoeven RTL Nieuws niet meer serieus te nemen. Net als het koningshuis en, defensie want wat zullen onze vijanden – Rusland, China en de VS – weer gelachen hebben.</p>]]></description>
      <guid>https://nrc.nl/nieuws/2026/02/04/maximisten-a4919573</guid>
      <pubDate>Wed, 4 Feb 2026 06:14:41 +0000</pubDate>
    </item>
    <item>
      <title><![CDATA[Een robot aaien en kussen]]></title>
      <description><![CDATA[<p>In een restaurant werden we totaal onverwachts bediend door robots. De bestelling werd opgenomen door een mens, maar het voedsel werd gebracht door een rijdend keukenkastje zonder deurtje. Je moest het er zelf afpakken. Ik had het ook nog nooit meegemaakt, maar voor mijn dochters was het een ongekende sensatie. Die van 10 en 8 renden door de zaak om het aantal robots te tellen, Frida van Roosmalen (4) liep robots achterna om ze te aaien. Ze vond ze lief. We bleven bestellen. Elke keer als er dan weer een robot kwam sloeg ze handen voor haar mond en riep dingen als „deze is nog liever!”. Mijn houding tegenover de robots was in eerste instantie vijandig, maar na het voorgerecht had ik al totaal geen moeite meer met ze. Juist omdat ze zo behindert zijn. Deze robots konden alleen maar halen en brengen en omdat de mensen die alleen maar kunnen halen en brengen liever iets anders doen dan halen en brengen en dat ook uitstralen ging het er in dit restaurant veel prettiger en gestroomlijnder aan toe dan in veel andere restaurants die we in gezinsverband hadden aangedaan. „Mag ik kussen?”, vroeg Frida van Roosmalen, toen een robot ijs kwam brengen. Van mij mocht het. „Mag ik ze vasthouden?”, vroeg ze toen het ijs op was. Van mij mocht het. Maar daar kunnen ze dan toch niet tegen, tegen een kind dat zichzelf om de stang boven de wieltjes heeft gekronkeld. Te intiem, waarschijnlijk. Een teveel aan aanrakingen wordt doorgegeven als een blokkade. Een echte medewerker kwam de robot ontzetten. „De robot wil alleen zijn taak uitvoeren”, zei ze, „en niet meer dan dat.” Dat had ze beter niet kunnen zeggen, want mijn dochters zijn keiharde fans van de speelfilm Wilde Robot (Chris Sanders 2024) die we inmiddels een keer of twintig hebben gezien. Kern van die films: robots hebben wel degelijk gevoel, als je maar genoeg van ze houdt. Daar had de serveerster niet van terug, maar ze gaf uiteindelijk heus wel toe dat ze robots in de omgang prettiger vindt dan het grootste deel van haar collega’s. Wat had ik mijn moeder met terugwerkende kracht een robot gegund in haar dementerende jaren, vooral een robot die wel naar haar verhalen had geluisterd had ons er moeiteloos uit geconcurreerd. Andersom ook trouwens. Op de vraag „Oma van Roosmalen terug of een robot” gingen ze unaniem voor een robot.</p>]]></description>
      <guid>https://nrc.nl/nieuws/2026/02/01/een-robot-aaien-en-kussen-a4919237</guid>
      <pubDate>Sun, 1 Feb 2026 06:14:41 +0000</pubDate>
    </item>
    <item>
      <title><![CDATA[Schaatsen is geen sport]]></title>
      <description><![CDATA[<p>Volgende week beginnen de Olympische Winterspelen in Milaan Cortina met een parade in San Siro, het beroemde stadion dat helaas over niet al te lange tijd tegen de vlakte gaat. Bij de NOS zijn ze alvast begonnen met vooruitblikken en traditiegetrouw gingen ze ook langs bij Bert van der Tuuk die tot zijn nek in de sportkleding zit. In kantoor op een industrieterrein in Assen werkt hij al zes jaar aan een tweelaagjespak, een schaatspak waarmee je volgens Van der Tuuk 8 procent sneller zou kunnen schaatsen dan in het schaatspak dat onze topschaatsers tot voor kort droegen. Dat lijkt revolutionair, maar er moet bij gezegd worden dat Van der Tuuk iedere Winterspelen komt met een revolutionair pak waarin je sneller kunt schaatsen dan in eerdere schaatspakken. Zijn naaisters waren bezig met het pak van Jutta Leerdam. Dat zal straks zo strak om haar lijf zitten dat het aantrekken een probleem kan zijn. Zover staat de sport inmiddels van ons af: onze schaatsers trekken pakken aan die zich eigenlijk niet laten aantrekken. Toen ze Van der Tuuk vroegen of het geen valsspelen was om te gaan schaatsen in een sneller pak verwees hij naar Canada en Italië; schaatsers uit die landen mochten zijn nieuwste pakken ook gaan dragen. Na de minireportage in het atelier van Bert van der Tuuk had ik geen zin meer in de Olympische Winterspelen. De gigantische medailleoogsten van onze schaatsers op de laatste Winterspelen hadden niets te maken met talent of aanleg, maar waren het resultaat van technische snufjes: hypersonische schaatspakken, maar ook supersnel uitklappende klapschaatsen, aerodynamische helmen en het hebben van betere hallen waarin geschaatst kan worden. Schaatsen is sowieso een van de weinige sporten waar je geen talent voor kunt hebben. Wij hebben een B-sport geannexeerd die we kunnen domineren omdat de rest van de wereld niet bereid is om daar net zo veel geld, tijd en moeite in te steken als wij doen. Het belooft voor het eerst in jaren een spannend toernooi te worden. De Amerikaan Jordan Stolz, die in Milaan wordt bewaakt door een team van ICE, is al meerdere seizoenen de snelste op de kortere afstanden en op vijf kilometer reed de Noor Sander Eitrem voor het eerst onder de zes minuten. De Nederlanders ogen machteloos, maar met de schaatspakken van Bert van der Tuuk worden ze straks onverwacht toch opeens weer veel sneller. Ondertussen is Bert van der Tuuk alweer bezig met een nieuw pak voor de Olympische Winterspelen van 2030 in de Franse Alpen. Ze zeggen dat hij stiekem ook werkt aan een pak waarin elke willekeurige Nederlander in principe een olympische medaille kan winnen. Laat de medailleklassementen je niets wijsmaken: Nederland is geen sportland, schaatsen is alleen bij ons een sport.</p>]]></description>
      <guid>https://nrc.nl/nieuws/2026/01/28/schaatsen-is-geen-sport-a4918929</guid>
      <pubDate>Wed, 28 Jan 2026 06:14:41 +0000</pubDate>
    </item>
    <item>
      <title><![CDATA[Korporaal Amalia]]></title>
      <description><![CDATA[<p>Prinses Amalia is korporaal, het zat zelfs in het NOS Journaal. Het is een rang van niks, maar ook weer niet helemaal te onderschatten: voor Hitler en Napoleon om er maar eens twee te noemen was het een leuke opstap. Koningin Maxima, opgegroeid onder een militaire dictatuur, misschien dat ze het daarom wat groter maakt dan het is, was naar de kazerne gekomen om haar dochter voor het oog van de camera’s te knuffelen na de traditionele ‘bierdouche’, die voor Amalia een beetje was gekuist: er werden voorzichtig twee blikjes Hertog Jan over haar schouders uitgeschonken. Dat je binnen een paar weken al korporaal bent zegt veel over ons leger. Er stonden op die binnenplaats tientallen nieuwbakken korporaals die bijna allemaal door hun ouders/verzorgers werden geknuffeld, als was het een schoolmusical. Amalia en die anderen hebben nog niets bereikt. Ze mogen in klein verband orders uitdelen en dan alleen als er geen hogeren in rang in de buurt zijn. Als er moet worden teruggetrokken in de loopgraven kan Amalia bijvoorbeeld naar een gewone soldaat schreeuwen: „Neem, dat stapeltje dekens mee!”, maar even zo gemakkelijk wordt zij na terugtocht weer richting het front gestuurd, al zal dat in de praktijk wel meevallen, want of ze wil of niet: ze blijft wel prinses en dan ook nog de belangrijkste van allemaal. Ze zal, hoewel ze er nu wel voor getraind wordt, geen schot lossen, maar ze kan inmiddels wel schieten en we zagen haar ook met groene schoensmeer op de wangen door een bos struinen. Wat we echt zagen was een commercial voor het Defensity College, een leer/werktraject dat je kunt combineren met een universitaire of hbo-studie en waarmee Defensie vooral wat slimmere ‘soldaten’ hoopt binnen te hengelen. Met Amalia hebben ze de hoofdprijs in handen, haar razendsnelle bevordering tot korporaal, en wie weet wat er nog meer in het vat zit, zet wellicht duizenden anderen aan om dezelfde route te bewandelen. De banden tussen het Koningshuis en Defensie zijn sowieso goed. In mijn jeugd maakte Willem Alexander een vergelijkbare bliksemcarrière binnen de krijgsmacht door. Inmiddels hangt zijn hele borst vol met medailles. En hij kan vliegtuigen besturen! Amalia kan volgens een persbericht van de RVD ondertussen kaartlezen, leidinggeven, beveiligen, schieten, tijgeren en ‘zichzelf onzichtbaar’ maken. Vooral dat laatste spreekt tot de verbeelding, was ik nu begin twintig dan wist ik het wel.</p>]]></description>
      <guid>https://nrc.nl/nieuws/2026/01/25/korporaal-amalia-a4918595</guid>
      <pubDate>Sun, 25 Jan 2026 06:14:42 +0000</pubDate>
    </item>
    <item>
      <title><![CDATA[Windmolens]]></title>
      <description><![CDATA[<p>Woensdagmiddag naar de speech van president Trump gekeken. Jongste dochter op schoot, het ging ook, of vooral eigenlijk, over haar toekomst. Hoe slecht hij eigenlijk praat, hij lijkt maar wat te zeggen, de feiten maar half op orde, in alles een man die is opgegroeid zonder tegenspraak. Hij haalde Groenland en IJsland door elkaar en we leerden dat de Tweede Wereldoorlog een periode was waarin vooral het Deense leger opzichtig faalde door zich al na zes uur over te geven aan nazi-Duitsland. Het ging over van alles en nog wat, over onderhandelen met Macron, Mark Rutte werd nog een keer toegezwaaid, pluspunt was dat hij Groenland niet langer met geweld wilde innemen. Wat ik verder onthield: hoe meer windmolens een land heeft, hoe slechter het er gaat. En: windmolens worden gemaakt in China, ze lachen zich daar een kriek over de domme landen die er hun windmolens kopen want zelf zetten Chinezen nergens windmolens neer. En dat is natuurlijk niet voor niets. Vervang windmolens door zonnepanelen en ik ben het zowaar met hem over iets eens, maar dit ging niet over zonnepanelen maar over windmolens. En eigenlijk ook over ons. Want als er ergens veel windmolens staan is het bij ons. Ook bijzonder: Trump maakte zich druk om de vele vogels die door windmolens worden vermoord. Terug naar ons, want zoals Trump op Amerika focust kijken wij het liefst naar onszelf. De president van de Verenigde Staten vindt ons een achterlijk land vanwege onze windmolencultuur. In gedachten zie ik Trump en Mark Rutte rondom een haardvuur in Mar-a-Lago om ons lachen. Natuurlijk ging die hele speech in Davos helemaal nergens over. Trump zei maar wat, hij sprong van de hak op de tak, maar dat deed er voor de aanwezige wereldleiders niet toe. De hele wereld keek naar een man die een uur lang onderwerpen als kralen aan elkaar reeg en daarna werd er voor hem geklapt alsof hij een mooie ketting had gemaakt. Als dit het eindproduct van een democratisch proces is begin ik te twijfelen aan het systeem. Dachten we eindelijk verlost te zijn van minkukels die door geboorte een land krijgen toebedeeld, blijken we na de middeleeuwen toch nog verder achteruit gekacheld. Nu kiezen we ze zelf! Er rest ons niets anders dan in de geschiedenisboekjes te duiken om te leren hoe onze voorouders omgingen met onbenullen met te veel macht en zelfvertrouwen. Op de Fredericusschool in Velp kregen we een extra uur geschiedenis van mevrouw Van Duin, ze had zich via de ouderraad omhoog geklauwd. Ze leerde ons dat Velp in vroeger tijden ‘Pheleppe’ heette maar ook dat de raadsheren van een graaf van Gelre hun despotische leider pakten op zijn zwakke plek: hij hield van lekker eten. Ze boden hem bij bijeenkomsten zoveel voedsel aan dat hij uiteindelijk vanzelf door zijn hoeven zakte. Ik zou de windmolens gewoon laten staan.</p>]]></description>
      <guid>https://nrc.nl/nieuws/2026/01/21/windmolens-a4918304</guid>
      <pubDate>Wed, 21 Jan 2026 06:14:42 +0000</pubDate>
    </item>
    <item>
      <title><![CDATA[Van Weel is een Muppet]]></title>
      <description><![CDATA[<p>Is het een idee dat we, omdat we zo op onszelf zijn, maar helemaal stoppen met het hebben van een minister van Buitenlandse Zaken? Het is toch meer ceremonieel dan effectief. Geen land ter wereld neemt ons serieus. Met David van Weel (VVD) dient zich een nieuw dieptepunt aan. Een Muppet, een alltime low. Hij zat nog niet op mijn radar, waarschijnlijk omdat hij toch maar tijdelijk is, maar sinds hij vorige week in een overmoedige bui aanschoof bij Sven Kockelmann op Radio1, bestaan er gerede twijfels. Is hij wel helemaal goed? Waarom knoop je je stropdas dusdanig dicht dat je eruitziet als een giraffe die te weinig lucht krijgt? Ik kreeg zin om eraan te trekken, zo veel lafheid spoot er uit deze man. Hij vond dat we vooral goed moeten luisteren naar Donald Trump en ook dat hij zich kon voorstellen dat de Verenigde Staten Groenland kopen, een oplossing die hij, hoe langer hij zichzelf daar over hoorde koeterwalen, steeds minder gek vond. Op zijn cv las ik een verleden bij Defensie en de NAVO en een paar jaar ‘raadsheer’ van Mark Rutte, nou toen viel het kwartje. David van Weel zit er niet in om Donald Trump te ontrieven en dus helemaal niet voor het landsbelang. Hij is net als Rutte een voorstander van pappen en nathouden. Als het aan David van Weel ligt, mag Trump ons land en de rest van Europa tot in den treure zonder consequenties blijven vernederen. Zondagochtend, we hadden inmiddels een sanctie van Trump aan onze broek, schoof hij aan bij WNL waar hij al in de eerste minuut wegzakte in boterzachte, procedurele algemeenheden waar hij de Amerikanen – na overleg met anderen! – mee wilde confronteren. Hij werd pas flink nadat presentator Rick Nieman hem confronteerde met de fellere reacties uit alle andere landen. Van Weel: „Ik ben wat genuanceerd van huis uit, ik kan deze kwalificaties volgen.” Dit is vrees ik het maximale. Van Weel durft pas zijn vinger op te steken als de grotere jongens ook naar de nog veel grotere pestkop durven te wijzen. Er gaan nu stemmen op voor een boycot van het WK voetbal, maar we treffen Trump harder door Van Weel te vervangen. En als dat niet kan of niet meer hoeft omdat er toch een kabinet-Jetten komt: haal Van Weel op en breng hem naar het buiten van hoogleraar internationale betrekkingen Rob de Wijk, die we dan maar een dagdeel de vrije hand moeten geven om deze onbenul bij te spijkeren. Ik weet zeker dat Van Weel zonder baardje en kapseltje en hopelijk bont en blauw weer tevoorschijn komt. En dan maar bidden dat hij bij een volgende gelegenheid die ingebakken nederigheid voor alles wat hoger in de pikorde staat even kan inslikken.</p>]]></description>
      <guid>https://nrc.nl/nieuws/2026/01/18/van-weel-is-een-muppet-a4918016</guid>
      <pubDate>Sun, 18 Jan 2026 06:14:43 +0000</pubDate>
    </item>
    <item>
      <title><![CDATA[Jaren dertig]]></title>
      <description><![CDATA[<p>‘Ik denk steeds vaker dat we weer in de jaren dertig zitten”, hoorde ik een twintiger zeggen bij de visspecialist in de straat, waar ik alleen maar kom voor verse haring en waar ik dan af en toe iets inbreng over FC Volendam of Vitesse, maar nooit om de grotere gebeurtenissen op deze planeet te bespreken. Er werd door niemand inhoudelijk op gereageerd, ook niet door mij. Het was tegelijkertijd niet voor het eerst dat ik het hoorde. Ik hoor het steeds vaker, maar het was niet zo dat ze in jaren dertig bezig waren met noodpakketten. Volgens mijn moeder Paula van Roosmalen-Breekelmans, ze hoeft het allemaal niet meer mee te maken maar ze was wel van 1931, waren de mensen in de jaren dertig helemaal nergens mee bezig. „Daar hadden ze het veel te druk voor.” Het eerste wat haar vader deed toen de oorlog dan eindelijk begon was geen kranten meer kopen. Ik heb een tegenovergestelde reactie. Ik wil juist wel weten wat ze in alle kampen denken. Daarom kijk ik ook af en toe op X, waar het niveau zakt tot onder bedenkelijk peil wat niet altijd ten koste gaat van de amusementswaarde. Publiciste, laten we haar zo maar noemen, Ebru Umar fotografeerde woensdag vier voorpagina’s van NRC en schreef eronder: ‘Hoe kan het op de voorpagina al dagen niet over Iran gaan?’ Ze vergat erbij te vertellen dat ze kranten dusdanig op haar keukentafel had geschikt dat ze het deel van de berichtgeving dat wel over Iran ging had afgedekt. Het meest verbazingwekkende was dat ze schijnbaar een (proef)abonnementje heeft, dat ze waarschijnlijk iedere dag woedend controleert op onvolledige of falende berichtgeving, prima brandstof om haar eenpersoonshaatfabriekje draaiend mee te houden. Het doet een beetje denken aan Caroline van der Plas die als een Zwitserse koe met een enorme bel om de nek noodklokkenluidend over de belabberde berichtgeving en de geringe aandacht van de andere politici voor Iran door de virtuele polder stampt, maar zelf vergeet aan te schuiven als het er in de Tweede Kamer dan eindelijk wel over gaat en blijft klingelen als blijkt dat politieke tegenstanders er eigenlijk dezelfde mening op na houden. Kan gebeuren, geen reden om de keutel in te trekken. ‘Wel poepen, niet vegen’, redeneert ze waarschijnlijk, had het domme volk haar maar meer zetels moeten geven. Je kunt niet overal tegelijkertijd zijn, in een kleine fractie moet nou eenmaal gekozen worden en het stikstofdossier is er ook nog. Wat fijn voor de jaren dertig dat er toen nog geen sociale media waren.</p>]]></description>
      <guid>https://nrc.nl/nieuws/2026/01/14/jaren-dertig-a4917743</guid>
      <pubDate>Wed, 14 Jan 2026 06:14:43 +0000</pubDate>
    </item>
  </channel>
</rss>
