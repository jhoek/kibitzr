<?xml version="1.0" encoding="utf-8"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Gul]]></title>
      <description><![CDATA[<p>Lucie van Roosmalen (9) wordt een steeds hartstochtelijker Vitesse-supporter, het is zo erg dat ik er een schuldgevoel van krijg. De plaats op de ranglijst (laatste) interesseert haar niets, het gaat haar om ‘het gevoel’. Vrijdag gingen we op haar aandringen weer, ze zat met shirt en shawl naast me in de trein. In stadion Gelredome genoot ze van het sarcasme. „Niemand is hier voor de lol”, zei ze. Ze was in totaal al vijftien wedstrijden geweest en had nog nooit een overwinning meegemaakt. Ik vertel dan graag dat ik zelf ook ooit onder in de eerste divisie ben begonnen. Ze geniet er ook heel erg van als mensen op de tribune oeverloos tegen me aan beginnen te lullen over het wel en wee van de club, vooral als ik ze niet van me af kan schudden. Bij het betreden van het stadion versperde een man met een geel-zwart vissershoedje op het hoofd de trap. Ik kon hem niet passeren zonder een verhaal over een Arnhems kindertehuis waar ik volgens hem een praatje over moest komen houden. Ze had ook een prettig gesprek met een man die haar vergeleek met Anne Frank. Zo dapper vond hij het dat ze in Amsterdam weleens rondloopt in een Vitesse-shirt. Hij sloot af met: „En dan slaan ze je maar in elkaar, nou en?!” „Ze is negen”, zei ik. Het was bedoeld als, dat doen ze daar niet, ze slaan er geen kinderen, maar hij interpreteerde mijn woorden anders. „Je moet ze als eerste slaan.” We kwamen met 2-0 voor, maar uiteindelijk maakte Jong AZ nog gelijk. Een paar stoelen verderop zat trainer John van den Brom de laatste wedstrijd van een schorsing uit. Ze genoot ervan dat ze hem bedankten voor de vertoning. Bij het weggaan kreeg ze, net als alle andere aanwezige vrouwen, een goodiebag. Er zat een flesje champagne in en heel veel kortingsbonnen, onder andere 15 procent korting voor een Thaise massage in de Emmastraat in Velp. Ze belde er met mijn telefoon over met haar moeder vanuit de supportersbus die ons terugbracht naar het station. „Vitesse heeft ons allemaal cadeaus gegeven, 100 euro voor kleren, een bungalowpark en een sleutelhanger. En voor jou een massage in Velp!” Om haar heen werd om die mededeling gejuicht. Andere vrouwen kwamen hun kortingsbon bij haar afgeven, zodat haar moeder met nog meer korting kon worden gemasseerd. De volgende dag had ze het er nog over, ze ging in de klas vertellen over de oneindige gulheid van de Arnhemmers.</p>]]></description>
      <guid>https://nrc.nl/nieuws/2025/04/06/gul-a4888979</guid>
      <pubDate>Sun, 6 Apr 2025 05:57:01 +0000</pubDate>
    </item>
    <item>
      <title><![CDATA[Legerleiding]]></title>
      <description><![CDATA[<p>Van onze militairen en ex-militairen op televisie krijg ik nou nooit eens zin om over te stappen naar defensie, terwijl dat, denk ik, toch de bedoeling is van hun publieke optredens. Ze hebben mensen nodig, en snel ook. Zijn er echt mensen die zich voor een basissalaris willen laten uitschelden door types als Erik Wegewijs, die we kennen van Special Forces VIPS? En dan de leiding. Overal draaft Han Bouwmeester op. Hij is schijnbaar de hoogste in rang, of de meest mediagenieke. Fris en betrouwbaar. Wat is Han Bouwmeester eigenlijk? ‘Brigadegeneraal prof. dr.’, zoals hij laatst bij NPO Radio 1 en Café Kockelmann werd aangekondigd? Of ‘kolonel’, zoals ze hem bij de podcast Europa Draait Door noemen. Of is dat hetzelfde? En waarom heeft hij de ene keer wel en de andere keer geen uniform aan? Mag hij dat zelf weten? Is het net als bij boswachter Arjan Postma die er vanwege zijn merk voor kiest om altijd in beige blouse en met padvindershoed te verschijnen. Bij WNL op Zondag stond Han eind vorig jaar in uniform met een aanwijsstok voor een landkaart te vertellen dat de Russen geen goede reputatie hebben bij het oversteken van rivieren. Doen wij dat dan beter? Wanneer zijn wij voor het laatst een rivier overgestoken? Is Han Bouwmeester weleens met een brigade een rivier overgestoken? Hoezo hebben deze mensen verstand van alles? Generaal buiten dienst Mart de Kruif mag overal aanschuiven om over goed en fout te praten. Het rechtvaardigheidsgevoel druipt eruit. Dieptepunt: de keer dat hij zei dat Feyenoord mocht bellen als ze nog iemand nodig hadden voor de teambuilding. Ik hoop dat hij datzelfde aanbod nooit doet aan Vitesse. Want die bellen op zeker wel. En we staan toch al kansloos laatste in de laagste divisie van het betaalde voetbal. Ik vind Mart de Kruif een aardige kerel, we komen uit hetzelfde gebied, maar ik zou in oorlogstijd de andere kant op lopen. Hij biechtte me voorafgaand aan een talkshow ooit op dat hij heel vroeger verkering had met de zus van de oppas, dus het had ook zomaar verkeerd met me kunnen aflopen, maar hij is tegelijkertijd behept met de last om altijd ‘het goede’ te doen. Samen met voormalig Commandant der Strijdkrachten Peter van Uhm staat Mart ook in de theaters waar ze hun publiek voorhouden dat geweld echt de allerlaatste optie is. Onze militaire leiders spreken vaker groepen burgers en studenten toe dan militairen, want die zijn er (nog) niet.</p>]]></description>
      <guid>https://nrc.nl/nieuws/2025/04/03/legerleiding-a4888602</guid>
      <pubDate>Thu, 3 Apr 2025 05:57:01 +0000</pubDate>
    </item>
    <item>
      <title><![CDATA[Zonnekoning]]></title>
      <description><![CDATA[<p>Nog niet zo lang geleden, we woonden nog in het dorp, schoof ik aan bij een feestje waar een buurman hardop zat voor te rekenen hoeveel geld zijn zonnepanelen al in de vroege lente hadden opgebracht. Ontzettend veel, het zag ernaar uit dat hij nooit meer energierekeningen zou hoeven te betalen. Tegelijkertijd voorspelde hij ons een onbetaalbaar leven. Ik maakte de fout te zeggen dat ik zonnepanelen lelijk vond. Aan het hebben van zonnepanelen kleefde ook nog een moreel randje. De ‘investeerders’ deden het niet alleen voor zichzelf, maar voor de aarde. In recordtempo zag ik het dorp, maar ook weilanden en soms zelfs hele landschappen daarna verzilveren. Toen we ooit in Dedemsvaart moesten optreden bij een festival met de naam Strawberryfields was voor ons een bed &amp; breakfast geregeld waarvan ik de prijs, gezien de ruimte, inrichting en ontbijt, verrassend laag vond. Waarom was dat? „Kijk morgenvroeg maar even om je heen”, zei de boerin, want het was stikdonker, we waren in de avond aangekomen. De volgende ochtend, we hadden goed geslapen, zag ik dat ons huisje midden in een spiegelveld stond. De buren hadden al hun hectares vol gezet met zonnepanelen. Er werd gezegd dat dit goed was voor het milieu, omdat de biodiversiteit juist onder de panelen alleen maar toenam. Inderdaad zag ik konijnen achter elkaar aan zitten. Juist door het eeuwenoude landschap te vernietigen werd de natuur hier een handje geholpen. De boer en boerin vonden de zonnepanelen net als ik spuuglelijk. Waarom bestaan er nog welstandscommissies die zich buigen over dakkapellen, maar tegelijkertijd al die zonnepanelen door de vingers zien? Een paar maanden later bezocht Diederik Samsom het dorp, na zijn politieke carrière was hij onder andere handelsreiziger in zonnepanelen geworden. Hij hield de dorpelingen voor dat ze nog meer zonnepanelen moesten neerleggen, bij de aanschaf van het zonnepaneel gaven idealen en portemonnee elkaar een handje. Ondertussen brokkelde het beeld van de idealistische belegger voor mijn ogen af. In Gelredome trof ik voorafgaand aan zo’n treurige Keuken Kampioen Divisie-wedstrijd de gewezen Vitesse-voorzitter Karel Aalbers die in zijn goede tijd niet alleen in spelers, maar ook in aardappelen en grondstoffen uit de voormalige Sovjet-Unie handelde. Het ging hem goed, hij was in het echt ook zonnekoning geworden. Hij had een Zuid-Amerikaans land, ik geloof Ecuador, zo vol laten leggen met zonnepanelen dat hij het een uur voor de landing al zag schitteren door het vliegtuigraam. Met het einde van de salderingsregeling in zicht – consumenten mogen de kosten van de stroom die ze afnemen niet langer wegstrepen tegen de opbrengst van hun zonnestroom – is de markt voor zonnepanelen eindelijk ingestort. Toen ik laatst het dorp weer eens bezocht, zei een oude buurman dat hij zijn zonnepanelen nu toch ook lelijk vond. Aan het milieu had hij al lange tijd niet meer gedacht, hij hoorde er niemand meer over. Eerst maar eens wereldvrede, iets waar ik hem nog nooit over had gehoord.</p>]]></description>
      <guid>https://nrc.nl/nieuws/2025/03/31/zonnekoning-a4888199</guid>
      <pubDate>Mon, 31 Mar 2025 05:57:02 +0000</pubDate>
    </item>
    <item>
      <title><![CDATA[Onze Mowgli]]></title>
      <description><![CDATA[<p>Dion Graus (PVV) steeg tijdens het wolvendebat in de Tweede Kamer boven zichzelf uit. In een emotioneel, maar gloedvol betoog brak hij een lans voor ‘de wolf’. Vanachter de kansel waarschuwde hij het dier: keer om bij de grens! „Want de wolf heeft het heel zwaar in Nederland!” Nederland is volgens Dion geen wolvenland. Het dier wordt hier opgejaagd, en erger. Had hij maar de middelen die bijvoorbeeld zijn partijgenoot, minister Marjolein die over de vreemdelingen gaat, wel heeft. Zij kan tenminste folders in vreemde talen laten drukken en borden bij de grenzen plaatsen waarop je kunt lezen dat het hier niet leuk is, maar de wolf kan helaas niet lezen en schrijven. Hij zou er bij wijze van spreken nog het beste zelf naar toe kunnen kruipen, want als er een Nederlander dicht bij de wolven staat is het Dion. Ik zeg niet dat hij een nieuwe Mowgli is – de hoofdpersoon uit Jungle Boek, een mensenkind dat opgroeide in een wolvenroedel en van wie ik als voormalig welp van scouting ‘De Markesteen’ uit Velp alles weet – maar ik sluit het ook niet uit. Het zou veel verklaren. Net als een wolf heeft Dion een bovengemiddeld reukvermogen. In diverse interviews liet hij weten dat geur heel belangrijk voor hem is. Hij weet van zichzelf dat hij lekker ruikt. Zo lekker, dat hij als een van de weinige mensen geen deodorant hoeft te gebruiken. Toevallig misschien: wolven gebruiken ook geen deodorant, hooguit om mee te spelen als ze met een roedel een Kruidvat-vestiging in het oosten van het land hebben overvallen. En net als de wolf is Dion ook schuw. Van hem hoeft al die heisa rondom zijn persoon niet, hij komt alleen het bos uit voor het allernoodzakelijkste zoals dinsdag bij het grote wolvendebat. En hij bijt, net als de wolf in het nauw gedreven, ook van zich af. Wat zich ooit in en om zijn hol heeft afgespeeld blijft schimmig, maar Dion is er nooit voor veroordeeld, waarschijnlijk omdat de rechters ook wel weten dat je een dier zijn instinct niet kwalijk kan nemen. Daarom neemt Dion het wolven niet kwalijk dat ze soms ook vlees eten. Natuurlijk heeft hij weleens tegen ze gezegd dat ze beter vegetarisch kunnen worden, maar hij weet ook: zo zijn ze nu eenmaal niet gebakken. Voor Dion is er maar één orgaan dat oordeelt over goed en fout: de goddelijke rechtbank. En daar zullen ze een dier nooit veroordelen vanwege zijn instinct, maar een mens dat dieren tart wel! Die waarschuwing kon Caroline van der Plas alvast in haar koeientas stoppen. Het liefst zou Dion Graus alle honderdvijftig ‘Nederlandse’ wolven in huis nemen, maar realistischer is dat hij zich, desnoods met een rugzak vol subsidie, weer aansluit bij een roedel en die dan meeneemt op een trektocht naar het oosten. Voor dit plan is, ook binnen de PVV, een meerderheid. Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/03/27/onze-mowgli-a4887760</guid>
      <pubDate>Thu, 27 Mar 2025 05:57:02 +0000</pubDate>
    </item>
    <item>
      <title><![CDATA[Frans Timmermans]]></title>
      <description><![CDATA[<p>We waren met een cameraploeg in Nijmegen, we aten in eetcafé Klinkklaar aan de Tooropstraat. Het etablissement straalde in alles het betere buurtgevoel uit. Het was er prettig toeven. De mensen waren er sociaal en vriendelijk, maar ook gewoon. Rechts achterin de zaak zat een man die zo erg op Frans Timmermans leek dat hij wel Frans Timmermans moest zijn. Ik had het interview met hem in NRC gelezen. De ankeiler: ‘Vandaag ben je de gebraden haan, morgen weer de krielkip’ was blijven hangen. Was het hem nou wel of niet? We bleven maar naar hem kijken. Soms keek hij terug, dan knikte hij venijnig terug, op een Frans Timmermansachtige manier. Het was niet helemaal ondenkbaar dat hij echt Frans Timmermans was. Nijmegen-Oost leek me een wijk waar hij in ieder geval op zijn gemak kon zijn, niemand die hem hier naar het leven zou staan. Als ik Frans Timmermans was en ik was in Nijmegen dan zou ik ook bij Klinkklaar gaan eten. Hij zat te praten met een vrouw van zijn eigen leeftijd. Ze droeg een iets te vrolijke bloemenjurk, dat is een van de herinneringen die ik overhield aan mijn studententijd in Nijmegen: hoe vrolijker de jurk, hoe serieuzer de gesprekken. Een huisgenote droeg altijd een jurk met zonnebloemmotief, jaren later hoorde ik dat ze in Zwitserland van een berg was gesprongen. „Of misschien wel geduwd”, werd er sissend bij verteld. Het was in ieder geval een serieus gesprek, soms vouwden ze tegelijkertijd de handen en knikten ze met de hoofden. Na drie Swinckels’-bier liep ik naar Frans Timmermans om te vragen of hij echt Frans Timmermans was. Zelf heb ik ontiegelijke hekel aan mensen die op me afkomen en vragen of ik Marcel van Roosmalen ben. Ik ontken dat vaak. Ik stond ondertussen bij het tafeltje van Frans Timmermans, hij doopte net een stuk brood in een pannetje kaasfondue. Ik vroeg het. Hij in zangerig Nijmeegs: „Wie, zeg u?” Zij tegen hem: „Frans Timmermans van de PvdA, die heeft ook zo’n baard. En jouw bril.” Hij: „Lijk ik daar dan op?” Ik sjokte terug naar de tafel. „Hij is het niet”, zei ik. „En ze vinden ook dat hij niet op Frans Timmermans lijkt.” We rekenden af, buiten zaten ze op bankjes te genieten van de ondergaande zon, iedereen was vriendelijk, ik keek nog een keer naar binnen. Frans Timmermans en de vrouw in de bloemenjurk zwaaiden, het leek wel alsof de campagne was begonnen. Zijn gezicht bleef in de plooi. Heel even sloot ik niet uit dat ik bij de volgende verkiezingen op Frans Timmermans ga stemmen,</p>]]></description>
      <guid>https://nrc.nl/nieuws/2025/03/23/frans-timmermans-a4887365</guid>
      <pubDate>Sun, 23 Mar 2025 05:57:03 +0000</pubDate>
    </item>
    <item>
      <title><![CDATA[Mini-Rusland]]></title>
      <description><![CDATA[<p>Steeds meer verhalen over spionnen. In Veldhoven, bij het hoofdkwartier van ASML, is iedereen verdacht. Rondom onze kabels in zee wordt extra gepatrouilleerd. Is het toeval dat er steeds vaker brand uitbreekt in onze middeleeuwse steden? Wat is de echte reden van die stroomstoring gisteren in Den Haag? Een paar huizen verderop werd een pallet drinkwater afgeleverd, blikken die tot 2045 houdbaar zijn. Ik heb op het punt gestaan om een noodpakket aan te schaffen, maar die poedermaaltijden zijn niet te eten. Dan liever de hongerdood in de eigen kelder. Ondertussen welt de vraag op wat Hongarije, het mini-Rusland van Viktor Orbán, nog in de EU en vooral de NAVO doet. Gaan de Hongaren echt meevechten als Rusland de hand heft tegen een van de onzen? Natuurlijk niet, ze spelen onze posities direct door aan de vijand. Delen we echt al onze militaire geheimen met deze zogenaamde vriend van Geert Wilders? Mark Rutte, wiens aanstelling bij de NAVO nog bijna werd geblokkeerd door de Hongaarse leider, zal intern toch ook weleens de wenkbrauwen fronsen als de democratie daar weer verder wordt uitgehold. Of blaft hij alleen tegen spelers met slechte kaarten zoals Zelensky? Als Schoof het schoothondje is van Wilders, wat is Rutte dan van Trump? Een pop die hij zo nu en dan op een stoel zet om gezellig thee mee te drinken. Of whiskey, Mark vindt inmiddels alles lekker wat hem in de Oval Office wordt voorgeschoteld. Ondertussen poseerden onze koning en koningin gisteren met een stel giraffen in Kenia. De koning had het bij het staatsbanket zowaar over de mensenrechten gehad. Zijn woorden hadden nul effect, de Keniaanse bevolking hing niet voor de buis om zich te laven aan zijn inzichten en voor William Ruto – geweldige naam, dat wel – en zijn paladijnen was de toespraak ook geen eye-opener: hij wist zelf al lang dat hij het met de mensenrechten niet zo nauw neemt. Dat is de nieuwe tijd: leiders schamen zich nergens meer voor, ze komen openlijk voor hun ideeën uit. Goed beschouwd is dat vooruitgang: er wordt minder gelogen. We hoeven ons geen illusies te maken: ze gaan doen wat ze zeggen en wat ze zeggen wordt steeds gruwelijker. Niemand kijkt er meer van op als er wordt aangekondigd om een land of volk van de kaart te vegen. Overal nemen ze hun leiders meer dan serieus. Behalve in Nederland. Wij doen het zonder enige sturing van bovenaf. Daar hebben we zelf voor gekozen. Minimaal de helft van de Kamerleden en bijna alle bewindslieden zijn incapabel en niemand maakt zich zorgen. Misschien kan een buitenlandse leider de koning inlichten bij een volgend banket.</p>]]></description>
      <guid>https://nrc.nl/nieuws/2025/03/19/mini-rusland-a4886965</guid>
      <pubDate>Wed, 19 Mar 2025 05:57:03 +0000</pubDate>
    </item>
    <item>
      <title><![CDATA[Afterparty]]></title>
      <description><![CDATA[<p>Het Boekenbal heeft de naam, maar op de afterparty in De Balie gebeurt het wel. Het komt niet naar buiten omdat bezoekers zich later niets meer kunnen en willen herinneren. Ik moet meegelopen zijn met een groepje, zoiets, maar het kan ook zijn dat ik wilde vieren dat ik nog nuchter was, dat ik me dus toch sociaal kan verhouden zonder drank en drugs. Ik kwam binnen door de zijingang. Het was alsof ik een schilderij van Jeroen Bosch binnenliep, met Balie-directeur Yoeri Albrecht als aangeschoten cipier. Ik hield de jas aan, man op doortocht. Het bleek een bijeenkomst voor mensen die het eigen gedrag op het Boekenbal aan het evalueren waren. Het was alsof ze eindelijk konden ontspannen. Alles kwam eruit, het stonk zo nu en dan, maar iedereen mocht het ruiken. Een schrijfster die me op het Boekenbal zei dat ze op haar 45ste eindelijk voor het eerst cocaïne op had, het deed haar goed, wilde via een tussenpersoon gesprekken voeren. Ik zag iemand van televisie aan een tafeltje aan het raam zitten, op de vloer voor hem lagen ze op elkaar op de grond. Bij de toiletten werd op twee wc’s tegelijkertijd geneukt. Het waren onbekende schrijvers. Ik begon in het cafégedeelte aan een serie korte gesprekken. Medewerkers van het Volkskrant Magazine kwamen af en toe een knuffeltje brengen aan hun hoofdredacteur, later zaten ze als een bergje op elkaar. De literair recensent van NRC zat met zichzelf achter een tafeltje. Ik wilde wat bestellen, maar aan de bar zaten ze allemaal te tongzoenen, achter de bar ook. Iemand wilde met me op de foto, een ander kwam me even laten merken dat ze me een lul vindt. Ik kon de achterstand nooit meer inhalen, ook al dronk ik vier gin-tonics achter elkaar, maar weggaan kon ik schijnbaar ook niet. Ik stond te staan, als een zelfopgelegde straf. Ging ik binnenkort mee naar Oekraïne? De vraag kwam onverwachts. Het zou goed voor me zijn. Iedereen die ooit mee was gegaan had het goed gedaan. Ik monsterde wat schrijvers die waren geweest. Nieuwsgierig wel hoe we ons zouden verhouden in de loopgraven. Even verderop een oorlogscorrespondent, die ging ook mee. Ik had op televisie meerdere keren om hem gelachen, hij bleek in het echt 2 meter 10 te zijn en in ieder geval niet haatdragend. Naar de dansvloer, het was meer vallen dan dansen. Een vrouw die ik niet kende vroeg: „Waarom negeer je mij altijd?” Ik had haar nog nooit gezien, bovendien ik reageerde nu toch? Een woedend wegwerpgebaar. Deed ik het weer! Ik ging hier niet winnen, wilde weg, maar de zaak werd al leeggeveegd. Na afloop stonden ze met zestig voor De Balie, er werden namen geroepen naar wiens huis ze zouden gaan. Het was fijn om ze achter te laten, misschien moest ik maar naar Oekraïne om ze te vergeten.</p>]]></description>
      <guid>https://nrc.nl/nieuws/2025/03/16/afterparty-a4886542</guid>
      <pubDate>Sun, 16 Mar 2025 05:57:04 +0000</pubDate>
    </item>
    <item>
      <title><![CDATA[Arnie, onze tolk]]></title>
      <description><![CDATA[<p>De eigen ontwikkeling valt in het niet vergeleken bij die van Reinout Oerlemans. Ik woonde in een woongroep in Nijmegen toen hij als Arnie van Goede Tijden Slechte Tijden de gemeenschappelijke ruimte binnenkwam. De mode was daar dan weliswaar links, maar tijdens de bietenschotel of preitaart werd consequent naar de commerciëlen gekeken. Inmiddels hebben de meesten van ons amper een ontwikkeling doorgemaakt en is hij honorair consul in de VS. De acteur werd multimiljonair met het kopiëren van televisieformats en is inmiddels met vrouw en kinderen neergestreken in een gezinsvilla in LA. Zo nu en dan laat hij ons meegenieten. Frank Evenblij mocht komen filmen, het viel toen al op dat het succes hem goed had gedaan. Reinout praat al een paar jaar als een staatsman, wijs en belegen. Het verschil met George W. Bush en Barack Obama is natuurlijk dat Reinout nooit president is geweest, maar weten wij in Holland veel… Reinout is ons ontgroeid, dat is voor hem vervelender dan voor ons want als hij dan weer terug is in ons kleine kikkerlandje – Amerikanen weten niet eens waar het ligt, wat wij denken is voor hen totaal oninteressant – valt het hem altijd weer op hoe slecht wij op de hoogte zijn van de wereld overzee. Nou goed, deze week was hij er dan weer even. Hij mocht bij Eva Jinek komen om over zichzelf en Amerika te praten. Het idee: een stukje Arnie en daarna vrij spartelen, maar zo ging het dus helemaal niet. Reinout kwam ons als een bezorgde vader des vaderlands Amerika uitleggen. Hij heeft zich van ons losgemaakt, is opgestegen naar een andere dimensie en als hij vanaf zijn wolk naar beneden kijkt verbaast hij zich over hoe klein wij eigenlijk zijn. Eva had zich duidelijk voorbereid op Arnie en niet op deze elder statesman. Ze vindt het altijd wel lachen, Gerard Joling over het kabinet of Alexander Klöpping met een robotje, maar nu zat ze opeens naast heel veel parate kennis. Ze kon niet anders dan zich laven. Reinout legde ons Trump heel rustig uit en werd daarna online overladen met complimentjes van mensen die zich normaal gesproken ergeren als ze naar een talkshow kijken. Zelfs ik begon het nieuws te begrijpen: er is eigenlijk niets aan de hand in de wereld. Niets om je zorgen over te maken althans. Als Reinout al iets vreemds ziet dan is het hier in ons kleine malle landje waarvan Trump en JD Vance niet eens weten waar het ligt. Geef ze eens ongelijk. Het doet er volgens Reinout niet zoveel toe wat wij denken en dat is gek genoeg geruststellend. Ik mag toch hopen dat een wakkere redacteur een vervolgafspraak heeft gemaakt zodat we in tijden van crisis, volgens ons dan, toch prettig kunnen slapen omdat honorair consul Reinout ons uitlegt dat iets wat wij op dat moment als vreemd ervaren in Amerika heel normaal is. Hij is de tolk waar we al heel lang op wachten. Dat vindt hij zelf ook. Al sinds Arnie.</p>]]></description>
      <guid>https://nrc.nl/nieuws/2025/03/13/arnie-onze-tolk-a4886154</guid>
      <pubDate>Thu, 13 Mar 2025 05:57:04 +0000</pubDate>
    </item>
    <item>
      <title><![CDATA[Was iedereen maar zoals wij]]></title>
      <description><![CDATA[<p>We gingen in gezinsverband naar het rampgebied, het door een vuurzee getroffen centrum van mijn geboortestad Arnhem. Ik moest met eigen ogen controleren of vishandel Gamba, bekend van de heerlijke haring, en Hijman Ongerijmd, de beste boekhandel van het land, echt gespaard waren gebleven. Ja, ze stonden er nog! Al was de boekhandel nog gesloten. Volgens bedrijfsleider Marleen, een lieve boekenwurm die inmiddels zo vergroeid is met haar werkplek dat ze de muren en alle boekenrekken na het sein brandmeester wilde knuffelen en voelen, vanwege de instabiliteit van de omliggende panden. Eerlijk: het middeleeuwse karakter van de verwoeste panden was mij nooit eerder opgevallen, maar oog in oog met de verkoolde restanten voelde ik de historie. „Daar”, wees een Arnhemmer, „daar stond eerst een middeleeuwse muur.” Nergens weten ze zich beter te handhaven in tijden van rampspoed dan in Arnhem. Dan rechten de ruggen zich, dan zijn ze allemaal één. Het nieuwsbericht dat de brandweerkazerne de afgelopen dagen was overspoeld met taarten, soesjes en pizza’s ontroerde me. Niet weten hoe je je dankbaarheid moet tonen en dan maar voedsel gaan bestellen. De Arnhemmers die ik trof waren ongebroken, alsof niet hun voorouders, maar zij zelf voor wel hetere vuren hadden gestaan. Ze waren trots. Op de inzamelingsacties voor de getroffen Arnhemmers, op de Arnhemse brandweerlieden die erger hadden voorkomen, op alle Arnhemse hulpverleners, op het vele hekwerk waarmee iedereen op afstand werd gehouden, op Vitesse, ja zelfs op dagblad De Gelderlander dat alle verloven had ingetrokken. De redactie was zelf ook trots op het eigen arbeidsethos. Adjunct-hoofdredacteur Niki van der Naald schreef een reportage over haar onvermoeibare collega’s, waarmee de krant opeens meer Arnhems werd dan ooit tevoren. Bescheiden, maar toch nadrukkelijk aanwezig. Een niet te missen voetnoot in de geschiedschrijving. Een deel van de verslaggevers was blijven hangen in de binnenstad, ik ontmoette er zondagmiddag twee. Ze scharrelden rond met blocnotes nonchalant in de hand, helemaal paraat voor het geval er onverwachts nog meer groot nieuws zou ontstaan. Ondertussen heeft de politie drie mannen aangehouden die de brand misschien hebben veroorzaakt, onder hen twee Arnhemmers. De mensen die ik sprak waren vooral trots op het speurwerk van de Arnhemse politie. Meteen de overdrijving, meteen een hele diepe buiging voor het Arnhemse gezag. We groeien in onze rol, we worden steeds specialer, was iedereen maar zoals wij.</p>]]></description>
      <guid>https://nrc.nl/nieuws/2025/03/10/was-iedereen-maar-zoals-wij-a4885742</guid>
      <pubDate>Mon, 10 Mar 2025 05:57:04 +0000</pubDate>
    </item>
    <item>
      <title><![CDATA[Cosmetisch]]></title>
      <description><![CDATA[<p>Terwijl de wereld zich wanhopig een houding tot de nieuwe leiding van de VS probeerde aan te meten, onderging Geert Wilders een uitgebreide ooglidcorrectie. Het nieuws werd groot gebracht in de nieuwsprogramma’s van de polderversie van Fox News, SBS6. Politiek verslaggever Merel Ek had hem tijdens het interviewen goed aangekeken en had de cosmetische verandering als eerste gezien. Geen wonder dat Geert na de pandoering van Zelensky in de Oval Office niet zo scherp als normaal had gereageerd. De pleisters zaten nog op de ogen en belangrijk nieuws mag binnen de PVV alleen worden gebracht door de absolute leider. Het bleef in eerste instantie bij een tweet die tussen wal en schip bleef hangen. Van die andere patiënt, Pieter Omtzigt van NSC, kwam ook al weinig. Hij had zich op het moment dat de spanning wereldwijd opliep vastgebeten in de hoge prijzen in de supermarkten. Die wil juist nu in de Tweede Kamer supermarktinkopers gaan verhoren over de vraag waarom een lekker tussendoortje zoals de krentencracker Sultana in onze buurlanden tot wel 50 cent goedkoper is. Geen wonder dat onze premier Dick Schoof bij de top in Londen zo’n verweesde indruk maakte. Hij wist nog niet wat hij allemaal moest vinden en hield het op de gebruikelijke loze toezeggingen waar ze aan het front helemaal niets aan hebben. Gelukkig viel de toespraak van president Trump dinsdagnacht mee. Hij vindt dat de inwoners van Groenland zelf mogen beslissen over hun toekomst. De Groenlanders willen graag bij de VS worden gevoegd, alleen weten ze dat zelf nog niet. In Nederland wordt ondertussen al druk gewerkt aan een eigen bataljon van het Europese leger. Bij Bar Laat mochten de eerste sneuvelbereide pubers zich voorstellen aan de mensen thuis. Laten we hopen dat vicepresident JD Vance de beelden nooit in handen krijgt. De man is nieuw in mijn leven, maar heeft de twee keer dat ik hem bezig heb gezien al een onuitwisbare indruk gemaakt. De lompheid van Joachim von Ribbentrop is terug op het wereldtoneel en dit waren dan nog maar de eerste scènes. Zijn optreden slingerde me terug in de tijd. In het voorjaar van 2000 was er korte tijd een reality-format op SBS6 te zien waarin een groep grotendeels geschifte deelnemers in een touringcar van marktplein naar parkeerplaats werd vervoerd. Er was besloten om er een echte asociaal van bijna twee meter tussen te zetten die geen tegenspraak duldde en het ook niet kreeg omdat de rest bang voor hem was. Geen idee of hij nog leeft, maar ‘Seki’ legde precies het menselijk tekort bloot waar we nu dan onder dreigen te bezwijken. De oorlog krabbelt steeds nadrukkelijker aan de deur en wij zitten met politici als Henk Vermeer (BBB) die de geschiedenisboekjes gaat halen met de zin: „Waar er twee kijven hebben er ook twee schuld.” Marcel van Roosmalen schrijft op maandag en donderdag een column.</p>]]></description>
      <guid>https://nrc.nl/nieuws/2025/03/05/cosmetisch-a4885360</guid>
      <pubDate>Wed, 5 Mar 2025 05:57:05 +0000</pubDate>
    </item>
  </channel>
</rss>
