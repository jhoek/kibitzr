<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Van Romeinen  tot smurfen]]></title>
      <description><![CDATA[<p>‘Mediapersoonlijkheid’ Dave Roelvink, zoon van mediapersoonlijkheid Dries Roelvink en broer van mediapersoonlijkheid Donny Roelvink, heeft bedenkingen bij ‘de week van de Lentekriebels’ in het basisonderwijs, hij vindt het ‘horror’ zei hij tegen RTL Boulevard. Komiek Jandino Asporaat vertelde in een podcast dat hij twijfelt of de maanlanding en de aanslagen van 11 september 2001 echt zo hebben plaatsgevonden.  Het zijn niet zozeer de woorden van Jandino Asporaat en Dave Roelvink die verbazen, maar vooral dat de massa  erdoor geschokt is. We hebben toch ook Douwe Bob, Tim Doutsma, Doutzen Kroes, Guido Weijers en Lange Frans al achter de rug? En dan kan ik nog wel een heel leger opsommen van wie ik niet wil weten hoe ze ergens over denken. Vraag Wolter Kroes eens naar zijn ideeën over de voedselketen, laat Frank Boeijen een kabinet formeren, René van der Gijp met een schroevendraaier een dood dier determineren en als je Hélène Hendriks vraagt hoeveel frikadellen een goudvis op kan valt het antwoord waarschijnlijk ook niet mee. Sluit Jan Versteegh een paar uur op met tubes tomatenketchup en je krijgt kunst. Jack van Gelder kan smakelijk vertellen over de wereldgeschiedenis, van de Romeinen tot de smurfen. Je wilt het alleen niet horen.  Ja, natuurlijk is Dave Roelvink dom en zit Jandino Asporaat op het randje van gevaarlijk. Nou en? Hadden we die zo hoog zitten dan? Dit is toch slechts een bevestiging van wat iedereen al weet?  Toen ik jong was waren er ook genoeg gekken beroemd, maar geen weldenkend mens kwam op het idee om ze serieus te ondervragen over de actualiteit.  Ergens in coronatijd zijn we de grens overgestoken. Het was opeens niet raar meer om alles in twijfel te trekken, de eerste keer dat ik Lange Frans hoorde over graancirkels voelde dat als een eyeopener, want bekende Nederlanders kunnen natuurlijk ook niet goed wijs zijn. Van politici wisten we het al, maar nu blijkt ook half bekend Nederland op het randje van halfgaar te balanceren.  Zie de samenleving als een ijsberg waarvan we alleen het topje kennen. We kunnen ernaar wijzen en dan lachen om Jandino, maar denk ook eens aan die grote grijze klont die eraan vastgevroren zit. Aan uw boze buurman, idiote neef of onhebbelijke schoonmoeder. Dat en dan met macht, daar koersen we op af. Je kunt ze hun roeptoeters nog niet afpakken, maar voor verbazing is het echt te laat. En leuk is het ook al lang niet meer.</p>]]></description>
      <guid>https://nrc.nl/nieuws/2023/03/26/van-romeinen-tot-smurfen-a4160493</guid>
      <pubDate>Sun, 26 Mar 2023 05:56:49 +00:00</pubDate>
    </item>
    <item>
      <title><![CDATA[Coley Parry]]></title>
      <description><![CDATA[<p>Op deze plaats praat ik u ongevraagd geregeld bij over Vitesse. Tegen de stroom in, want het gedoe rondom de profvoetbalclub maakt buiten Arnhem weinig los. De mensen weten ondertussen wel dat Vitesse sinds de club in 2009 haar ziel verkocht aan Maasbert Schouten een speelbal is geworden van fout en nog fouter geld. Na de Georgiër Merab Jordania, van wie je veel kon vinden maar hij wilde tenminste nog landskampioen worden, kwamen de Russen en nu rammelt het durfkapitaal uit Amerika aan de deur. Jeugdige uitstraling, een net pak, een mond vol blinkende tanden en het woord ‘moneyball’ waren voldoende voor het vertrouwen van – de inmiddels ontslagen – directeur Pascal van Wijk. Woensdag stond in Voetbal International een interview met de goedgekapte Amerikaan Coley Parry (39), eigenaar van de Common Group, een verzamelbak waarin hij voetbalclubs verzamelt. Patro Eisden (België) en Leyton Orient (Engeland) heeft hij al in bezit, Vitesse wordt als het aan hem ligt de volgende glimsteen aan de ketting. Enkele citaten:  „Er zijn honderdduizend spelers in de wereld. Ik sta voor een holistische en globale benadering, om de kansen te vergroten dat we er een paar diamantjes uitvissen.” „Als jochie heb ik voetbal gespeeld en het WK 1994 bezocht, maar een vast team had ik niet.” Kortom: hij weet niets van voetbal, hij zit erin voor de mensenhandel. Vergelijk het met zalm, hij wil een kweekvijver waaruit anderen mogen komen vissen. Niet met spelers uit de streek, maar wereldwijd. Het geld gaat naar hem, in ruil daarvoor mogen we van hem blijven bestaan. Binnen de bedding van de Common Group. De ‘zustersupporters’ van Patro Eisden werden voor de wedstrijd tegen PSV alvast als bijzondere gasten onthaald. In de fantasiewereld van Coley Parry komt er een overkoepelende technische staf die met behulp van data, analyses en scouting allerlei clubs in verschillende competities leidt. „Eigenlijk zou ik een helikopter nodig hebben om elk weekend alle clubs te bezoeken.” Journalist Tom Knipping liet de Amerikaan lekker leeglopen zodat we later nooit kunnen zeggen dat we niet gewaarschuwd waren. Op de vraag ‘Hoe lang bent u bereid te wachten op goedkeuring van de KNVB?’, antwoordde Parry: „Ik laat Vitesse niet vallen.” Waar het zelfvertrouwen vandaan komt is een raadsel. Laten we hopen dat Vitesse hem wel laat vallen. Er zal toch wel iemand zijn die opstaat en zegt: ‘Leuk dat je meteen een klik voelde, maar het is niet wederzijds. We zijn niet jouw verdienmodel, kweekvijver en handelshuis.’ Tegelijkertijd: het blijft wel Arnhem, wij gaan pas achteraf uitgebreid nadenken.</p>]]></description>
      <guid>https://nrc.nl/nieuws/2023/03/23/coley-parry-a4160335</guid>
      <pubDate>Thu, 23 Mar 2023 05:56:49 +00:00</pubDate>
    </item>
    <item>
      <title><![CDATA[Stikstof]]></title>
      <description><![CDATA[<p>Geen mooiere verliezer dan het CDA. De partij gaat volgens de laatste prognose van negen naar vijf zetels in de Eerste Kamer en dreigt bij de volgende verkiezingen te worden weggevaagd. Pieter Heerma, de gemiddelde Nederlander herkent hem niet op straat, zei in een batterij microfoons dat de partij vooralsnog geen behoefte heeft aan een debat over de verkiezingsuitslag. Hij keek als een konijn op de snelweg dat een vrachtwagen ziet naderen, de lichten komen dichterbij en het beest kan maar niet beslissen welke kant het op moet rennen en blijft dus maar zitten. Na de verkiezingen bij elkaar komen om te ontdekken wat je samen van alles vindt is wat aan de late kant, maar laat het maar aan het CDA over om ‘de herijking’ te verkopen als zelfoverwinning. Als oude katholieken kropen ze achter elkaar aan door het stof, sessies waarin ze zichzelf en elkaar niet spaarden. Pieter Heerma sprak van ‘lange, zware en soms emotionele’ vergaderingen. Een ander, geweldig citaat: ‘Op het moment dat de kloof met de samenleving niet gedicht wordt, is er een levensgroot probleem.’ Politieke partij ontdekt na een verkiezingsnederlaag als allerlaatste dat er een kloof is tussen ‘Den Haag’, waarmee ze waarschijnlijk zichzelf bedoelen, en de kiezer. Blij dat ik niet op ze gestemd heb. Natuurlijk is er een kloof, niet zozeer tussen ‘de politiek’ of ‘Den Haag’ en ‘de burger’, maar vooral tussen het CDA en ‘de burger’. Ze vreten het geschipper niet meer. Die hele worsteling van winnende en verliezende CDA’ers krijgen we de komende tijd in ons gezicht gesmeerd De oplossing voor alles lijkt nu te zijn dat het CDA voorzichtig de standpunten van de grote winnaar BoerBurgerBeweging lijkt te gaan overnemen. Geen nieuwe inzichten, maar gewoon kopiëren wat er al is. De bijzondere situatie doet zich voor dat BBB eerst diende als opvanghuis voor gefrustreerde of uitgerangeerde CDA’ers en dat het moederschip nu weer achter haar verloren zoons en dochters aanhuppelt. Of het hele CDA verdwijnt en gaat lid voor lid op in BBB, of BBB bakt er de komende tijd niets van waardoor een deel van de weglopers terugkeert naar het CDA. Die hele worsteling van winnende en verliezende CDA’ers krijgen we de komende tijd in ons gezicht gesmeerd. Wat hen en ons met elkaar verbindt is dat ze zelf ook niet weten wat ze eigenlijk moeten vinden.</p>]]></description>
      <guid>https://nrc.nl/nieuws/2023/03/21/stikstof-a4160107</guid>
      <pubDate>Tue, 21 Mar 2023 05:56:50 +00:00</pubDate>
    </item>
    <item>
      <title><![CDATA[Glimsteen]]></title>
      <description><![CDATA[<p>Ik moest naar het dorpshuis in Schipborg, waar een cohort Schipborgers me later op de avond anderhalf uur stroef zat aan te staren tijdens een spreekbeurt over de reportage, een journalistiek genre waar ze verder niet opgewonden van raken. Toen ik om vingers vroeg gaven er een stuk of vijf toe wel eens een reportage in een krant of tijdschrift te hebben gelezen, maar ze taalden niet naar meer. Naar mijn boeken ook niet trouwens. Wat deden ze in het dorpshuis? Waarom wilden ze mij zien of horen?  „Bekend van tv, toch?”, zei er een met de handen in zakken na afloop. „Nou, breng het dan maar.” Op de zinloze weg ernaartoe, dwars door het oneindig lijkende laagland viel op hoeveel boeren de vlaggen inmiddels weer normaal hadden opgehangen, dus met rood boven en daaronder wit en blauw. Ik stelde me daar iets romantisch bij voor. Een boer en een boerin met daarachter een sliert boertjes en een hond en een biggetje die voor dag en dauw – boeren werken ’s morgens het hardst –  al het textiel vlag voor vlag omkeerden. Een mandje met wasknijpers in de hand.  Ze waren gehoord door het volk, ze waren niet meer boos op de rest van het land, ze verkeren schijnbaar in de veronderstelling dat de stikstofcrisis is opgelost en dat ze nu weer door kunnen met boeren, een verzamelnaam voor uitstoten, slachten en op en rond het erf hangen. Mooi dat ze hun dankbaarheid naar automobilisten communiceren: ‘Geef ons onze zin en we doen weer normaal.’  Blij zijn met niets, ik vind het jaloersmakend. Ik zou willen dat ik er ook eens last van had.  Je wilt je leven lang profvoetballer worden en krijgt van je vader een shirt van FC Emmen of SC Heerenveen en daarna denk je even dat je ook daadwerkelijk in de eredivisie mee kunt komen. Daarna komt de teleurstelling en ten slotte de berusting dat iedere bal van je voet blijft spingen. Ondanks je shirt.  Caroline van der Plas is  geen visionair, maar een handelaar in illusies. Aan de voorkant word je genaaid door ForFarmers, waarna je ook nog eens door Caroline in de rug wordt gestoken. Je kende haar van tv en dacht: nou breng het dan maar.  Wat blijft is de jaloezie op de mens die zich na weer een aangekondigde teleurstelling opraapt en blij wordt van de volgende die aanbelt, zijn hand openvouwt en een stuk glimsteen toont. Ik snak naar een boer die dat opschrijft.</p>]]></description>
      <guid>https://nrc.nl/nieuws/2023/03/20/glimsteen-a4159908</guid>
      <pubDate>Mon, 20 Mar 2023 05:56:50 +00:00</pubDate>
    </item>
    <item>
      <title><![CDATA[Sweet Caroline]]></title>
      <description><![CDATA[<p>Waar was ik bij de zoveelste mokerslag die de Nederlandse politiek op haar grondvesten deed schudden? In Brielle, vroeger Den Briel, Alva verloor er zijn bril. Lezing, boekhandel, Boekenweek.  De uitslag van de Provinciale Statenverkiezingen interesseerde de belangstellenden niets, de meesten hadden de leeftijd dat ze het wel erger hadden meegemaakt. We zaten in het hartje van populistisch Nederland, het vet zit er zo dik rond de slagader dat ze de attaque al van ver hadden zien aankomen. Bovendien: Caroline van der Plas is niet dodelijk. Leuk is het niet, vooral niet voor mestkalveren, biggen en plofkippen, maar het kon natuurlijk veel erger. Tijdens de reis ernaartoe passeerden we bij Pernis een roterend reclamebord waarop beurtelings de smoelen van Geert Wilders, Thierry Baudet en Joost Eerdmans te zien waren. Je zou kunnen betogen dat we dankzij Caroline niet met een halve of hele gare zitten opgescheept. Het stikstofdebat is gênant, maar het deporteren van bevolkingsgroepen blijft ons nog even bespaard. Niets zo voorspelbaar als de proteststem. De zwerm trekt van schreeuwlelijk naar excentriekeling en landde nu even in de boerenstal van Caroline, waarvan we later zullen zeggen dat de vanuit alle hoeken gefilmde knuffel met haar moeder het hoogtepunt van haar politieke leven was. Wat daar met en om haar stond te ‘swingen’ op dat podiumpje in Bathmen gaat het verschil niet maken. Het voorlezen van een A4’tje gaat nog net, meer zit er niet in. (Is het kippenstal of kippestal, Carla Evers?) Hoezo nog dat gezeik over stikstof terwijl ze Caroline toch de macht hadden gegeven? Als ze al niet versplinteren in kleine hoopjes boerenbelang gaan ze wel ten onder aan de vergadercultuur. De ‘elite’ heeft zo haar methodes om de proteststem monddood te maken: procedures. Je kunt wel stomend op klompen naar binnen stampen, maar echt iets veranderen duurt jaren, en zoveel tijd heeft het woedende electoraat niet. Over een paar weken raken de eersten al teleurgesteld. Hoezo nog steeds dat gezeik over stikstof terwijl ze Caroline toch de macht hadden gegeven? Het zijn kleine stapjes, maar uiteindelijk landt de zwerm op de verkeerde bloem en dan krijgen we hier de dictator die we verdienen. Ik stel voor om die absolute gek met open armen te ontvangen, laat hem of haar desnoods de Deltawerken maar opblazen. Benieuwd ook wel welk muziekstuk die dan gaat verkrachten, want ook ‘Sweet Caroline’ van Neil Diamond is woensdagavond in verkeerde handen gevallen.</p>]]></description>
      <guid>https://nrc.nl/nieuws/2023/03/16/sweet-caroline-a4159716</guid>
      <pubDate>Thu, 16 Mar 2023 05:56:50 +00:00</pubDate>
    </item>
    <item>
      <title><![CDATA[Kieswijzeren]]></title>
      <description><![CDATA[<p>Het gaat niet alleen over het aantal zetels in de Eerste Kamer, we stemmen vandaag ook voor de waterschappen en vooral voor de Provinciale Staten. In de provinciehuizen wordt beslist over van alles, maar een verslag van de vergaderingen lees je vrijwel nooit in de krant. Als kind van een oud-ambtenaar op het Provinciehuis te Arnhem weet ik wel waarom. Het zijn niet de meest aansprekende politici die er op het pluche zitten en voor wat er nu weer aan zit te komen houd ik mijn hart vast.  Vooral Overijssel kan de borst natmaken. Wie de lijsttrekkers van PVV – Sebastiaan Stöteler – en BoerBurgerBeweging  – Carla Evers – al eens aan het werk zag kan met mij concluderen dat het een wonder is als het gebied er over vier jaar nog ligt. En dat is nog maar het topje van een ijsberg van onvermogen, u kunt kieswijzeren wat u wilt, maar de kans dat uw belangen naar behoren worden behartigd is nul.  Het is dan ook niet meer dan logisch dat u in alle media wordt lastiggevallen met de bekende landelijke kopstukken. Een debat als ‘moet de wolf vertrekken uit Gelderland’ tussen Marjolein Faber (PVV) en Lester van der Pluijm (Partij voor de Dieren) waar ik toevallig inviel is voor een keer leuk bij Omroep Gelderland, maar niet voor herhaling vatbaar, tenzij je de kloof tussen burger en politiek ondraaglijk wil verkleinen.  De bodes in de vergaderzalen zullen er verder geen last van hebben. De ervaring leert dat de kandidaat-politici die het hardste schreeuwen tijdens de campagne er na een paar vergaderingen in het provinciehuis de brui aan geven. Je ziet ze verdrinken in de dossiers en de vergadercultuur.  Mijn vader nam me als er geen oppas was uit nood weleens mee naar een vergadering van de Provinciale Staten. Het ging in mijn herinnering dan altijd over fietspaden en dijken, zijn vakgebied. Hij moest de betreffende gedeputeerde voeden met informatie. Heel veel A’viertjes in een kartonnen map. Hij had er ook blanco velletjes in kunnen stoppen.  Een keer hield een gedeputeerde een mapje dat ik mijn vader met zorg had zien vullen omhoog tijdens een vergadering. Hij riep: „Als we dit hele dossier moeten doornemen, worden we stapel. Ik stel voor om het af te hameren.” Het werd afgehamerd. U stemt vandaag vooral voor de Eerste Kamer, helaas moet dat via een provinciale kandidaat.</p>]]></description>
      <guid>https://nrc.nl/nieuws/2023/03/14/kieswijzeren-a4159413</guid>
      <pubDate>Tue, 14 Mar 2023 05:56:50 +00:00</pubDate>
    </item>
    <item>
      <title><![CDATA[Gewoon een  bijzondere vrouw]]></title>
      <description><![CDATA[<p>Caroline van der Plas van de BoerBurgerBeweging oefent een onweerstaanbare aantrekkingskracht uit op redacties van talkshows. Bestaande wetmatigheden lijken voor haar niet te gelden. Waar schrijvers moeten kiezen aan welke tafel ze willen zitten omdat de mensen hun verhaal na één keer al wel kennen, de talkshows eisen exclusiviteit, mag zij nu al jaren haar boerencocktail uitserveren. We zitten allemaal vol, maar moeten nog een glaasje. En daarna nog een.  Zelf doe ik er daar ook aan mee. Ze schoof aan bij Media Inside en ik tikte mijn vingers blauw over het fenomeen. Het leidde tot een overload aan stukjes die voor een groot deel gingen over wat iedereen al constateerde: het teveel aan aandacht voor Caroline van der Plas. Het gewenste effect bleef uit. In tegendeel: Caroline van der Plas is meer aanwezig dan ooit. Ze zat deze week op een dag in Khalid &amp; Sophie, SBS Shownieuws en Vandaag Inside. De tegenstand deed er niet toe, ze vertelde drie identieke verhalen, stond op en ging goedgemutst naar de volgende media-uiting. Op Twitter hield ze ons een spiegel voor door de kritiek die daar te lezen was, dat het wel wat veel Caroline van der Plas is allemaal, te pareren met een lange opsomming van programma’s waar ze die avond weer in te zien zou zijn. Zelfspot om te lachen, bedoeld om de angel eruit te trekken,  maar ze zal tot aan de verkiezingen iedere avond  meerdere keren te zien zijn. En daarna niet minder, de aanstaande verkiezingsoverwinning van BBB zal immers geduid moeten worden.  Caroline van der Plas is een langspeelplaat die we telkens opnieuw opzetten, we kennen de riedel inmiddels van buiten, maar toch zal die blijven klinken. Wat we ervan vinden doet er allang niet meer toe. Er is geen verklaring meer voor de fascinatie voor deze vrouw die niet gehinderd door tegenstand telkens hetzelfde mag komen vertellen. ‘Ze is zo gewoon en lekker zichzelf’, wordt er de hele tijd gezegd. Dat laatste geloof ik, maar gewoon is deze gewone vrouw natuurlijk allang niet meer. Gewone mensen komen ons niet dagelijks hetzelfde vertellen, mevrouw is gewoon bijzonder. Het is altijd omgekeerd: bijzondere mensen blijken normaal te zijn en gewone mensen bijzonder. Aan bijzondere mensen heeft de grote massa in dit land een hekel, dan wordt er meteen afgerekend. Ze komen er alleen altijd te laat achter.</p>]]></description>
      <guid>https://nrc.nl/nieuws/2023/03/10/gewoon-een-bijzondere-vrouw-a4159085</guid>
      <pubDate>Fri, 10 Mar 2023 05:56:50 +00:00</pubDate>
    </item>
    <item>
      <title><![CDATA[Volksmuziek uit alle windstreken]]></title>
      <description><![CDATA[<p>In het Radiohuis trof ik op de bank tegenover de eettafel, waarop voor studiogasten in een kartonnen doos broodjes met aubergine en kaas liggen, een man met een trekharmonica. Eromheen vlinderde een grijze mevrouw met een gitaar.  Ik weet niet wat ik ervan dacht, waarschijnlijk niet: ‘leuk, livemuziek’, want dat vind ik eigenlijk alleen leuk bij concerten waarvoor ik zelf een kaartje heb gekocht. Maar ik gunde ze wel hun aandacht, want het lijkt me in deze tijd van inflatie geen gemakkelijke tijd voor muzikanten.  De man trok wat aan zijn instrument. Ze werden geroepen. Ik zag ze naar de studio sjokken, zelf verdween ik even later in de lift. Pas later hoorde ik dat ze de beroemde bandoneonist Carel Kraayenhof, de man die een traan van Maxima wist te stelen op haar huwelijk, en Leoni Jansen waren. Twee artiesten van wie ik nooit mag zeggen dat ze naast hun schoenen zijn gaan lopen, want ik had ze niet herkend.  Ze bleken buren te zijn, buren die een passie voor volksmuziek uit alle windstreken delen. Dat zijn er in hun geval nogal wat, want ze wonen in de Beemster.  Kennissen van ons wonen ook in de Beemster, in een boerderij waar ze vuren stoken. De laatste keer dat we er op bezoek waren, hing ik met mijn dochters heel gerieflijk in een berg kussens door het raam naar buiten te staren waar niets gebeurde. Ja, het waaide harder dan de dag ervoor. Ik wist toen niet of ik in zo’n omgeving heel gelukkig of juist heel ongelukkig zou worden. De dichtstbijzijnde buren woonden op honderdvijftig meter afstand, ze hadden een goed contact, maar wat dat daar precies inhoudt was onduidelijk. Je gaat natuurlijk niet in een oude boerderij wonen als je verlegen zit om sociale contacten.  Bij de eerste ontmoeting van Carel Kraayenhof en Leoni Jansen heb ik nu hele fantasieën. Je verwacht het natuurlijk niet dat je een andere liefhebber van volksmuziek uit alle windstreken tegenkomt in dat oneindige laagland. Het leek me prettig, maar ook beklemmend, want je kunt natuurlijk geen kant op als je de ander in de verte ziet naderen met een instrument om de nek. Je kunt je huis daar niet ongezien verlaten. Ik denk dat ik in de kelder zou gaan zitten en dan maar wachten tot het bezoek weer van het erf is, maar dat ben ik. Een normaal mens doet gewoon open en voor je het weet zit je dan met je beroemde buur bij Radio 1, met je volksmuziek uit alle windstreken.</p>]]></description>
      <guid>https://nrc.nl/nieuws/2023/03/07/volksmuziek-uit-alle-windstreken-a4158859</guid>
      <pubDate>Tue, 7 Mar 2023 05:56:50 +00:00</pubDate>
    </item>
    <item>
      <title><![CDATA[Onuitroeibaar]]></title>
      <description><![CDATA[<p>De verkiezingscampagne is echt begonnen, erg prettig dat het CDA volkomen lijkt te zijn verdwenen. Misschien bestaan ze nog wel, maar het lukt ze in ieder geval bijna niet meer om mij te bereiken. Dat is voor het eerst. Saaie groene posters associeer ik inmiddels met D66. Nog even en het CDA kan in het rijtje Blauw-Wit, V&amp;D, het KNIL en de PTT, ooit niet weg te denken, uiteindelijk niet meer dan een bananenschil in de geschiedenis. Een minder prettige gedachte is dat CDA’ers nog steeds bestaan. De verschrikkelijke carrière-politici zijn inmiddels uitgevlogen naar andere partijen. Ik zag in Nieuwsuur de lijsttrekker van BBB Overijssel, boerin Carla Evers uit Hezingen, met een zuinig mondje de wetenschappelijke rapporten over stikstof in twijfel trekken. Het eigenbelang lag er duimendik bovenop: haar kippenfabriek ligt naast een natuurgebied. Verder geen nieuwe inzichten of ideeën, met haar op het pluche gaat er niets veranderen. Ze gaat vooral keihard knokken voor kippenboeren met bedrijven naast natuurgebieden, zich wentelend in het idee dat de bewoners van Overijssel dit zelf gewild hebben. Je stemt Caroline van der Plas, je krijgt het CDA. De CDA’ers zijn gebleven. Ze reizen door in de lichamen van al die mensen die ‘iets willen doen’, maar niet per se behept zijn met de kwaliteiten om het land te veranderen, of om überhaupt ook maar de contouren van een idee uit te kunnen venten. Als het maar in een maatpak of een fatsoenlijke jurk past en dus betrouwbaarheid uitstraalt.  De verschrikkelijke carrière-politici zijn inmiddels uitgevlogen naar andere partijen In een aflevering van De Hofkar, een programma waarin presentator Rutger Castricum als een kat speelt met op zichzelf gestelde politici, haalde hij met een busje Stefan Berlijn op, nummer 2 van JA21 in de provincie Utrecht. Die bleek niet in staat het eigen verkiezingsprogramma adequaat te verdedigen. Hij wilde graag keihard zijn tegen asielzoekers, maar ook aardig overkomen. Hij was zonder het te willen heel erg CDA. Het echte CDA stort zich ondertussen, vijftien jaar te laat, op de werkende ouders met de slogan: Voor veel gezinnen is het altijd spitsuur. In een campagnefilmpje speelde een ouder met  een kind, een prominent aanwezige tatoeage in de hals. Ik vrees dat dat een bewuste keus van de marketeers is, dat ze bij het CDA denken dat ze dan overkomen als een partij die met haar tijd meegaat. Dat is natuurlijk niet zo, maar onuitroeibaar zijn ze wel.</p>]]></description>
      <guid>https://nrc.nl/nieuws/2023/03/02/onuitroeibaar-a4158484</guid>
      <pubDate>Thu, 2 Mar 2023 05:56:51 +00:00</pubDate>
    </item>
    <item>
      <title><![CDATA[Onbenullen]]></title>
      <description><![CDATA[<p>Het is moeilijk partij kiezen in het conflict tussen de Arnhemse profvoetbalclub Vitesse en Michael van de Kuit, eigenaar van stadion Gelredome. Voor mij dan, want ik noem mezelf Vitesse-supporter. Voor de neutrale toeschouwer is het wel duidelijk dat Michael van de Kuit gelijk heeft met zijn analyse dat de voetbalclub in handen is gevallen van de verkeerde mensen. Algemeen directeur Pascal van Wijk en ‘commissaris’ Henk Parren hebben naar eigen zeggen dan wel een ‘geelzwart hart’, maar het ontbreekt ze simpelweg aan de skills om een bedrijf te leiden. Ze zijn per ongeluk kapitein en stuurman geworden op een veel te grote boot, ze trekken wat aan het roer en proberen zo tussen ijsbergen te laveren. Zachte heelmeesters maken stinkende wonden, maar wat de onbenullen Pascal van Wijk en Henk Parren aanrichten, grenst aan het onwaarschijnlijke. De voetbalclub kwam door in het verleden gemaakte afspraken ongeschonden – schuldenvrij en met een behoorlijk eigen vermogen – uit ‘de Russische periode’. In plaats van op eigen kracht verder te gaan ging het duo op zoek naar ‘een nieuwe baas’ om de club uiteindelijk met veel tromgeroffel uit te leveren aan een investeringsmaatschappij, de Common Group van de Amerikaan Coley Parry, een overname die door de KNVB nog steeds niet is goedgekeurd. Dit werd naar de buitenwereld gebracht als een overwinning, iets wat om raadselachtige redenen nog werd geslikt ook. In werkelijkheid werd een gezonde ‘patiënt’ in de operatiekamer dusdanig verminkt dat hij alsnog voor zijn leven moet vrezen. Decoreer ze desnoods met een gouden Vitesse-speld of een andere zelfverzonnen onderscheiding, maar stuur ze weg En nu is er weer een zelfgecreëerd en uit de hand gelopen conflict met Gelredome, waardoor de club mogelijk zonder stadion en dus zonder licentie komt te zitten. Over alternatieven is niet nagedacht, het enige wat Van Wijk en Parren lijken te kunnen is het versturen van persberichten waarin vast wordt gehouden aan het eigen gelijk. Ik ben helaas uit hetzelfde hout gesneden als andere Vitesse-supporters, het zal ons wel in de genen zitten. In geval van nood weten we niets anders te verzinnen dan met open mond toe te kijken. Arnhem is geen Breda, Groningen, Rotterdam of Leeuwarden, waar de achterbannen al lang in opstand waren gekomen tegen het schrijnende onvermogen. Arnhemmers onderscheiden zich door nadrukkelijk de armen over elkaar te slaan, alsof we nu al bezig zijn met de acceptatie van het onvermijdelijke. De Titanic koerst richting ijsberg, op het benedendek speelt het orkest door zolang het nog kan. De vraag is of iemand even de moeite wil nemen om naar de stuurhut te gaan om twee klungels bij het roer weg te trekken. Decoreer ze desnoods met een gouden Vitesse-speld of een van die andere zelfverzonnen onderscheidingen, maar stuur ze weg.</p>]]></description>
      <guid>https://nrc.nl/nieuws/2023/02/28/onbenullen-a4158302</guid>
      <pubDate>Tue, 28 Feb 2023 05:56:51 +00:00</pubDate>
    </item>
  </channel>
</rss>
