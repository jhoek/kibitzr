<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Onrealistische dierenverhalen]]></title>
      <description><![CDATA[<p>Lucie van Roosmalen (8) was op bezoek bij haar oma die ook Lucie heet, de enige grootouder die ze nog heeft. Beiden wonen ze het grootste deel van hun leven in Wormer. Ik trof ze met een kop thee achter de computer waarop ze een stamboom van Donald Duck bestudeerden. De stamboom had simpeler gekund, maar misschien zit in het mistige juist wel de charme. Lucie van Roosmalen neemt Donald Duck een stuk serieuzer dan veel mensen. Ze heeft een Donald Duck-strandlaken dat meegaat op vakantie, soms vinden we haar onder een berg Donald Ducks op de bank. Niemand in huis heeft de kennis om haar tegen te spreken. „Wat weet je er nou van, oma?!”, riep ze dan ook woedend toen oma Lucie zei dat Govert Goudglans wellicht een neef van Donald Duck zou zijn. Ook gehoord: „Ik heb al twee jaar een abonnement op Donald Duck, en jij niet!” Dat abonnement heeft ze van mij. Waarschijnlijk omdat ik het anders wilde doen dan mijn ouders. Vooral mijn vader was tegen strips, zoals hij ook tegen kleurentelevisie was. Mijn moeder was vooral tegen skateboards, iets waar ze gezien onze aangeboren onhandigheid misschien best gelijk in had. Als mijn vader ergens tegen was bleef hij tegen, dat was voor hemzelf erg makkelijk en voor zijn omgeving moeilijk. Hij hield niet van ‘waaromvragen’. ‘Omdat ik erop tegen ben”, vond hij een houtsnijdend argument, net als ‘ik verander niet van mening’, ‘daarom’ en ‘omdat ik het zeg’. Hij was ervan overtuigd dat je van Donald Duck slecht ging lezen, hij vond de verhaallijnen bovendien onrealistisch. „Eenden kunnen niet praten.” Hij was tegelijkertijd wel een liefhebber van het werk van Toon Tellegen, waarin onder andere vossen en hazen met elkaar communiceren. „Dat is anders praten”, zei hij, toen ik hem daar ooit mee confronteerde. „Die verhalen zijn op volwassenen afgestemd.” In zijn wereld waren er realistische en onrealistische dierenverhalen en Donald Duck was onrealistisch. Op mijn tiende verjaardag kreeg ik dan toch een abonnement, zoals we tijdens het WK van 1982 ook een kleurentelevisie kregen, want hij was geen onmens. Tot die tijd was ik veroordeeld tot Okki en Taptoe, tijdschriften waar je volgens hem wel iets uit kon leren. „Anders zetten ze niet op de cover ‘een leerzaam tijdschrift’.” Ik dacht dit allemaal toen ik Lucie van Roosmalen woedend hoorde roepen dat de stamboom van Donald Duck niet klopte en dus niet realistisch was.</p>]]></description>
      <guid>https://nrc.nl/nieuws/2024/04/23/onrealistische-dierenverhalen-a4196978</guid>
      <pubDate>Tue, 23 Apr 2024 05:56:47 +00:00</pubDate>
    </item>
    <item>
      <title><![CDATA[Te dichtbij]]></title>
      <description><![CDATA[<p>Leah van Roosmalen (7) was met haar voet tussen de spaken van de fiets gekomen, een klassieker. Gelukkig gebeurde het tegenover het huis van professor Strootman, onze geweldige huisarts. Een paar uur later zat ze met een gipsen been op de bank. Ze had geen pijn meer en verheugde zich hardop op de volgende schooldag. We waren haar personeel geworden. Drinken brengen, ondersteunen bij de toiletgang, in bed tillen. Ze gaf ook aanwijzingen. „Sneller.” „Blijven wachten.” En midden in de nacht: „Draai me om!” Wat thuis niet wilde lukken, deed ze de volgende ochtend op het schoolplein. Ze wilde de vijftig meter van het hek naar de schooldeur zelf afleggen op krukken. Ze deed het licht kreunend. In de klas dromden de kinderen met ernstige gezichten om haar heen. Ze gebaarde zo nu en dan dat ze beter afstand konden houden. Tegen de juf die een stoel met een kussen voor haar been had klaargezet zei ze dat ze blij was dat ze niet op haar mond was gevallen omdat ze dan haar tong in het gips hadden gezet, een grap die ze thuis al meerdere keren had verteld. Bij de groenteboer die ook Marcel heet, vroeg ze vanuit haar rolstoel die we bij het Medipoint hadden gehaald aan een andere rolstoeler of ze net als zij ook veel pijn had gekend, om het gesprek af te sluiten met: „Het gaat wel over.” Ik had het allemaal eerder meegemaakt, ze was mijn moeder geworden. Mijn moeder kon ook, als het op verjaardagen over iets ging wat haar niet interesseerde, dingen zeggen als: „Maar goed, ik vond het best spannend toen ik aan mijn hart geopereerd moest worden.” Als de aandacht zich dan verlegde zei ze dat ze het daar beslist niet over wilde hebben. Net zo makkelijk pelde ze in gezelschap het verband van haar geopereerde voet. Leah van Roosmalen heeft haar zussen inmiddels geslagen met haar krukken, omdat ze te dicht bij de gebroken voet in de buurt kwamen waardoor het gips zou kunnen barsten. We rijden haar op verzoek af en toe door het dorp in haar rolstoel. In de HEMA kwamen we een klasgenootje en haar moeder tegen tegen bij de glitterstiften, toen die op uitnodiging aan het gips voelden, zei ze ‘au’. Direct nadat ze geschrokken de winkel hadden verlaten stelde ze me gerust met de mededeling dat ze niets had gevoeld. Paula van Roosmalen-Breekelmans zal de taferelen vanaf haar wolk glimlachend hebben gadegeslagen.</p>]]></description>
      <guid>https://nrc.nl/nieuws/2024/04/21/te-dichtbij-a4196672</guid>
      <pubDate>Sun, 21 Apr 2024 05:56:47 +00:00</pubDate>
    </item>
    <item>
      <title><![CDATA[Goud smelten in de trein]]></title>
      <description><![CDATA[<p>In de sprinter van Uitgeest naar Amsterdam ging het over goud. Als er al gesproken wordt op dit traject dan toch niet door de passagiers, de mensen spreken in dit gebied liever niet in het openbaar. Nee, het waren twee conducteurs die het languit liggend in de eersteklascoupé over hun goudvoorraad hadden. Je kon het inleveren bij steeds meer winkels, dan kreeg je per gram betaald, maar je kon het ook thuis smelten. Een lange slungelachtige man, het uniform stond hem goed, zei dat hij van plan was om dit weekend al zijn goud in een steelpan om te smelten tot een goudstaafje. In een steelpan. „Vind je dat niet zonde dan?”, vroeg de andere conducteur, hij krabde zich al pratend achter de oren. Dus daar komt die uitdrukking vandaan, schoot het door me heen. „Nee, waarom?”, vroeg de slungelachtige. „Als jij het inlevert bij zo’n goudhuisje in Amsterdam, wat denk je dan dat er mee gebeurt?” „Ook smelten zeker?”, vroeg de andere. „Zekers te weten.” „Je kunt het ook nog even bewaren, het blijft maar stijgen.” „Nee, het blijft niet stijgen. Nu nog wel, met die oorlogen, maar het feest houdt een keer op.” Station Sloterdijk. Ze gingen voor de vorm even op het perron staan fluiten. En weer liggen. Er was ook een conducteur, leerde ik uit het gesprek, die zijn huis had verkocht en van de opbrengst bitcoins had gekocht. Die zagen ze nooit meer terug op de trein. Die was wat slimmer dan de rest. De slungelachtige hees zichzelf omhoog. „Ik ga controleren.” Omdat ik de enige andere aanwezige in de coupé was, stond hij een paar seconden later voor me. Hij herkende me, hetgeen niet altijd een feest is. „Weet je wat ze bij Vitesse moeten doen?”, vroeg hij. Ik: „Oud goud inzamelen?” Hij: „Staafjes van maken en inleveren.” Ik bedankte voor de tip. Even later sprak ik toevallig iemand van Vitesse, het ging over toegangskaarten. Om de paniek daar te duiden: hij belde terug om te zeggen dat hij meteen naar kantoor was gelopen om het idee om goud in te zamelen door te geven aan iemand hoger in de hiërarchie. Ze vonden het een goed idee, ik kon mijn goud opsturen. De conducteurs kwamen weer overeind. „Amsterdam Centraal”, zei de slungel in het voorbijgaan, „altijd gedoe.” Hij keek uit naar het weekeinde, lekker goud smelten.</p>]]></description>
      <guid>https://nrc.nl/nieuws/2024/04/18/goud-smelten-a4196497</guid>
      <pubDate>Thu, 18 Apr 2024 05:56:47 +00:00</pubDate>
    </item>
    <item>
      <title><![CDATA[Wasbeerworst]]></title>
      <description><![CDATA[<p>In Duitsland is een wasberenplaag. Ik kreeg filmpjes opgestuurd van hoe Duitsers dit probleem aanpakken: ze maken er worsten en gehaktballen van. Duitsers kunnen overal worst van maken, de honger is er altijd groter dan de plaag. Voor de liefhebbers: u moet worsten uit de omgeving Krefeld hebben. Eergisteren had ik na afloop van het programma Van Roosmalen en Groenteman een goed gesprek met boswachter Arjan Postma, een man die ik leerde kennen bij opnames van De Slimste Mens waar hij mij uitschakelde omdat er tijdens die bewuste uitzending verdacht veel dierenvragen werden gesteld. We hadden het over het slakkenoverschot. Er zijn er vanwege de nattigheid overal meer dan normaal. Hij bevestigde wat ik langer weet, dat er in en rond Wormer inderdaad nog meer slakken zitten dan elders in het land. Hij vond het een goed idee om eens met een saté-prikker door de tuin van het tussenhuis te gaan en ze dan heerlijk te roosteren. „Kinderen vinden dit ook leuk.” Wel een dagje laten uitlekken om het minder prettige plantenvocht eruit te laten sijpelen. En zo groei ik steeds meer naar de natuur toe. Ik neem wat overvloedig aanwezig is en begin steeds meer na te denken bij al het andere wat ik eet en drink. Is het koeiendansen al voorbij? Ik herinner me van eerdere jaren dat een groot zuivelbedrijf open dagen organiseerde op boerderijen waar de mensen dan konden genieten van koeien die dansend naar buiten komen omdat na maanden van opsluiting de deuren opeens werden opengetrokken door een glimmende boerenfamilie. Als je maar lang genoeg in het donker bent gemolken, ga je vanzelf dansen. Ik zou ook gaan springen van ieder blauw streepje lucht, laat staan wat ik zou doen bij een bundel zonnestralen. Een paar weken terug gingen we, we moeten wat op zondagen in een dorp, in gezinsverband naar een ‘boerendag’ van een biologische boerderij. Er lag daar een varkensgezin in een plas blubber. We mochten er voedselresten naartoe gooien. „Ja”, zei de boerin, die zelf aardewerk en breiwerk verkocht, „het zijn gelukkige beesten. En gelukkige beesten geven lekkerder vlees.” Het houden van dieren heeft ook bij biologische boeren altijd een financiële component. Er kwam een boerenpuberkind bijstaan. Hij zei: „Mama zei vroeger als de volwassen varkens weer eens waren verdwenen altijd dat ze op skivakantie waren.” Moeder boer, lachend: „We kregen ze ingevroren terug van de slachter.” Boerenhumor.</p>]]></description>
      <guid>https://nrc.nl/nieuws/2024/04/16/wasbeerworst-a4196244</guid>
      <pubDate>Tue, 16 Apr 2024 05:56:48 +00:00</pubDate>
    </item>
    <item>
      <title><![CDATA[Lente 2024]]></title>
      <description><![CDATA[<p>We gingen met de uitgever eten bij Mario in Neck, een culinair begrip in de wijde omgeving. Mario bleek Italiaanser dan Italiaans: gastvrij, warm, breedsprakig, een enorm brilmontuur. Het eten was net als in Italië heerlijk. We kregen een verplicht verrassingsmenu: zeven gangen en minimaal zeven glazen wijn per persoon. Ik ging er niet minder door over mezelf praten. De terugweg was pittig. Een kilometer of acht over donkere dijkwegen met wind tegen. Het was alsof ik terug in de tijd fietste. Euforisch riep ik mijn constateringen in het niets. Dat er in deze omgeving al honderden jaren niets was veranderd en dat ik me oriënteerde op de lichtjes in de verte. Ze vroeg of ik het de volgende keer bij één soort wijn kon houden. Een half uur later doemden de contouren van Wormer op. In mijn beleving was het opeens een grote stad. Eerst de boerderijen, daarna de andere gebouwen. Wat opviel was dat iedereen een grote televisie heeft en dat veel mensen in groepsverband aan grote houten tafels zaten. Zelf waren we de afgelopen jaren ook veel vaker rondom de keukentafel te vinden, dat doe je dan schijnbaar als er verder geen vertier is. De oppas lag vredig op de bank. Er was chips gegeten, alle dochters waren braaf gaan slapen. Na het tandenpoetsen ontdekte ik dat de Derde Wereldoorlog bijna was begonnen. Iraanse drones en raketten waren onderweg naar Israël, op X werd aangekondigd dat ze een paar uur later zouden inslaan. Op televisie was niets nieuws, als we wilden weten hoe het afliep moesten we wachten. „Ze zullen het toch wel uitzenden?”, riep ik nog. Zondagochtend was het lente, de dochters hingen voor de televisie, ik mocht van Lucie van Roosmalen (8) beslist niet zappen om naar extra journaals te zoeken. Ze geloofde niet dat de wereld op het punt stond om te vergaan. Ik las op de iPhone dat het voorlopig inderdaad met een sisser was afgelopen, de luchtafweer van Israël had 99 procent van de raketten onschadelijk gemaakt. We gingen weer fietsen, naar de speeltuin in Jisp en terug. Als ik me deze dag later al zal herinneren dan hooguit als een van die dagen die we nu eenmaal hadden in de jaren twintig. Misschien is het ook een leeftijdsding. Mijn moeder begon op latere leeftijd te hamsteren bij slecht nieuws, terwijl ze in de oorlog volgens eigen zeggen een brandend huis in liep om haar pop te redden. In de speeltuin duwde ik Frida van Roosmalen (2) uit de schommel, ook dat viel mee.</p>]]></description>
      <guid>https://nrc.nl/nieuws/2024/04/14/lente-2024-a4196035</guid>
      <pubDate>Sun, 14 Apr 2024 05:56:48 +00:00</pubDate>
    </item>
    <item>
      <title><![CDATA[Met haar monotone voorleesstijl buit Martine van der Velde (PVV) haar talentloosheid ten volle uit]]></title>
      <description><![CDATA[<p>Van Martine van der Velde (PVV) is mij weinig bekend. Ze stond twintigste op de kandidatenlijst voor de Tweede Kamerverkiezingen en had wat politieke ervaring opgedaan in de Provinciale Staten van Utrecht en de gemeenteraad van Utrecht (1 vergadering). Over die periode zegt ze zelf dat ze meer mensen heeft gesproken dan voorheen, dat iedereen een verhaal heeft dat gehoord wil worden en dat ze in gesprek gaan met mensen heel belangrijk vindt. Haar hobby’s: gamen en schilderen. „Ik schilder bijvoorbeeld mini’s die je kunt gebruiken bij tabletop RPG’s zoals D&amp;D of Pathfinder.” Geen woord over eerdere werkzaamheden, ze worden op de website van de Tweede Kamer afgedaan met één woord: marketeer. En een marketeer is ze. Gisteren voerde ze wederom, de eerste keer is me ook bijgebleven, het woord in het debat over de toekomst van de publieke omroep. Van der Velde leest dan monotoon en zonder een spier te vertrekken de meest vreselijke teksten voor. Als ze hapert, en dat gebeurt om de paar zinnen, pakt ze de draad zelfverzekerd weer op. Dat haperen vind ik overigens geen doodzonde, ik haper zelf ook regelmatig als ik een tekst moet voorlezen bij de radio. Het dwingt de luisteraar om goed te luisteren. Ze buit haar talentloosheid zo ten volle uit. Mij heb je, als je een toespraak begint met een lange zin als deze: „12 juli, nu zo’n vijf jaar geleden, regende het zo hard op het Mediapark dat deze onder water kwam te staan en misschien heeft u toen ook wel de beelden gezien van het VARA-gebouw dat blank stond en dat er toen een grijze poef, ‘een Carry On Kruk van Offecct’, aan kwam drijven en dat toen een van die medewerkers verbaasd riep: ‘Kijk die poef van achthonderd euro!’ en voorzitter dit is precies hoe de PVV de NPO ziet, als een nutteloos ding waar veel te veel geld tegenaan gesmeten wordt.” Ze werd tijdens het voorlezen onderbroken door Nicolien van Vroonhoven (NSC) die vroeg of ze het goed had verstaan ‘dat de NPO een nutteloos ding is’. „Dat is correct”, antwoordde Van der Velde, „en in mijn optiek zijn dat ook geen scheldwoorden, dus ik ga nog even door.” Keihard lachen op de bank voor de televisie. Ook omdat er aan een ketting om haar nek een verzilverde eend hing. Waarschijnlijk gekregen.</p>]]></description>
      <guid>https://nrc.nl/nieuws/2024/04/11/verzilverde-eend-a4195811</guid>
      <pubDate>Thu, 11 Apr 2024 05:56:48 +00:00</pubDate>
    </item>
    <item>
      <title><![CDATA[Tijdens de studie journalistiek leerden we: trek alles in twijfel. Maar dat was de goede oude tijd, feiten doen er inmiddels niet meer toe]]></title>
      <description><![CDATA[<p>Arnold Karskens, de alles van Ongehoord Nederland, hield tijden een dagboek bij waarin hij nauwgezet noteerde wat er niet klopte aan de berichtgeving van het NOS Journaal. Later begon hij een eigen zender waarin per uitzending meer feitelijke onjuistheden zitten dan in een week journaals. En dat is dan nog maar Arnold Karskens. Er zijn veel kwalijker complotdenkers. Ik lees steeds meer berichten van mensen die denken dat het weer gemanipuleerd wordt. Ze zijn ervan overtuigd dat er vliegtuigen zijn die wolken in de lucht spuiten, zodat de overheid ons kan wijsmaken dat het klimaat verandert, om zo allerlei maatregelen af te dwingen. Dat er steeds meer mensen zijn die in complotten geloven is door corona wel aangetoond. Elke zondag stond het Museumplein er vol mee. Met een groot deel viel niet te praten, het had geen zin om ze te overtuigen. Vorige week zag ik de documentaire The Truth vs. Alex Jones, zo ver afgegleden als in Amerika zijn we nog niet, maar de debilisering slaat ook hier om zich heen. Gefrustreerden keren de samenleving de rug toe, verklaren zich autonoom of soeverein en geloven alleen nog maar het nieuws dat ze zelf willen geloven. Ik had schijnbaar de lente in de kop en rende ’s morgens een stuk door de platte ‘natuur’ rond Wormer, over de dijken naar de Zaanse Schans en terug. Toen ik halverwege niet meer kon bleef ik stilstaan. Even verderop maakte een man foto’s van de weilanden. Hij zei dat het aan de ene kant van de dijk beschermd natuurgebied was en aan de andere kant niet. Dat vond hij verdacht. Nog verdachter vond hij het dat er wellicht windmolens zouden worden gestationeerd. Ik had geen mening. Daarna zei hij dat hij foto’s maakte zodat hij later kon aantonen dat de windmolens die ze er misschien willen neerzetten helemaal geen windmolens zijn, maar dat er in de omhulsels vaak andere apparaten zitten zoals boormachines die dijken zouden kunnen saboteren, ze stonden tenslotte op boerenland. „De overheid doet nu eenmaal niets liever dan boeren pesten.” Het leek me onzin, maar wie was ik? „Een grote lul die zelf voor de NPO werkt”, zei hij voor mij. Nog even en alles zou anders zijn. Toen ik weer aan het rennen was doemde de toekomst op, een tijd zonder zekerheden waarin iedereen alles in twijfel trekt. Dat leerden ze ons op de school voor journalistiek ook: je moest alles in twijfel trekken, net zo lang tot je niet meer kon. Maar goed, dat was de goede oude tijd, feiten doen er inmiddels niet meer toe.</p>]]></description>
      <guid>https://nrc.nl/nieuws/2024/04/10/windmolens-a4195565</guid>
      <pubDate>Wed, 10 Apr 2024 05:56:49 +00:00</pubDate>
    </item>
    <item>
      <title><![CDATA[‘Gerri Eickhof en ik hadden een parallel lopende journalistieke intuïtie’]]></title>
      <description><![CDATA[<p>Ik merk dat ik er een zeker genoegen in schep om de NRC-lezer te overvoeren met verhalen over Vitesse. De Arnhemse voetbalvereniging wordt in haar bestaan bedreigd en heeft een te grote rol in mijn leven om dat achteloos te laten gebeuren. Op de afdeling Sport kan ik niet bouwen, die voelt toch als het mislukte huisdier van deze krant. Het hoort er wel bij, maar er is niemand die de moeite neemt om te bukken en het dier te aaien. Ajax verloor gisteren met 6-0 bij Feyenoord, het is al heel wat als dat deze krant haalt. Heeft Vitesse weer, zelfs tijdens de Werdegang worden ze van de pagina’s gedrukt. Dit verslag voelt dan ook als een morele plicht. Hand-in-hand betraden Lucie van Roosmalen (8) en ik Gelredome. Vitesse-NEC was alweer haar derde wedstrijd, haar flesje Spa Blauw werd afgepakt. We gingen bij Marieke Bos en Ester Bal zitten op de Just Göbel Tribune. Onze beste speler Hadj Moussa deed niet mee. Trainer Edward Sturing vatte de motivatieproblemen van de Algerijn samen zoals alleen hij dat kan: „Diarree en ramadan, dat is een slechte combinatie.” Het was hopen tegen beter weten in, we gingen nog een keer naar de doodzieke patiënt kijken. Achter ons zat het bestuur van NEC, luidruchtig vechtend tegen het eigen Calimero-complex: alsof ze diep van binnen heus wel weten wie, ondanks het nu, werkelijk de grootste is. Tussen hen in, in een knalrode trui Leen Looijen, die heel vaak trainer van NEC en vooruit ook een jaartje van Vitesse is geweest. Nooit geweten dat die man zo oeverloos kan ouwehoeren. Ze mochten drie keer juichen, we ondergingen het gedwee, het werd gestaakt vanwege vuurwerk. Het dieptepunt was de bestorming van het lege uitvak door onze onbenullen. Uithuilen en opnieuw beginnen, hopen dat ons dat gegund wordt. Het journalistieke hoogtepunt kwam toen we het stadion verlieten. Voor de hoofdingang stond Gerri Eickhof quotes te verzamelen voor het NOS Journaal. Ik complimenteerde hem met wat toen nog een slimme keuze leek. Niet voor Feyenoord-Ajax kiezen, maar gewoon naar Arnhem afreizen, een nederlaag van Ajax bij Feyenoord was immers ingecalculeerd en dus saai. Wist hij veel dat Ajax even later een historische nederlaag zou lijden. Ik kan en wil nooit in het hoofd van Gerri Eickhof kijken, maar we hadden gisteren een parallel lopende journalistieke intuïtie. Tegen de stroom in vonden we Vitesse belangrijker dan Ajax en Feyenoord. Ik zoek naar woorden die Gerri zou kunnen zeggen om zichzelf te verdedigen tijdens de ochtendvergadering van NOS Sport maar kom niet verder dan de grote filosoof E. Sturing: „Diarree en ramadan, dat is een slechte combinatie.”</p>]]></description>
      <guid>https://nrc.nl/nieuws/2024/04/08/diarree-en-ramadan-een-slechte-combinatie-a4195348</guid>
      <pubDate>Mon, 8 Apr 2024 05:56:49 +00:00</pubDate>
    </item>
    <item>
      <title><![CDATA[Iedereen is gek behalve wij]]></title>
      <description><![CDATA[<p>Toen ik nog met mijn vader, Wil van Roosmalen, naar Vitesse ging leefden we altijd op als er massaal Iedereen is gek behalve wij werd gezongen. De reden voor het spreekkoor kenden we niet, maar we konden ons er prima in vinden. Hier werd de essentie van het bestaan geraakt. Het zijn moeilijke tijden voor supporters van de voetbalclub uit Arnhem. Gisteren maakte Vitesse bekend dat er geen kaarten voor de wedstrijd Vitesse-NEC meer worden verkocht. Eerder werden de kaarten voor achthonderd Nijmeegse supporters al geblokkeerd. Reden: ‘een gevoel’ dat het wel eens uit de hand zou kunnen lopen. De patiënt is op sterven na dood, maar zelfs een bezoek aan het ziekbed zit er voor veel mensen niet in. Er hadden voor deze wedstrijd, de grote klassieker van Oost-Nederland, wel dertigduizend kaarten kunnen worden verkocht, maar ‘de lokale driehoek’ besloot anders. Je verwacht van een burgemeester die regelmatig met een geel-zwarte shawl om de nek werd gesignaleerd anders, zeker ook omdat de nieuwe algemeen directeur van de club eerder communiceerde dat iedere wedstrijd die Vitesse nog speelt wel eens de laatste zal kunnen zijn. Naast veel zwarte gedachten over het hoe en waarom zijn er ook lichtpuntjes. De terugkeer van meester-saneerder Paul van der Kraan als adviseur bijvoorbeeld. Alsof er voor de laatste wedstrijden nog een bejaarde spits is gehuurd, een pinchhitter die in de blessuretijd van de finale toch nog het beslissende doelpunt maakt. Arnhem is niets zonder Vitesse, zelf bezoek ik de wedstrijden omdat er zonder Vitesse helemaal geen reden is om zo regelmatig in die stad te zijn. Beter laat dan nooit sloot de stad de voetbalclub de laatste maanden in de armen. Ik was er zelf jammer genoeg niet bij, een gezin met drie dochters laat zich moeilijk combineren met een voetbalwedstrijd tweehonderd kilometer verderop op dinsdagavond om half zeven, maar tijdens Vitesse-Sparta stonden bezoekers bij een 1-4 achterstand massaal op om samen ons armetierige, door Emile Hartkamp gecomponeerde clublied Geel en Zwart zijn onze kleuren te zingen. Alleen al de gedachte ontroerde me. De vooruitzichten worden steeds somberder. Onze grootste vijand is allang niet meer het degradatiespook maar de licentiecommissie van de KNVB, de huisbank, een stadiondirecteur en een Amerikaanse ‘investeerder’ die het transfergeld claimt dat Million Manhoef die in de winterstop naar Stoke City vertrok opleverde. Deze tegenstanders zullen een voor een moeten worden verslagen, en daarna zal de stofkam er onverbiddelijk doorheen gaan. Als Vitesse maar blijft bestaan.</p>]]></description>
      <guid>https://nrc.nl/nieuws/2024/04/04/iedereen-is-gek-behalve-wij-a4195146</guid>
      <pubDate>Thu, 4 Apr 2024 05:56:49 +00:00</pubDate>
    </item>
    <item>
      <title><![CDATA[Muntjes]]></title>
      <description><![CDATA[<p>We waren op de kermis in Wormerveer. Het was druk, in de wijde omgeving was op eerste paasdag verder niets te doen. Toen het begon te regenen besloot ik met Lucie (8), Leah (7) en Frida van Roosmalen in de tent met de muntjesautomaten te gaan staan. Eva Hoeke stond even verderop de menselijke soort te observeren. Uit de boxjes aan het tentzeil kwamen de hele tijd dezelfde boodschappen: het was leukste gezinsattractie, vijftig muntjes voor tien euro, de automaten niet trappen of slaan. De muntjes moesten in een gleuf, met een beetje geluk vielen ze gunstig en namen dan in hun val andere muntjes, of plastic schijven met punten, mee. De muntjes kon je opnieuw erin gooien, de plastic schijven kon je opsparen tot je heel veel punten had. De prijzen waren borrelglaasjes, oordopjes voor een mobiele telefoon, diamanten ringen en vooral knuffels. Sommige knuffels waren groter dan een gemiddeld kind. Ik besloot een bakje muntjes te kopen. Ik temperde de verwachtingen en zei dat het een geluksspel was. De vrouw achter de automaat naast de onze stoorde zich hieraan. Ze had al vier bakjes vol met plastic schijven en hield de dochters voor dat ze hun worpen moesten timen. Tegelijkertijd kreeg ik een conflict met een man omdat Frida van Roosmalen muntjes uit zijn geldlade had gepakt, die ik vervolgens in onze automaat had gegooid. „Wel tien muntjes.” Er zat niets anders op dan nieuwe muntjes te kopen. Voor de kassa stond een lange rij. Toen ik terugkwam werden de dochters juist belaagd door twee pubers die op onze automaat wilden spelen. Ik trad daadkrachtig op. We behaalden uiteindelijk twee bakjes vol met mooie plastic munten, er zaten er tussen die goed waren voor duizend punten. Hardop filosoferend over de knuffels die we zouden kiezen, meldden we ons weer bij de kassa. Ik wees de knuffels aan die we wilden hebben, maar de kermisexploitant hielp ons uit de droom. Met veertigduizend punten kon je geen knuffels kiezen, zeker niet als je een bekende Nederlander bent, want hij had me heus wel herkend. We gingen naar buiten met twee pakjes kauwgum, een plastic handgranaat en een gezichtsmasker. Als ik wilde kon ik er een winkel mee overvallen. Dat hebben we uiteindelijk niet gedaan.</p>]]></description>
      <guid>https://nrc.nl/nieuws/2024/04/03/muntjes-a4194881</guid>
      <pubDate>Wed, 3 Apr 2024 05:56:49 +00:00</pubDate>
    </item>
  </channel>
</rss>
