<?xml version="1.0" encoding="utf-16"?>
<rss version="2.0">
  <channel>
    <title>Marcel van Roosmalen</title>
    <link>https://www.nrc.nl/rubriek/marcel-van-roosmalen/</link>
    <description>Marcel van Roosmalen</description>
    <item>
      <title>Omgewaaid</title>
      <description><![CDATA[De dreigende oorlog ging aan het dorp voorbij. De mensen hadden wel wat anders aan het hoofd: kapotte daken, omgevallen bomen, een omvergewaaide bejaarde. Zelf zaten we met een afgewaaide goot. Met beelden van een Russische tank die een van de nieuwe republieken in Oekraïne binnenreed als behang probeerde ik contact te maken met een schadeverzekeraar. Een buurman, zijn schuur was weggewaaid, zei dat het zinloos was om zelf een dakbedekker, loodgieter of timmerbedrijf in te schakelen. „Ze nemen de telefoon niet eens meer op.” Daarna: „Dit is de overwinning van de mensen die met hun handen werken.” Zo had ik er nog niet tegenaan gekeken. Een overwinning? Op wie dan? In het oosten rukt Rusland op, hier zegevieren de harde werkers, bij de eerste uitzending van Ongehoord Nederland mocht FVD-dwaallicht Pepijn van Houwelingen duiden dat de  EU en NAVO Rusland hebben omsingeld en in de kerk in mijn oude woonplaats Velp wordt de komende week weer ouderwets gebeden voor de wereldleiders.  Het leek verdomme wel of de Koude Oorlog er weer was. Ik heb niets dan prettige herinneringen aan die tijd.  De uitzichtloosheid paste me als een warme jas. Tijd van boycotten, angst voor de bom en een geheimzinnige andere wereld. Mijn vader, ambtenaar bij de dienst Water bij de Provincie Gelderland, had eens per kwartaal een uiterst geheime vergadering met de waterschappen. Volwassen mannen speelden dan een fictieve situatie na, hij wist precies bij wie hij vreselijke instructies moest halen als onze regering uit voorzorg tegen een Russische invasie een deel van ons land zou vernietigen. Ik kan het hem niet meer vragen, maar ik denk dus dat hij dan zelf ook wat dijken had moeten doorprikken.  Hij hield het bij een even geheimzinnig als onheilspellend: „Als ze komen, krijgen ze natte voeten, dan zal er geen steen meer op de andere staan.” De voorzorgsmaatregelen waren in ieder geval dusdanig gruwelijk dat een collega-ambtenaar een keer had geopperd of het niet effectiever was om het eigen gebied uit voorzorg te bombarderen.   Het naderend onheil was er altijd, maar tegelijkertijd ging iedereen gewoon door met leven.  Mijn ouders sloten gewoon een hypotheek af en aten er geen slavink minder om, later bleek de strenge winter van 1979 een veel grotere impact op hun leven te hebben gehad. Mijn kinderen huilden zaterdag bittere tranen om de omgewaaide boom in de achtertuin, hun eerste confrontatie met het onheil. Later, als ze het conflict in Oekraïne al lang vergeten zijn, hebben ze het er waarschijnlijk nog over. ]]></description>
      <guid>https://www.nrc.nl/nieuws/2022/02/23/omgewaaid-a4093006</guid>
      <pubDate>Wed, 23 Feb 2022 00:00:00 +00:00</pubDate>
    </item>
    <item>
      <title>De meeste mensen haten makelaars</title>
      <description><![CDATA[In  Het Parool  stond een interview met Eefje Voogd (54), directeur van een van de grootste makelaarskantoren van Amsterdam. Haar makelaarskantoor ‘Eefje Voogd Makelaardij’ werd vorig jaar overgenomen door CBRE, de grootste vastgoedadviseur van de wereld. Je zou ook kunnen schrijven dat ze een stukje Amsterdam heeft uitgeleverd aan niets ontziende Amerikaanse speculanten, maar dat stond er niet. Het was overigens een goed interview dat journalist Vera Spaans op de mat legde, dat wil zeggen: ik ergerde me bij het zaterdagse ontbijt kapot aan Eefje Voogd. Het gaat haar ondanks de stagnerende woningmarkt goed. Eerste irritatie: „Een makelaar maakt mensen blij.” Dat is een groot misverstand dat alleen onder makelaars bestaat. Makelaars maken alleen zichzelf en soms een enkele koper blij, de meeste mensen haten makelaars.  En terecht!   Dat komt voor een groot deel omdat ze zo heerlijk laconiek over andermans woningnood denken. Eefje Voogd stelde in het interview dat de bereikbaarheid van Amsterdam beter moet. Bredere wegen en een fijnmaziger openbaar vervoernetwerk zouden ervoor kunnen zorgen dat de politieagent en de verpleger op tijd op hun werk, de student op tijd op college en de creatieveling op tijd in zijn hotspot kunnen zijn.  „Wat is Amsterdam?”, vroeg ze zich aan het einde van het gesprek af. „Vroeger was Amsterdam de grachtengordel. Toen werd het binnen de ring. Binnen de ring is buiten de ring geworden. Voor mij is Amsterdam nog veel meer dan dat.” Wij wonen in Wormer op dertig minuten van het epicentrum. De meerderheid van de mensen leeft nog in een andere tijd, ze weten niet dat ze onderdeel uitmaken van een uitdijend makelaarscomplot. Sinds het gebied door makelaars als Eefje Voogd internationaal wordt verkocht als ‘Amsterdam Wetlands’ stijgen ook hier de huizenprijzen, waardoor de kinderen van oorspronkelijke bewoners niet meer in de omgeving kunnen kopen.  Amsterdam heeft er internationaal twaalfduizend hectare cultuur- en natuurlandschap bij gekregen. Binnenkort zal blijken dat al ons gemopper dat we niet meer in Amsterdam kunnen wonen nergens meer op slaat: nog even en we wonen er dankzij mensen als Eefje Voogd zonder verhuizing weer middenin. Geef makelaars hun zin en we eindigen met 17 miljoen inwoners van Amsterdam van wie ze de woningen internationaal goed in de markt kunnen zetten.  Onze toestand is nog steeds dezelfde maar het klinkt wel minder dramatisch: we willen ondertussen nog steeds graag weg. Naar een andere wijk.]]></description>
      <guid>https://www.nrc.nl/nieuws/2022/02/21/amsterdam-wetlands-a4092089</guid>
      <pubDate>Mon, 21 Feb 2022 00:00:00 +00:00</pubDate>
    </item>
    <item>
      <title>Schuitje</title>
      <description><![CDATA[Mijn vader was 19 toen hij werd gekeurd voor zijn militaire dienstplicht. De Tweede Wereldoorlog was net voorbij, hij moest zich uitkleden in een gymzaal in Middelbeers voor een commissie van drie. Hij woog 45 kilo en had platvoeten, maar ze vonden hem, net als het grootste deel van zijn klasgenoten, waardevol genoeg voor een oorlog aan de andere kant van de wereld. Hij werd opgehaald met een vrachtwagen en naar een kazerne gebracht. Ze kregen er voorlichting en hij leerde er marcheren. Hij werd te slap geacht voor een eigen geweer. Hij kreeg net als de andere ‘slapjanussen’ extra voeding – een bord pap –  en een houten stok in plaats van een echt wapen.  Thuis was iedereen ervan overtuigd dat hij zou sneuvelen, zijn zus Mies van Roosmalen schreef hem iedere dag, lange brieven waarin ze waarschuwde voor ‘koppensnellers’.  Hij werd ingedeeld bij de ‘7 december divisie’, ze vertrokken met een enorme boot. De reis duurde weken. Aan boord werden hij en  andere Brabantse jongens mishandeld door Amsterdammers en Rotterdammers, hij hield er een levenslange afkeer aan ‘westerlingen’ aan over. Bij het passeren van de evenaar kreeg hij zijn ‘zeemansdiploma’, het hing bij ons op de overloop en werd gekoesterd als een echt diploma.  Het werden achttien lange maanden achter de linies, als hospik moest hij gewonde militairen uit vrachtwagens laden en op een brancard leggen. Ander werk: assisteren bij verbanden leggen en blaren prikken.  Er werden kaarsen gebrand in de kapel bij ‘de Heilige Eik’ in Oirschot, waar zijn foto tussen die van tientallen andere ‘Beersche jongens’ op een boom was geprikt.  Hij werd na thuiskomst op een versierde kar door Middelbeers gereden. Hij bezocht begrafenissen van gesneuvelde dorpsgenoten en verdween daarna met zijn oorlog in de anonimiteit. Hij bezocht trouw de herdenkingen, die hoe ouder hij werd steeds verder van huis werden georganiseerd. De laatste keer was in Roermond, waar een monument staat voor de 6.200 in Indonesië gesneuvelde Nederlandse militairen. Ik ging mee en trof een veld vol grijze mannen van ongeveer dezelfde leeftijd als mijn vader, die allemaal net als hij eens in de zoveel tijd per post ‘een verse medaille’ ontvingen. Het was niet de leukste periode in zijn leven, hij sprak er niet graag over, we vonden zijn verhalen ook niet interessant. Dat veranderde na zijn dood. Ik kwam in contact met een ‘strijdmakker’ van toen, die net als hij helemaal niets had meegemaakt.   „We zaten in hetzelfde schuitje.” Gisteren bood minister-president Rutte opnieuw excuses aan voor het „extreem en stelselmatig geweld” tijdens de  koloniale oorlog in Indonesië. Wat hij ook zei, was dat de verantwoordelijkheid daarvoor niet bij de individuele militairen, maar vooral bij de gezagsdragers van toen ligt. „Ze werden veelal slecht voorbereid op een onmogelijke missie gestuurd.” Toen moest ik aan dat schuitje denken. ]]></description>
      <guid>https://www.nrc.nl/nieuws/2022/02/18/schuitje-a4090652</guid>
      <pubDate>Fri, 18 Feb 2022 00:00:00 +00:00</pubDate>
    </item>
    <item>
      <title>Handen schoonwassen</title>
      <description><![CDATA[De pandemie is bijna weg.  Het verschil met ‘het oude normaal’ is officieel dat we vergeleken met eerder nog vaker onze handen zullen wassen.  En we wasten ze al zo vaak.  Misschien dat we onze handen daarom zo vaak omhoogsteken.  „Kijk, schoon! Ik heb er niets mee te maken.” En toch lijkt er iets veranderd. Want waren we altijd al zo gek? Nee toch? Op het moment van schrijven wordt het nieuws gedomineerd door een rapper die zijn vriendin mishandelde en een zangeres/jurylid dat het personeel van een Jumbo-supermarktje in Amsterdam heeft mishandeld of heeft laten mishandelen. Ze zitten, net als de vijftienjarige zoon van de zangeres/jurylid, opgesloten in een politiebureau in Amsterdam. Buiten staan cameraploegen te wachten tot ze naar buiten komen. Ze zullen worden achtervolgd en worden buitengesloten. We kunnen niet wachten. Dat wordt genieten. Andermans ellende is de broodnodige afleiding van de cijfers. Natuurlijk de coronacijfers: aantal besmettingen – aantal ziekenhuisopnames – aantal mensen op de IC – aantal doden.  Niemand is nog onder de indruk. De huizenprijzen. Ieder kwartaal hoger.  Niemand is nog onder de indruk. De opiniepeilingen. Alle zekerheden zijn verdwenen, nieuwe partijen worden heel groot, het aantal afsplitsingen is enorm.  Niemand is nog onder de indruk. Cijfer van de dag: de raadselachtige economische groei. Vorig jaar 4,8 procent, de grootste groei in decennia. We voelen ons slecht, maar het gaat ons tegen al het gevoel in juist goed.  Niemand is onder de indruk, niets raakt ons meer. Er is een afkeer van alle instituten, van de overheid, de politiek en de media. Alles moet stuk, de val van al die bekende Nederlanders is een vorm van troost. Alleen zo lukt het nog om met z’n allen hetzelfde te voelen, een gemeenschappelijk gevoel te ervaren.  Voor de pandemie hadden evenementen als de Olympische Winterspelen die functie. Het land veerde op bij een medaille, nu vinden we elkaar in de constatering dat we zelfs niet meer in staat zijn om zoiets onbeduidends als de ploegenachtervolging te winnen. De nieuwe somberheid past ons als een jas. Ik kijk uit naar de lente, naar de herwonnen vrijheden, en voorspel: ook de terugkeer naar het oude normaal gaat tegenvallen. Niets wordt ooit meer zoals het was, alleen het handen wassen is sterker uit de pandemie gekomen. ]]></description>
      <guid>https://www.nrc.nl/nieuws/2022/02/16/handen-schoonwassen-a4089545</guid>
      <pubDate>Wed, 16 Feb 2022 00:00:00 +00:00</pubDate>
    </item>
    <item>
      <title>Rijkdom</title>
      <description><![CDATA[In ons dorpshart dat steeds meer op een gehavend gebit begint te lijken, is in het pand waar tot corona een Blokker zat weer een kringloopwinkel gekropen. Ik schrijf ‘weer een kringloopwinkel’ omdat Wormer al een grote kringloopwinkel heeft. Verschil is dat ze in deze winkel niet met vrijwilligers maar met eigenaren werken. Typerend voor de streek is misschien dat er nu meer kringloopwinkels dan reguliere winkels zijn. De mensen houden van goedkoop en tweedehands. Bezuinigen is nog echt een deugd. In het  Noord Hollands Dagblad  stond vorige week in een artikel dat veel mensen uit ons dorp hun vuilnis in Zaandam dumpen, omdat ze zo twee euro per zak besparen. En als ze bij de slager een actie hebben met goedkoop vlees vormt zich direct een rij voor de deur. Dus ja, natuurlijk is er markt voor nog een kringloopwinkel. Wel zo eerlijk om te zeggen dat ik er, uit verveling, ook vaak binnenloop met een of meerdere dochters. De eigenaren, een vriendelijk gezin, kopen inboedels op. Het gaat ze om de grote meubels, de rest krijgen ze erbij. Naast een enorme verzameling olifantjes tref ik er spullen die mijn ouders koesterden als kostbaarheden. Ik zie mijn moeder in een staande klok. Ze was nog niet officieel gediagnosticeerd, maar de alzheimer kwam er al aan. Ik trof haar gehurkt naast die klok in de huiskamer in die blauwe jurk met rode bloemen. Ze had ’m laten nakijken, de tijd klopte op de seconde. „Die is later voor jou, jongen! Onthoud je dat? Of moet ik het op een briefje schrijven?” Nou ik onthield het wel. Dezelfde klok nu hier: 25 euro. De vermeende rijkdom van mijn ouders, de armoe van deze streek: twee vingers aan dezelfde hand. Ik vroeg de verkoopster naar de klok.  „Waarom is hij nog niet verkocht?” Antwoord: „Er zijn er te veel van. De mensen vinden ’m te duur.” Ik zie hun servies; de kristallen glazen die mijn moeder alleen maar poetste; identieke onderzetters; hun ‘kunst’; dezelfde lampen, eigenlijk alle spullen die ze hun leven lang als kostbaarheden koesterden. Mijn vader liet alles eens in de zoveel jaar fotograferen voor de verzekering, want o jee de inbrekers. Ik heb die fotoalbums, hij taxeerde de spullen op ongeveer honderd keer de waarde waarvoor ze nu te koop staan. Het waren de spaarzame momenten dat hij zich tegen beter weten in rijk gevoeld moet hebben.]]></description>
      <guid>https://www.nrc.nl/nieuws/2022/02/14/rijkdom-a4088539</guid>
      <pubDate>Mon, 14 Feb 2022 00:00:00 +00:00</pubDate>
    </item>
    <item>
      <title>De verjaardag werd een niet-speciale dag</title>
      <description><![CDATA[Ik was jarig, altijd een moeilijke dag.  Ik vul hele jaren om de onbenulligheid van het vieren van je eigen geboorte er bij iedereen in te peperen en besluit dan altijd om op het allerlaatste moment toch wat aan mijn eigen verjaardag te doen.  De grootste nog beschikbare tafel in een restaurant in Amsterdam was er, in verband met coronamaatregelen, een voor maximaal drie personen. De goede vriend die ik de avond ervoor laat had overvallen met het goede nieuws dat hij, zonder partner, tussen mij en de vriendin mocht aanzitten belde af met vage coronaklachten. Zijn vrouw vond het onverantwoord dat hij in een restaurant zou hoesten, maar hij gaat dit weekend wel naar Vitesse-PSV, want hij had zich niet getest.  „En met griep mag dat wel.” Op de achtergrond hoorde ik zijn vrouw souffleren, we gaan lang terug. Dat hij zich niet zo van de ene naar de andere kant van het land moest laten commanderen door mij, met mijn zogenaamde belangrijke medialeven. Was ik niet de man die het op zijn vijftigste verjaardag, toen hij voor het eerst een zaaltje had gehuurd, had laten afweten voor een of ander dom persreisje? Nou dan.  Het was het eerste telefoontje van de dag. Daarna belde mijn broer. Niet om te feliciteren, maar om mee te delen dat hij voor zijn eigen verjaardag in maart een huisje in een vakantiepark in Mierlo had afgehuurd. Dan het geluk dichtbij. Ik was vroeg gewekt met zacht gezang, een halfslachtig ‘lang-zal-ie-leven’. Lucie van Roosmalen (6) en Leah van Roosmalen (4) hielden er na twee coupletten mee op. Leah van Roosmalen had twee tekeningen gemaakt – een vluchtige schets van onze katten Joseph en Olga die tussen de wolken in de lucht vlogen en een zelfportret in oranje jurk – en  Lucie van Roosmalen was er nog niet aan begonnen. Ik bracht de vijftig (!) tekeningen in herinnering die ze een week eerder voor de verjaardag van hun moeder hadden gemaakt.  „Misschien na school”, zei Lucie van Roosmalen. „Als er taart is.” De kamer was niet versierd, ik zag geen pakjes.  „Die komen met de post, misschien”, zei Lucie van Roosmalen, die haar moeder in alles nakakelt.  En zo bracht ik ze op de bakfiets naar hun school, op deze niet-speciale dag. Ik liep hand in hand met Leah van Roosmalen naar de poort en droeg haar over.  „Hij is jarig”, zei ze tegen de juf, die de hand op de automatische piloot naar voren stak, „maar hij viert het niet.” De juf trok haar hand terug, we knikten wat ongemakkelijk naar elkaar. Ik dacht: ‘volgend jaar doe ik normaal, maar dat denk ik ieder jaar.’]]></description>
      <guid>https://www.nrc.nl/nieuws/2022/02/11/normale-viering-a4087409</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title>Frits Barend over dickpics</title>
      <description><![CDATA[Waar we staan werd maandagavond mooi gemarkeerd door eeuwig journalist Frits Barend die bij  Op1  mocht aanzitten om mee te wauwelen over de affaire Marc Overmars.  Aan de samenstelling van de tafel zag je de rotdag die de redactie die dag met elkaar moet hebben gehad. Het moest ‘er’ natuurlijk over gaan, maar de gedroomde gasten hadden er stuk voor stuk geen zin in. En dus zaten ze met Frits. Frits Barend over dickpics, ja dan wordt er wel een piketpaaltje in het collectieve geheugen geslagen. Als we dan toch vallen, dan maar met wat extra slagroom op de taart. Toen hij de beurt kreeg, proefde hij het woord voorin de mond, achteloos nadrukkelijk, zoals hij vroeger deed met borrelnootjes. Hij spuugde het langzaam uit.  „Dickpic.” Kijk, daar lag het woord op tafel. We keken er vanaf de bank nog wat onwennig naar, maar een halve dag en honderden verhalen over dickpics verder vind ik het net als iedereen inmiddels een normaal gespreksonderwerp.  Ik heb in het dorp met de vrouw van de bakker heel luchtig gesproken over dickpics. Bij het afrekenen van tien witte kadetjes ging het er even over. Het kwam er bij ons alle twee heel naturel uit, alsof we het over stormschade hadden. Ze had nog nooit een dickpic ontvangen en ik had er nog nooit een verstuurd.  Even voelde ik verbondenheid, twee mensen met schone handen in een verder vieze wereld, want reken maar dat er ook in Wormer genoeg dickpics over en weer zijn gevlogen. „Je moest eens weten”, zei ze dreigend.  Ik kon de onderzoeksredactie van  NRC  met een gerust hart naar hier halen, ze genieten enige faam na de onthulling dat we in Wormer het putje van het internet faciliteren. Maar dat woof ik weg.  Ze trokken in relatief korte tijd al een kunstenaar, een hoogleraar en de technisch directeur van de grootste voetbalclub van het land hardhandig van hun sokkels.  „Dus die mensen zullen onderhand wel moe zijn”, zei ik.  En bovendien: grensoverschrijdend gedrag is overal, dus waarom zouden ze naar Wormer komen? „Als het overal is, kunnen ze inderdaad ook op de redactie blijven”, zei ze, „want dan is het daar ook.” Maar goed, zij was bakkersvrouw, voor gesprekken over snijden in eigen vlees moest ik maar naar de slager. We sloten af met de dooddoener dat vroeger alles beter was omdat we toen nog niet wilden zien  hoe verrot de wereld is.  Vroeger, wanneer was dat eigenlijk? Toen we nog gewoon net deden alsof we geloofden dat Frits Barend de beste vriend van wijlen Andre Hazes was. ]]></description>
      <guid>https://www.nrc.nl/nieuws/2022/02/09/frits-a4086387</guid>
      <pubDate>Wed, 9 Feb 2022 00:00:00 +00:00</pubDate>
    </item>
    <item>
      <title>Zeven vinkjes</title>
      <description><![CDATA[Voor  Hard Gras  schreef ik in 2006 een nummer vol over de voetbalclub Vitesse, wat later als boek onder de titel  Je hebt het niet van mij  verscheen. Later wilde Joris Luyendijk een boek met dezelfde titel uitbrengen. Hij had een aantal maanden op het Binnenhof doorgebracht om de relatie tussen journalistiek en politiek te bestuderen, en alleen deze titel dekte de lading.  Tussen meesterwerk en succes stond ik.  Nadat ik niet meteen enthousiast op die mededeling reageerde, mailde zijn toenmalig uitgever namens hem dat je ‘een staande uitdrukking’ juridisch niet kon claimen, bovendien bestond er ook nog een kans dat mijn boek er een nieuwe boost van zou krijgen: ‘Mensen die Joris willen bestellen, bestellen per ongeluk jou...’ Uitgevershumor, maar de verhoudingen werden me opeens duidelijk, vergeleken met Joris Luyendijk was ik niets. Hij zat boven op de berg, het zou nog een hele kluif worden om die top via kronkelige weggetjes en drooggevallen beekjes te benaderen.  Kleinzielig om deze arrogantie, als het dat al is, zo op te blazen om er een punt tegen hem mee te willen scoren. Bijna net zo klein als de micro-agressie die Joris Luyendijk bij  The Guardian  in Londen overkwam gelijk te stellen aan de buitensluiting van alle groepen die niet net als hij zijn geprivilegieerd met ‘zeven vinkjes’.  Man op de berg heeft het licht gezien, schrijft er een boek over en schrijdt vervolgens langzaam naar beneden om het aan de wereld te geven.  Ik geloof zijn kwetsbaarheid niet, ik zie vooral de marketing, het verdienmodel. Ik wil me best laten beleren, maar niet door iemand die in alles uitstraalt dat hij zichzelf verheven voelt. Zijn plotselinge zelfreflectie en nederigheid schuren. Op Twitter schreef hij zaterdag, de dag waarop het media-offensief voor zijn boek begon, dat hij het jammer vond dat zijn essay in  NRC  en het interview met hem in  Volkskrant Magazine  online niet los te verkrijgen waren. Jammer dat de mensen verplicht waren om al het andere nieuws erbij te nemen om hem te mogen lezen. Om daarna bij het eerste briesje tegenwind, de applausmeter van de doelgroep haperde even, te vertrekken van Twitter. Degenen die zijn visie willen horen moeten zijn boek maar kopen of zich melden in de zalen waar hij zijn lezingen geeft, die hij standaard opent met een citaat van een PVV-stemmer die zegt dat ze haar informatie haalt van Facebook. Mogen we niet meer om lachen van Joris met zijn zeven privileges. Hij heeft voor ons ook de onderbuik bestudeerd. We mogen de scheten slechts constateren en dan zegt hij wel hoe ze ruiken. ]]></description>
      <guid>https://www.nrc.nl/nieuws/2022/02/07/micro-agressie-a4084565</guid>
      <pubDate>Mon, 7 Feb 2022 00:00:00 +00:00</pubDate>
    </item>
    <item>
      <title>Bij de komende Winterspelen is alles nep</title>
      <description><![CDATA[Ik hoorde van een buurman dat het schaatsen bij de Olympische Winterspelen op een raar tijdstip wordt uitgezonden. Hij ziet mij als zijn oliemannetje naar de televisiewereld en houdt mij ongevraagd op de hoogte van gedachtenkronkels. Passeer ik op de fiets, steekt hij zijn hand uit waardoor ik moet remmen. Het is een goede man, en ik wil de verhoudingen graag goed houden, maar wat moet ik ermee? ’s Morgens, net nadat ik de kinderen naar school heb gebracht. Hij stak zijn middelvinger op. Die was niet voor mij, maar voor China, waar ze op voor hem abnormale tijden sporten. Hij had natuurlijk wel een punt.  Bij de komende Winterspelen is alles nep. Het ijs, de sneeuw en als China onverhoopt te weinig gouden medailles wint, gaan ze met de coronatesten sjoemelen. Controleren kunnen we het amper want de NOS doet verslag vanaf de Jaap Edenbaan in Amsterdam. Er zijn in verband met de extreem strenge coronaregels maar weinig verslaggevers naar de olympische locaties gestuurd. Ze hebben de controlerende functie van de pers in handen gelegd van een paar enkelingen, van wie Erben Wennemars de bekendste is. Ik denk dat dat beleid is. Als de kans bestaat dat je verslaggevers voor langere tijd worden opgesloten, kun je maar beter iemand sturen die je wel even kunt missen. Bijkomend voordeel is ook dat met Erben Wennemars ter plekke het net lijkt alsof er wel publiek in het schaatsstadion zit. Lawaaieriger hebben we ze niet.  Wel jammer voor de Oeigoeren die wellicht hoopten op wat extra media-aandacht, maar op mensenrechten ligt zijn focus niet.  Ik las in de column van zijn vrouw Renate Wennemars in  De Stentor  dat Erben er alles aan doet om naar China te gaan. De angst om corona op te lopen is zo groot dat hij zelfs binnenshuis met een mondkapje loopt. Erben reist af met een ‘schone telefoon’ en een ‘schone laptop’ en zal uit angst voor spionage weinig communiceren met het thuisfront. Renate: ‘Geen afleiding en volledige focus op sport.’ Ze schreef het natuurlijk niet op, maar het lijkt me voor niemand een straf dat Erben Wennemars maar beperkt met de buitenwereld kan communiceren. Het is een nieuwe denkwijze om een journalist ergens heen te sturen en hem vervolgens niet al te veel aan het woord te laten. Is China dan toch een gidsland?  En nu maar hopen dat hij niet alsnog corona oploopt en onze sporters besmet.  Of juist wel.]]></description>
      <guid>https://www.nrc.nl/nieuws/2022/02/04/oplossing-a4084269</guid>
      <pubDate>Fri, 4 Feb 2022 00:00:00 +00:00</pubDate>
    </item>
    <item>
      <title>Leerling-verpleegkundigen</title>
      <description><![CDATA[Er gaan vier BN’ers namens SBS6 stage lopen in het Groene Hart Ziekenhuis in Gouda. Of zoiets, want „de leerling-verpleegkundigen” hoeven niet elke dag aanwezig te zijn. „Er wordt rekening gehouden met hun agenda.”  Ze hoeven eigenlijk alleen maar door het beeld te lopen om er genoeg te zijn om een vriendschapsband op te bouwen met een of een paar patiënten. „De BN’ers in het ziekenhuis leren van medewerkers hoe ze hun werkzaamheden verrichten en hoe ze hun emoties in bedwang houden.” Nou, dat laatste gaat echt niet lukken, er zullen hoe dan ook traantjes worden uitgeperst. Ik was zelf ook benaderd voor dit concept, juist vanwege mijn afstandelijke houding. En de betaling was „mooi”, meldde de contactpersoon van Tuvalu Media, bijna net zo mooi als het programma. „Het resultaat van het eerste seizoen stond zelfs in de top-10 van de Televizier-Ring.” Ja dan. Ik deed het niet, maar had meteen spijt toen ik gisteren las wie uiteindelijk de andere kandidaten zijn. Natasja Froger – moederkloek des vaderlands –, Rachel Hazes, die je zo over de longafdeling ziet struinen, Philippe Geubels – altijd leuke Belg, vooral met kinderen – en Caroline van der Plas, de boerin die overal ‘ja’ op zegt, behalve op dingen die tegen haar legbatterijenhart indruisen. Ik zag mezelf al in een witte jas in een plastic kop zwarte koffie roeren met deze collega’s. Ervaringen uitwisselen. En daarna achter Caroline aan, de gangen door en dan maar zien tegen hoeveel Kamervragen ze zogenaamd toevallig aan banjert. Een voorzichtige schatting: na elke uitzending een stuk of zes, in haar universum is namelijk alles een Kamervraag. Ze hoeft de televisie maar aan te zetten of er komen vragen, emmers vol. Ik sluit niet uit dat een paar uur Groene Hart in Gouda genoeg zijn voor een totaal nieuwe visie op de gezondheidszorg. Maar het hoeft natuurlijk niet, ze kent de bio-industrie ook van dichtbij en het afknippen van staartjes bij varkentjes en weghalen van kalfjes bij hun moeders heeft niet tot nieuwe inzichten geleid. Maar voor de rest is het natuurlijk een hartstikke leuk mens. Ze jast er een spuit in, frummelt voor de vorm wat aan je infuus en voert wat menselijke gesprekken en als er daarna nog klachten zijn, krijg je Natasja Froger aan je bed voor de nazorg. Mensen in Gouda en omstreken: als je dan toch ziek moet worden, doe het dan dit voorjaar. Kun je lachen.]]></description>
      <guid>https://www.nrc.nl/nieuws/2022/02/02/leerling-verpleegkundigen-a4083956</guid>
      <pubDate>Wed, 2 Feb 2022 00:00:00 +00:00</pubDate>
    </item>
  </channel>
</rss>
