<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Wachten op het zonnetje]]></title>
      <description><![CDATA[<p>Leah van Roosmalen (5) stelde voor om paaseieren te gaan zoeken bij ‘oma Velp’, zo noemen mijn kinderen mijn moeder.  „Ja, leuk!”, reageerde Lucie van Roosmalen (6). „Ze kan ze wel vinden, maar niet oprapen. Omdat ze in een stoeltje zit.” „Met wieltjes eronder”, zei Leah van Roosmalen. „Lekker makkelijk, hoef je nooit te lopen.” Even speelde ik met de gedachte om chocoladepaaseieren te kopen en om die dan te gaan verstoppen in het verpleeghuis in Limburg. Mijn kinderen kruipend tussen de dementerenden in de recreatieruimte, mijn moeder die zich waarschijnlijk ook op de grond zou storten. Ze was al eens vaker tussen mijn kinderen gaan liggen, waarna ze niet meer op kon staan. Het tafereel deed denken aan een wanhopig met haar armen zwaaiende krab.  We eten van haar boerenbontservies, zitten in haar witte Hartkamp-stoelen in de voorjaarszon, aan de muur hangt een door haar aangeschafte pentekening: ‘aangezicht Oirschot, 1963’, maar alleen al de gedachte aan de hele onderneming is al te veel. Geen tijd ook.  De situatie duurt nu al zo lang dat de herinnering aan wie ze was steeds meer vervaagt.  Mijn broer die daar vaker is, zegt dat eigenlijk niemand weet hoe het met haar gaat. We zijn allemaal gestopt met het lezen van de dagelijkse rapportage, waaruit het beeld opdoemt van een eenzame, nukkige, in zichzelf opgesloten vrouw, die ‘hanteerbaar’ wordt gehouden met medicatie die ‘emoties afvlakt’ en waarvan je prettig slaapt. Het is me ooit uitgelegd als ‘een heel prettig roesje’.  Een van de verzorgenden zei over haar toestand: „Huilbuien, maar soms breekt het zonnetje door.” Het is geen raadsel hoe ze zich voelt, van een gelukkige oude dag is ondanks dat roesje geen sprake. Ze leeft op van bezoek, soms ook helemaal niet.  Ze mist haar kinderen niet, maar herkent ze weleens. De laatste keer dat ik er was, moest ik met een andere dementerende op de foto, maar zij herkende me niet. De zoon die de foto nam, zei dat het kon helpen als ze naar me zou kijken als ik op televisie ben.  „Die van mij herkent iedereen van de voetbal en uit voetbalprogramma’s.” Ze houdt van kleinkinderen, maar deinst soms terug van de ‘enorme hoeveelheid’.  Waarom hadden we haar niet ingelicht dat het er zoveel zijn?  „In de zomervakantie gaan we naar oma Velp”, hoorde ik mezelf naar mijn kinderen roepen. Lucie van Roosmalen antwoordde: „Hoeft niet hoor, we kunnen ook ergens anders heen.”</p>]]></description>
      <guid>https://www.nrc.nl/nieuws/2022/04/15/wachten-op-het-zonnetje-a4113600</guid>
      <pubDate>Fri, 15 Apr 2022 00:00:00 +00:00</pubDate>
    </item>
    <item>
      <title><![CDATA[Pet]]></title>
      <description><![CDATA[<p>Er was een tijd, ik denk dat het begon in het tijdperk-Matthijs, dat Barbara Baarsma van de Rabobank aanschoof bij elke talkshowtafel. Ze gaf de Rabobank een wereldser aanzien. Tot dan associeerde ik de Rabobank toch een beetje met die sukkel die ze jarenlang in hun campagnes gebruikten. Als trouwe klant dacht ik voor het eerst: „Nou jongen, je zit in ieder geval niet bij een kleine speler.” Ik mocht haar twee keer in het echt ontmoeten. De eerste keer was bij het programma  Jinek .  Ze zat vooraf met een waaier papieren om zich heen op de bank in de redactieruimte. Ik stelde me voor en zei dat ik ook bij haar bank zat. Ze keek verstoord op. „Niet op de bank, maar bij de bank”, hoorde ik mezelf zeggen. „Rabobank.” „Sorry”, zei ze, „ik ben me even aan het voorbereiden.” Logisch. Vorig jaar zag ik haar weer, nu bij  Khalid & Sophie . Ze kwam in een panel praten over Prinsjesdag.  „Wat vindt de Rabobank?”, vroeg ik. Ze was wat opener, ze had die dag vooral een ‘Barbara Baarsma-pet’ op. Ik begreep het wel, ik denk dat we alle twee al wat minder trots waren op ‘onze’ bank.  Eind maart kwam het nieuws dat Barbara Baarsma zich om de tuin geleid voelde bij de omstreden mondkapjesdeal van Sywert van Lienden met de overheid. Rabobank was volgens onderzoeksplatform  Follow the Money  ‘een belangrijke steun’ voor Van Lienden tijdens de onderhandelingen.  Ik sloeg deze informatie op in het achterhoofd en het kwam er de afgelopen dagen allemaal uit, omdat ik en de Rabobank samen in een kafkaëske situatie zijn beland. Wat begon met drie keer een verkeerde pincode intoetsen en een ruzie met een chatrobot, eindigde met het tijdelijk bevriezen van al mijn tegoeden. Toen ik na tien uur dan eindelijk in contact kwam met een mens, die me eerst uit de sloot trok en me er daarna weer in liet vallen, bleek dat de ellende was veroorzaakt doordat ‘een computer’ een aantal pogingen tot overschrijvingen als verdacht had aangemerkt.  Het was allemaal gebeurd om mij te beschermen, de vrouw van de Rabobank die me er later over belde, zei dat ze dagelijks overwerkte om woedende klanten uit te leggen dat ze werden beschermd. De bank handelde op eigen houtje, ze kon het niet stoppen en eigenlijk ook niet uitleggen, maar de Rabobank deed het allemaal voor mijn eigen bestwil.  Het liefst zou ik al mijn rekeningen opzeggen, maar dat gaat helaas niet bij de Rabobank. Daarvoor moet je een pincode, of toegang tot de app hebben. Er zit niets anders op dan te wachten tot ik Barbara Baarsma nog een keer tref, en dan maar hopen dat ze haar Rabo-pet nog op heeft.</p>]]></description>
      <guid>https://www.nrc.nl/nieuws/2022/04/12/pet-a4111090</guid>
      <pubDate>Tue, 12 Apr 2022 00:00:00 +00:00</pubDate>
    </item>
    <item>
      <title><![CDATA[Waarheid - koe - tegeltje]]></title>
      <description><![CDATA[<p>De afgelopen week viel iedereen over Clarence Seedorf heen. Aanleiding was  een column in deze krant  waarin hij verlekkerd uitkeek naar „het voetbalfeest in Qatar”. Hij pleitte voor opbouwende kritiek, daar had Qatar tenminste wat aan. Het waren niet de minsten die de vloer met hem aanveegden. Dé Tim Hofman had het zelfs over „ een treinramp van een column ”, ook zijn gemiste strafschoppen werden er weer eens bij gehaald. Ik had op iets meer bijval van de collega’s gerekend, vooral van de mensen die bij zijn aanstelling jubelend langs de lijn stonden. Nog nooit een zin van hem gelezen, maar wel keihard klappen omdat een ex-Champions League-winnaar van kleur voor je krant gaat schrijven. Doen alsof voetballen hetzelfde is als schrijven.  Ik heb flink gezocht, maar van de trots van nog geen jaar geleden was even weinig over.  Een gemiste kans, ik vond zijn laatste juist zijn beste werk.  Lekker tegendraads.  Het gaf een inkijkje in de denkwereld van onze (ex-)topvoetballers, die anders dan vaak wordt beweerd veel dichter bij de gewone mensen staan dan de gemiddelde columnist van  NRC .  Ze hebben vaak net zo’n domme mening als de mensen waar ik dagelijks mee te maken heb. Gisteren zat er nog een hovenier uit het dorp in onze verdorde voortuin aan wat plantjes te trekken. Toen ik hem een kop koffie bracht en vroeg hoe het met hem ging, kwam er meteen een in mijn ogen tegendraadse mening uit, die misschien wel mainstream is.  Hij beweerde dat het stikstofprobleem was verzonnen om de boeren land afhandig te maken.  „Zo roven ze ons boerenland”, zei hij terwijl hij een tak van een boompje trok. „Waarom dan?”, vroeg ik. „Om woningen voor asielzoekers te bouwen.” „Hebben ze daarom die oorlog met Oekraïne verzonnen?”, vroeg ik, koffie over mijn handen morsend. Het was een grapje, maar dat dacht hij dus echt. Het was niet voor het eerst dat ze mijn humor serieus namen, ik kon maar beter stoppen met grappig doen, of met het ventileren van meningen. Ik weet niet waar Clarence staat in het stikstofdebat, maar ik zou het graag lezen. Ik hoop dat hij die verbreding gaat zoeken. En als we dan toch bezig zijn, waarom contracteert  NRC  niet het hele Ajax-elftal dat in 1995 de Champions League won? Van der Sar en Ronald de Boer over Qatar, Edgar Davids over vaderlandse geschiedenis, Overmars over grensoverschrijdend gedrag… Misschien heeft Winston Bogarde wel een leuke rokjesdag in huis, hij is tenslotte ook al een paar keer landskampioen geworden.  Ondertussen houd ik me vast aan deze zin die Clarence Seedorf ons vorige week zaterdag gaf: „Zoals ik al eerder aangaf is het makkelijker om van afstand kritiek op anderen te hebben dan jezelf in de spiegel aan te kijken.’ Waarheid – koe – tegeltje.</p>]]></description>
      <guid>https://www.nrc.nl/nieuws/2022/04/08/waarheid-koe-tegeltje-a4109502</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[Naar het noorden]]></title>
      <description><![CDATA[<p>De vriendin vertrok naar het noorden voor een interview, ze bleef slapen in een tot hotel verbouwde abdij in of bij Dokkum. Tot op het laatst kreeg ik opdrachten.  De biobak buiten zetten, Frida van Roosmalen (0) driemaal daags een fles, twee fruithapjes en haar mee laten eten met de gezonde maaltijd die ik voor Lucie van Roosmalen (6) en Leah van Roosmalen (5) zou bereiden. Iets met kip en groenten, met de nadruk op groenten. Niet te veel televisie, geen troep maken, afwasmachine uit- en inruimen, een was draaien, extra dekentje in het wiegje, babyvoedsel en fruit halen. Het laatste wat ik hoorde na het emotionele afscheid was een flard uit het autoraam: „Melk is ook bijna op.” Tussen alles door zou ik gewoon doorgaan met mijn werkzaamheden. Ik wist dat ik ging falen. Ik moest denken aan de deeltijdopleiding journalistiek in Tilburg waar docent Harry ons hele denken voor de rest van ons leven terugbracht tot ‘wie?, waar?, wanneer?, hoe? en waarom?’  Hoe erg ik mijn best ook zou doen, er kwam een moment dat iemand of iets mijn zorgvuldig opgebouwde kaartenhuis ineen zou doen storten. De aftrap was indrukwekkend, ik verbaasde mezelf hoe ik zoveel ballen tegelijkertijd in de lucht hield. Hoogtepunt qua multitasking was toen ik me in de supermarkt met drie verwilderde dochters om me heen door een kort radio-interview sloeg.  Ze probeerden me te helpen, gaven de katten te veel voer, gooiden een glas melk over mijn laptop, deden boeken in de afwasmachine, poepten toiletten en luiers vol en schreven de woordjes die ze op school geleerd hadden met een watervaste stift op de ramen.  Ik schreef columns, nam een podcast op en probeerde mijn belastingaangifte af te ronden, allemaal zaken die geen uitstel duldden.  Natuurlijk werd er af en toe gevochten, geslagen, gehuild en met speelgoed op elkaar ingeslagen, zoals in ieder gezin waarvan een van de ouders een nachtje van huis is. Ik zou pannekoeken bakken, tot voor kort hun lievelingseten. Met woedetranen in haar ogen zei Lucie van Roosmalen dat ik niet goed had opgelet omdat het sinds kort broodje knakworst is. Toen het beslag klaar was, ging de deurbel. Ze kwamen het braaf zeggen. „Papa, er staat een boswachter voor de deur.” Het was een van de boa’s die ons dorp veilig houden, hij vroeg zich af waarom er ‘help’ op een van de ramen stond. Ik zei dat de moeder een nacht van huis was, hij begreep het wel. In de keuken hadden ze elkaar ondertussen ingesmeerd met pannekoekenbeslag, gelukkig likten onze poezen alles op. We aten toch nog knakworst, iedereen blij.</p>]]></description>
      <guid>https://www.nrc.nl/nieuws/2022/04/06/naar-het-noorden-a4107506</guid>
      <pubDate>Wed, 6 Apr 2022 00:00:00 +00:00</pubDate>
    </item>
    <item>
      <title><![CDATA[Ongezond]]></title>
      <description><![CDATA[<p>In korte tijd twee keer bij de FEBO-drive-in op het industrieterrein bij Wormer gegeten. De eerste keer was bedoeld als uitje, ik reed Lucie van Roosmalen (6) en Leah van Roosmalen (5) met de bakfiets bewust richting het vierkant op de parkeerplaats. Ze hadden nog nooit iets ongezonds gegeten, daar wordt bij ons streng op toegezien. Ik benoemde het voor de zekerheid. „Wat we nu gaan doen, is ongezond”, zei ik. „Het is een uitzondering, eens maar nooit weer.” Het personeelstekort in de horeca voel je het eerst op de plekken waar ze het slechtst betalen. De puber die ons moest helpen zei eerlijk dat hij nog nooit een milkshake had gemaakt, hij wist ook niet hoelang een frikandel en friet in het vet moesten. De pubers om hem heen waren druk met het luik, waardoor een sliert ongeduldige automobilisten van voedsel werd voorzien. Mijn dochters aten voor het eerst in lange tijd alles op. Leah van Roosmalen verzuchtte dat ze vaker ongezond wilde eten. Een week later waren we er weer, dit keer per toeval omdat het all-you-can-eat-restaurant boven de kringloopwinkel overvol was. We hadden niet gereserveerd en de bedrijfsleider joeg de bezoekers eigenhandig naar de FEBO. De Zaanstreek was een lastig gebied. „Er zitten er hier relatief veel die het hele bedrag eruit willen en kunnen eten. Vandaag hebben we een paar hele moeilijke groepen. Voetbalelftallen.” Wij noodgedwongen weer naar de FEBO. De kinderen vertelden de vriendin hoe leuk en lekker ze ongezond eten vinden. Ze keek ervan op. De bedrijfsleider, een bodybuilder, herkende me nog omdat Leah van Roosmalen bij het vorige bezoek zo lief de ruiten had gezeemd met een servet en bananenmilkshake.  Hij stond er alleen voor, de vier uitzendstudenten om hem heen konden ‘niets’, de puber van de vorige keer wist nog steeds niet hoe het milkshakeapparaat werkte. Mijn dochters troonden hun moeder mee naar de krukken aan het raam, die konden ronddraaien.  „Hier zitten we altijd.” Ze keek weer op. Het duurde heel lang tot de bestelling – vier friet met mayonaise – er was. Het dienblad werd door een van de uitzendkrachten geruisloos op de bank naast de krukken gezet, we merkten het pas toen ik er met Frida van Roosmalen (0) in mijn armen op ging zitten.  Niemand keek ervan op, het gebeurde vaker. Opnieuw besteld, weer een kwartier gewacht, snel alles naar binnen gepropt. Uitgeput verlieten we de zaak. Ik denk voor het laatst.</p>]]></description>
      <guid>https://www.nrc.nl/nieuws/2022/04/01/ongezond-a4105972</guid>
      <pubDate>Fri, 1 Apr 2022 00:00:00 +00:00</pubDate>
    </item>
    <item>
      <title><![CDATA[Qatar]]></title>
      <description><![CDATA[<p>Freek de Jonge overhandigde in het Olympisch Stadion twintigduizend handtekeningen aan Marianne van Leeuwen van de KNVB. Bijgaande tekst: „Wij willen dat de KNVB zich uitspreekt voor verplaatsing van het WK in Qatar.” Goed natuurlijk, maar een petitie aanbieden aan de KNVB is net zo kansloos als water naar de zee dragen. De Koninklijke Nederlandse Voetbal Bond onderscheidt zich qua organisatie in niets van de harmonie of de biljartvereniging in het buurthuis. Het complex in Zeist is misschien wat groter, de gebouwen indrukwekkender en Marianne van Leeuwen mag het dan als eerste vrouw geschopt hebben tot directeur betaald voetbal, het blijft Liesje in Blauwebessenland. Al waren er een miljoen handtekeningen opgehaald: het Nederlands elftal gaat gewoon naar Qatar, net als de meeste sportjournalisten natuurlijk. Marianne van Leeuwen nam de petitie in ontvangst en draaide daarna alles om. De KNVB gaat juist wel naar het WK, de laatste signalen in Zeist zijn juist dat er beweging en impact is op het gebied van arbeidsomstandigheden en mensenrechten. „Een boycot zou juist tegengesteld werken en zelfs schadelijk zijn voor de arbeidsmigranten die hun werk kwijt zouden raken, terwijl we hen juist zouden moeten steunen.” Ze vergat nog te zeggen dat die 6.500 omgekomen arbeiders anders voor niets zouden zijn gestorven. Gijs de Jong, de secretaris-generaal van de KNVB, aan wie normaal gesproken petities tegen het WK in Qatar worden overhandigd had het niet beter kunnen zeggen. Ook hij ziet na meerdere studiereizen waarin hij ook sprak met ‘arbeiders’ licht aan het eind van de tunnel. We zijn er natuurlijk nog lang niet, maar uiteindelijk wordt het allemaal beter en laten we niet vergeten dat het er in andere Golfstaten nog beroerder aan toe gaat dan in Qatar. En in Dubai liggen we allemaal wel zonder schuldgevoel aan het strand. De liefhebbers van het menselijk tekort gaan de komende maanden nog veel plezier beleven aan de KNVB, zelf heb ik een lichte voorkeur voor het gespartel van Gijs de Jong. Typisch KNVB om zomaar een verkeersregelaar van een rotonde in een verkeerstoren in Schiphol te zetten. Weet hij veel wat er allemaal aan komt vliegen, hij doet al zwaaiend zijn stinkende best om alles te laten landen. Gijs de Jong is een marketeer die elke keer als het voetbal de maatschappij raakt automatisch domme dingen begint uit te kramen. Dat begon al in de lange aanloop naar dat door corona vervloekte EK van 2020 dat uiteindelijk in 2021 zou worden gespeeld. Toen een journalist opmerkte dat er in de stadions maar weinig kaarten beschikbaar zouden zijn voor echte supporters merkte hij op dat die op straat, in speciale zones, een feestje mochten bouwen.</p>]]></description>
      <guid>https://www.nrc.nl/nieuws/2022/03/29/qatar-a4105676</guid>
      <pubDate>Tue, 29 Mar 2022 00:00:00 +00:00</pubDate>
    </item>
    <item>
      <title><![CDATA[Prachtige zonnepanelen]]></title>
      <description><![CDATA[<p>In een uitzending van EenVandaag kwam een man aan het woord die zijn woning zo energiezuinig had gemaakt dat zijn energierekening extreem laag was. Hij kocht zijn energie per uur en hield vanachter de laptop de hele dag tarieven en weerberichten in de gaten. Zelfs zijn elektrische auto werd in het spel betrokken, die functioneerde op sommige momenten als een enorme batterij waarmee hij zijn huishouden draaiende kon houden. Hij poseerde trots met zijn energierekening in zijn achtertuin voor een lijn met wasgoed. Het zal wel komen omdat ik in een dorp woon waar minimaal twee wethouders dagelijks via twitter delen hoeveel energie hun zonnepanelen nu weer hebben opgewekt, maar ik hoop toch niet dat we niet allemaal zo worden. Prima om het huis te isoleren, het verbruik een beetje in de gaten te houden, maar van dat trotse ‘kijk eens, hoeveel ik nu weer heb opgewekt’ word ik moe. Na het energiezuinige verjaardagsfeest van Leah van Roosmalen (5) zat ik opeens in mijn tuin met een vader van school. Nadat we de oorlog in Oekraïne, het lesprogramma op school van onze dochters en de voetbalcompetitie hadden doorgenomen ging helemaal aan het eind van ons grasveldje staan om met de hand boven de ogen te constateren dat we geen zonnepanelen hebben.  „Dat is gek.” Energie was zijn hobby, hij was ook vrijwilliger die langs huizen ging om mensen te overtuigen om zonnepanelen te nemen.   „Ik vind zonnepanelen lelijk”, zei ik.  Hij werd ‘erg onrustig’ van dat argument, ik kreeg bijna de indruk dat ik hem persoonlijk had beledigd.  „Zonnepanelen zijn wel mooi”, zei hij een paar slokken bier later. „Het is de beste uitvinding na het wiel.” Ja, dan heb je me. „Je hebt gelijk”, zei ik, „geen idee wat me bezielde om zoiets te zeggen, zonnepanelen zijn prachtig.” Een week later werd ik ’s avonds om half elf gebeld door een bedrijf uit Alkmaar, ze belden dagelijks met mensen uit de gemeente Wormerveer om ze te wijzen op de stijgende energietarieven en op subsidies op zonnepanelen die ze op het dak konden komen monteren. Ik zei dat ik vooralsnog geen interesse had. „Dat is niet wat hier staat”, zei de man die ergens iets vanaf las, „hier staat dat u enthousiast bent geweest tegen een kwartiermaker.” Ik vroeg of het een grap was. „Zonnepanelen zijn niet iets om over te lachen.”</p>]]></description>
      <guid>https://www.nrc.nl/nieuws/2022/03/28/prachtige-zonnepanelen-a4105427</guid>
      <pubDate>Mon, 28 Mar 2022 00:00:00 +00:00</pubDate>
    </item>
    <item>
      <title><![CDATA[Rob de Wijk vecht zijn eigen oorlogen]]></title>
      <description><![CDATA[<p>Defensiespecialist Rob de Wijk heeft momentum, de oorlog in Oekraïne is zijn oorlog. Hij is als een eenmansleger dat na jaren van training goed voorbereid de strijd aangaat. Geen idee hoe hij er geestelijk voor stond toen het vechten begon, ook defensiespecialisten kunnen geen oorlog plannen, maar hij is overal om, soms met zichtbare tegenzin, zijn licht te laten schijnen op de toestand in Oekraïne en hoe wij daar als Nederland, het Westen, NAVO en EU op zouden moeten reageren. Rob waarschuwt tegen roekeloos handelen, legt oeverloos uit hoe slecht we er zelf militair voor staan en doorspekt zijn betogen met zoveel mogelijk feiten. Er zijn nogal wat mensen die niet vrolijk worden van Rob, ik ook niet, maar ik wil op deze plaats toch een lans voor hem breken. Rob de Wijk doet dit ook niet voor de lol: als er iemand meelijdt met deze oorlog is het Rob de Wijk. Iedere dag zakken zijn wallen mee met de ellende die hij beroepshalve absorbeert.  Ondertussen vecht hij in de talkshows zijn eigen oorlogen tegen de heersende publieke opinie uit, die toch steeds meer opschuift naar ‘De Russen zijn zwakker dan gedacht, laten we ze pakken’. Woensdagavond stond hij in de loopgraven van  Op1  tegenover ex-profvoetballer Evgeniy Levchenko (FC Groningen, Vitesse, Sparta, Willem II) die hem persoonlijk leek te verwijten dat de NAVO Rusland nog niet de totale oorlog heeft verklaard. De feiten van Rob werden bestreden met nauwelijks ingehouden woede en emotie.  Aan de zijde van Levchenko streed oud-directeur Pieter Cobelens van de Militaire Inlichtingen- en Veiligheidsdienst (MIVD), die steeds vaker opduikt aan de praattafels en van wie ik stiekem hoopte dat het een typetje is. Ik heb het Nederlandse leger niet hoog zitten, ik was en ben verbaasd dat we aan spionage en contraspionage doen – maar goed, je zou ook de stelling kunnen verdedigen dat Pieter Cobelens het zaakje dus goed verborgen heeft gehouden. Pieter Cobelens is in alles goed gecast, als hij acteur was zou hij het met zijn rechttoe-rechtaan-proza ook prima doen als boze trainer van de voetbalclub, leider van een criminele organisatie of directeur van een fabriek.  We moesten Rusland maar eens laten voelen hoe wij over de zaak dachten, een koekje van eigen deeg geven, niet bang in een hoekje kruipen, maar juist vol erop. En daartegenover zat dus Rob de Wijk, met z’n kennis en doemscenario’s en de mededeling dat ‘we’ niet zo gek veel kunnen, dat alles wat we doen, gedoemd is om te mislukken.  Half Twitter schold hem uit voor ‘laf’, maar het was natuurlijk ‘dapper’.</p>]]></description>
      <guid>https://www.nrc.nl/nieuws/2022/03/25/rob-de-wijk-a4104908</guid>
      <pubDate>Fri, 25 Mar 2022 00:00:00 +00:00</pubDate>
    </item>
    <item>
      <title><![CDATA[Consequenties]]></title>
      <description><![CDATA[<p>We waren in La Curiosa, de nieuwe kringloopwinkel in het centrum van Wormer. Het is een van de weinige attracties in het dorp, dus ik ben er, zeker op de dagen dat ik er de hele dag voor mijn kinderen ben, relatief vaak te vinden. De verkoopsters behandelen me als een verre vriend, mijn dochters krijgen er vaak snoep.  We dwaalden rond, ik twijfelde over de aanschaf van het spel  Valkuil , wat ik nog kende uit mijn jeugd. Ik speelde het vaak met mijn vader, ik heb er goede herinneringen aan. Je moet om beurten  aan een schuifje trekken, degene die als laatste een knikker op het speelbord heeft liggen heeft gewonnen.  Achter me het geluid van een dorpsbewoner die aandacht nodig heeft. Eerst gegnuif, daarna een nadrukkelijke kuch. Een man stelde zich voor als bewoner van een seniorenappartement boven de school naast ons huis. Vanaf zijn dakterras had hij een fantastisch uitzicht op onze tuin. „Wat maken jullie er een troep van. Ik zou het betegelen of volstorten met beton. Dat is voor de kinderen toch ook veel leuker?” Hij stak zijn grote hoofd helemaal in de kinderwagen. Frida van Roosmalen (0) reageert nooit goed op een vreemd hoofd dat vanuit het niets op haar afkomt. Gekrijs. „Het komt doordat ik misschien een beetje op Vladimir Poetin lijk”, zei de man. „Dat krijg ik de laatste tijd vaker te horen.” Ik had de link nog niet gelegd, maar toen ik hem beter bekeek zag ik een vage gelijkenis. En hij had natuurlijk ook de neiging om zich met het grondgebied van de buren te bemoeien.  De man ging er nu echt voor staan om met mij de prangende actualiteit door te nemen. Hij zag ook parallellen tussen Vladimir Poetin en Adolf Hitler. „Eerst het Sudetenland, toen in 1939 Polen, daarna waren wij aan de beurt...” Ik wist het. Lucie van Roosmalen (6) kwam met een stenen olifantje in haar hand naar me toe.  „Mogen we die? Alsjeblieft…” Het mocht. De man ging door. „Hitler gooide Rotterdam plat, dat doet Poetin straks ook met Lviv. Een kleine kernbom, daar hebben we hier ook last van hoor. Luistert u weleens naar Rob de Wijk? Die is ook zeer somber. Zeer somber.” „Meneer”, zei ik, „ik ben hier met mijn kinderen, ze hebben al mijn aandacht en liefde nodig.” De man was zichtbaar teleurgesteld. „Ik hou er niet van om onderbroken te worden.” Ik liep naar de kassa, mijn dochters als brave gansjes achter me aan. Dit ging consequenties hebben, dat voelden we.</p>]]></description>
      <guid>https://www.nrc.nl/nieuws/2022/03/23/consequenties-a4103898</guid>
      <pubDate>Wed, 23 Mar 2022 00:00:00 +00:00</pubDate>
    </item>
    <item>
      <title><![CDATA[Huilie-huilie]]></title>
      <description><![CDATA[<p>Zaterdagavond stond ik in Utrecht na afloop van de theatervoorstelling waarmee ik met Gijs Groenteman zo prettig door het land trek opeens in contact met een online vijand. Groenteman moest even een sigaret roken op een of ander balkon, de adjunct-schouwburgdirecteur was een bakje Japanse nootjes halen, een bezoeker die aanbood om onze voorstelling een volgende keer vast te leggen met zijn VHS-camera had ik afgewimpeld, dus ik stond er alleen voor. Man van middelbare leeftijd, bretels over een Garfield-T-shirt kwam even zeggen dat hij me online had uitgekafferd, maar dat hij desondanks toch een leuke avond had gehad. Het was me ontgaan, hij was de enige niet die me had laten weten dat het tijd was om mijn bek te houden, dat ik niets mocht vinden van online scheldpartijen, dat ik niet zo moest overdrijven en zielig moest doen.  „Je moet niet huilie-huilie gaan doen, het is uitdelen, maar ook incasseren.... Biertje?” Ik zei dat ik niet per se een biertje hoefde van iemand die me naar eigen zeggen had uitgescholden. Waarvoor eigenlijk? „‘Vieze junkenkop’, ‘laffe rat’, ‘braakbek’ en dat je ‘vieze slierharen’ hebt, geloof ik.” Daarna: „Ja, dat is toch ook humor? Is dat geen ironie dan? Jij mag toch ook alles zeggen?” Daarna keek hij me aan met de blik van iemand die vindt dat hij een punt heeft gemaakt. Ik vond het ‘huilie-huilie’. ‘Okee dan, okee dan”, zei hij. Daarna zijn aanbod om met hem op de foto te gaan. Jammer dat ik dat niet wilde, gek dat ik deze kans liet liggen. Gelukkig was daar de adjunct-schouwburgdirecteur, hij wilde de artiestenfoyer verbouwen. Hij was een fan van Dudok, maar vond de Utrechtse schouwburg uit 1941 van buiten ‘sterker’ dan vanbinnen. Wat vond ik? Meer kleur? En wat als er  aan de muren van de artiestenfoyer in plaats van oude posters nou eens levensgrote portretten van personeelsleden zouden hangen die in tekstballonnetjes dingen zeiden als ‘knallen!’ of ‘succes vanavond!’? Toen Groenteman terug was voerden we ook nog korte gesprekken met ‘fans’.  Bij het weggaan zag ik de man die me online had uitgescholden met een vriend hangen aan een statafel. Hem levensgroot aan de muren van de artiestenfoyer met teksten als ‘je moet niet denken dat je iets bent’, ‘vroeger was jij leuk’ of ‘op je kop groeit schaamhaar’, dat zou wat zijn. Maar daar is Utrecht de stad niet naar.</p>]]></description>
      <guid>https://www.nrc.nl/nieuws/2022/03/21/huilie-huilie-a4103020</guid>
      <pubDate>Mon, 21 Mar 2022 00:00:00 +00:00</pubDate>
    </item>
  </channel>
</rss>
