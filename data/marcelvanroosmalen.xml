<?xml version="1.0" encoding="utf-16"?>
<rss version="2.0">
  <channel>
    <title><![CDATA[Marcel van Roosmalen]]></title>
    <link>https://www.nrc.nl/rubriek/marcel-van-roosmalen/</link>
    <description><![CDATA[Marcel van Roosmalen]]></description>
    <item>
      <title><![CDATA[Blender]]></title>
      <description><![CDATA[<p>Tijdens het laatste kwartier van Nederland-USA werd er op de ramen geklopt. Een van de helpers van Sinterklaas, slechte timing vond ik, maar ik was de enige. Even later bevonden we ons, oma Wormer was er ook bij, rondom een berg cadeaus. Lang verhaal kort: ik kreeg een blender. Een blender, het zal het lot van de vaderfiguur zijn. Mijn eigen vader kreeg naarmate hij ouder werd ook steeds dommere cadeaus en niet alleen met Sinterklaas. Ik herinner me een afwaskwast, en op zijn verjaardag ooit een stofzuiger. Een Miele, hij staat nu bij mij op zolder. Ik denk dat hij er twee keer mee gezogen heeft. „Wat fijn, een blender, dankuwel Sinterklaas”, zei ik voor de vorm, maar toen stortte een volgend kind zich alweer op de berg. De dag erop probeerde ik het geschonken speelgoed aan de praat te krijgen. Veel gepiel met een mesje vanwege de plastic klepjes op de vakjes van de batterijen. (Kan dat echt niet anders, China?) Te kleine skates. Klei in haar. Een opmaakhoofd waarvan je de haren bij nader inzien toch niet kunt wassen. Meeste spijt hebben we van de K3-microfoon die Sint aan Leah van Roomalen (5) had geschonken. Ze is zeer muzikaal, dat wil zeggen, ze houdt van muziek, maar haar stemmetje is nog niet toe aan versterking. Haar ‘I’m still standing’ horen zingen is drie keer ontroerend, maar vanaf de vierde keer sterf je, achter je computer. In je werkkamer. Met je blender. Lucie van Roosmalen (7), ze had zelf heel veel gekregen, kwam telkens informeren wanneer ik mijn blender voor het eerst ging gebruiken. Uiteindelijk besloot ik een banaan in de blender te stoppen. Dat ging goed. Ik voerde de drab aan Frida van Roosmalen (1) en liet de blender op het aanrecht staan. Later die dag is er heel veel in die blender gestopt. Frida van Roosmalen bliefde de mix van nat kattenvoer, klei en yoghurt gelukkig niet. Ook wel verbazingwekkend hoeveel troep je met één blender kunt maken. Eigenlijk kun je, als je het goed aanpakt, met een blender in gezinsverband een hele zondagmiddag bezig zijn. De vriendin werd bij thuiskomst begroet door een kind dat door een K3-microfoon schreeuwde dat ze met de blender heel veel troep hadden gemaakt en dat we lekker bezig waren geweest. Ik wil volgend jaar een stofzuiger, net als mijn vader, maar ik heb de zijne nog.</p>]]></description>
      <guid>https://www.nrc.nl/nieuws/2022/12/05/blender-a4150397</guid>
      <pubDate>Mon, 5 Dec 2022 00:00:00 +00:00</pubDate>
    </item>
    <item>
      <title><![CDATA[Terugval]]></title>
      <description><![CDATA[<p>Ik was de afgelopen decennia vaak jaloers op de jaren zestig en zeventig toen we de wedstrijden van het Nederlands elftal nog ‘normaal’ ondergingen. We deelden onze blijdschap, maar we vielen er anderen niet mee lastig. We waren nog geen oranje lemmingen. Die gekte begon tijdens het EK van 1988, of eigenlijk erna. De daaropvolgende toernooien was iedereen opeens oranje. Eerst vonden we die gelijkschakeling nog indrukwekkend, maar toen kwam de gekte. Oranje indiaan, oranje generaal, oranje tietenman, oranje buren, oranje straten, oranje auto’s… je kunt als volk ook overdrijven. Het is met de grijsheid van nu bijna niet meer voor te stellen, maar een paar toernooien geleden ging ik nog op bezoek bij een stel dat bedreigd werd omdat ze als enige in een buurt niet meededen aan de oranjegekte. Dit WK is alles anders. De wereld is net zo grijs als altijd in de eerste koude maanden. Geen versierde straten. In Wormer zijn nul huizen versierd. De bak met oranje-prullaria in de Vomar puilt nog steeds uit. Het is de prettige bijwerking van dit kampioenschap in dat verdoemde olielandje, hoewel het ook te maken heeft met de tijd van het jaar en vooral het spel en de spelers van oranje. Ik keek op ESPN naar de laatste massale bijeenkomst in de tot ‘Oranjehuis’ vertimmerde Arena. Verslaggever Wouter Bouwman moest idioten interviewen en deed dat adequaat. Ik zag ook beelden voorbijkomen van die met boxen uitgeruste domme dubbeldekker waarachter ‘het legioen’ sinds het EK van 2008 aanhobbelt naar het stadion. Er was weinig meer om trots op te zijn, het legioen was een legioentje geworden. Het ‘van links-naar rechts’ heeft iets intens treurigs als het met weinigen wordt uitgevoerd.  Kan het dat we als volk gegroeid zijn? Dat we wellicht door corona, inflatie en oorlog wat serieuzer zijn geworden, zorgelijker misschien. Met echte passie had de oranjegekte nooit te maken, het was vooral de wens om hetzelfde te willen zijn als iedereen. De  diepverankerde wens om met elkaar te doen alsof je uniek bent is verdwenen. De wedstrijd tegen de Verenigde Staten wordt de lakmoesproef. Als we onverhoopt winnen en we slagen erin om de vreugde die we wellicht voelen normaal te kanaliseren zijn we gegroeid. Het kan ook dat we daarna terugvallen naar het niveau van de mannen met een midlifecrisis in hun oranje attributen die nu in plukjes door Doha ploegen en van zichzelf denken dat ze bijzonder zijn. In dat geval koester ik de afgelopen twee weken.</p>]]></description>
      <guid>https://www.nrc.nl/nieuws/2022/12/01/terugval-a4150185</guid>
      <pubDate>Thu, 1 Dec 2022 00:00:00 +00:00</pubDate>
    </item>
    <item>
      <title><![CDATA[Noodpakket]]></title>
      <description><![CDATA[<p>Ik heb sinds kort een digitaal abonnement op het  AD , de slechtste krant van Nederland.  Voor de clickbait.  Heerlijk om te lezen waar gemiddeld Nederland op aanslaat. Dat zie je als lezer aan de hoeveelheid follow-ups, waarin het populaire nieuws nog een keer wordt herkauwd en wordt aangevuld met nog meer onzin. Vergelijk het met de haarballen die uw kat zo nu en dan uitspuwt, soms komen er wel drie achter elkaar. Gisteren kwam de krant met een primeur van Jan Hoedeman en Hanneke Keultjes: ‘Minimaal twee dagen overleven zonder stroom, gas en water. Iedere Nederlander moet zich 48 uur zélf kunnen redden als een cyberaanval of ramp het land plat legt.’ Dat vond Pieter-Jaap Aalbersberg, de Nationaal Coördinator Terrorismebestrijding en Veiligheid (NCTV). Poeh... Je ziet de gemiddelde AD-lezer de krant van zich afwerpen. Meteen die paniek… 48 uur zonder douche en stroom, hoe dan?  Verder lezen.  De aanpak van het AD: eerst angst aanjagen en dan oplossingen bieden Aalbersberg begon maar meteen over ‘het doosje van Guusje ter Horst’, een ex-minister die in 2009 had opgeroepen om allemaal een radio, wat waxinelichtjes, een EHBO-doos en wat batterijen apart te leggen. Voor het geval dat… Blij dat ik dat toen niet gedaan heb, het was weggegooid geld geweest, maar volgens Aalbersberg moet „dat besef” terug.  De rest van de dag regende het follow-ups. Dat het kabinet geen gratis noodpakketten gaat uitdelen, dat er voor iedere beurs wel een noodpakket is samen te stellen en dat er een speciale website komt waarop je kunt zien wat je moet doen als er onverhoopt een rampsituatie is.  De aanpak van het AD: eerst angst aanjagen en dan oplossingen bieden, liefst met zoveel mogelijk bijvoeglijke naamwoorden. Je ziet de AD-lezers al bij de Kruidvat of een andere winkelketen die een deal met het AD gaat afsluiten, met hun verse EHBO-kit die ze dan op een afgesproken veilig plekje zetten waar ze allemaal naartoe rennen als de ramp komt. Helemaal voorbereid, behalve als de terroristen, Chinezen of Russen onverwachts toeslaan. Wat dan? Hoe weet je wat je moet als je niet bij je noodpakket kunt komen, omdat het  door de vijand is vernietigd en wat als er dan ook geen stroom is? Hoe wapen je je daartegen?  Ik zou een abonnement op het AD nemen. Op de papieren krant natuurlijk. Af en toe met gevaar voor eigen leven even de schuilkelder uit om te kijken of-ie er al is. Dan weet je tenminste wat je moet doen. En wat Angela ervan vindt.</p>]]></description>
      <guid>https://www.nrc.nl/nieuws/2022/11/29/noodpakket-a4149890</guid>
      <pubDate>Tue, 29 Nov 2022 00:00:00 +00:00</pubDate>
    </item>
    <item>
      <title><![CDATA[Oog in oog met een kerk vol dampende streekgenoten]]></title>
      <description><![CDATA[<p>Het ‘te koop’-bord in onze voortuin leidde tot een paginagroot artikel in het  Noordhollands Dagblad  en daarna was het hek van de dam. We werden ongewild middelpunt van gesprek in Wormer. Bij slagerij Gijs Tange viel de winkel stil toen ik binnenkwam voor een ons Herz salami. Tegelijkertijd stond er al langere tijd een openbaar interview in de Bullekerk in Zaandam in mijn agenda. Het werd georganiseerd door ‘de Culturele Raad’, een initiatief dat cultuur en Zaankanters dichter bij elkaar moet brengen.  Zaterdagavond stond ik dan oog in oog met een kerk vol dampende streekgenoten. Ik wist nog niet of ik een thuis- of uitwedstrijd speelde, maar dat was buiten de interviewer gerekend. René Sman zei op het podium maar eerlijk dat hij van het slag was dat een interview graag in het honderd liet lopen.  Hij had eigenlijk geen vragen voorbereid. Op een sheet verscheen mijn CV. Wilde ik daarop reageren? We vonden elkaar in diepgevoeld zwijgen, op een gegeven moment toverde hij uit zijn zak een envelop met trefwoorden. Ik trok het woord ‘discipline’. Had ik daar wat mee? Ik stelde zelf maar voor om vragen uit de zaal te beantwoorden, dan kon de interviewer zich er eventueel ook in mengen, maar hij zei al meteen dat hij het waarschijnlijk zou laten lopen. Hij was benieuwd naar het proces dat zou ontstaan. Ik zei dat ik niet snapte waarom ze in de Zaanstreek historische gebouwen slopen voor afzichtelijke nieuwbouw. Voor die stelling werd geklapt. De interviewer zei dat hij in een comité zat dat een molen wilde laten herbouwen. Daarna ging het nog een tijd over de Zaanse mentaliteit, die behalve door de inwoners door weinig mensen wordt begrepen. „Wij zijn eigen”, werd gezegd.  En: „Je moet door ons heen prikken.” Een ander: „Wel een paar keer prikken.” De interviewer knikte.  Na afloop deed iedereen tevreden. Het was legendarisch ongemakkelijk geweest. „René was weer heel erg René”, zei een vrouw, die de interviewer goed kende.  René zelf kwam ook nog even babbelen, opgelucht dat het voorbij was.  Ik had gewonnen, maar ook verloren. Eigenlijk was het gelijkspel, zei hij.  „0-0, ik ben wel tevreden.” We vonden elkaar in de conclusie dat de spelopvatting verschilde. Ik ga altijd uit van de nederlaag, hij wilde niet verliezen en was tevreden met een bloedeloos gelijkspel.  Daarna werd ik aangesproken door tientallen Zaankanters, ze onderschreven zonder uitzondering fluisterend mijn klachten over het gebied.  Ik heb ze aangeraden om met elkaar in gesprek te gaan.</p>]]></description>
      <guid>https://www.nrc.nl/nieuws/2022/11/28/zaanstreek-uit-0-0-a4149619</guid>
      <pubDate>Mon, 28 Nov 2022 00:00:00 +00:00</pubDate>
    </item>
    <item>
      <title><![CDATA[Zie ik er soms uit als iemand die een bos bloemen weigert?]]></title>
      <description><![CDATA[<p>In het theater van Alkmaar raakte ik aan de praat met een bezoeker die principieel tegen snijbloemen is. De eerste gedachten bij dit soort gesprekken zijn altijd: ‘Waarom ik?’ en ‘hoe ben ik hier nou weer ingetuind’? Zie ik er soms uit als iemand die een bos bloemen weigert? Dat gelukkig niet direct, meneer sprak iedereen aan. Hij zei dat steeds meer podiumkunstenaars na hun performance geen bos bloemen meer wilden. Want bloemen vragen er ook niet om, om bij de enkels te worden afgezaagd.  „Stel je dit voor: ze verwonden je, zetten je in koud water en een week later ben je dood. Wie zijn wij om dat te doen?” Zo had ik er nog nooit over nagedacht. En daar had ik het bij kunnen laten, ik had bovendien niet eens bloemen gekregen, maar ik moest zo nodig beginnen over de sojaboon die ook nergens om vraagt, de sprinkhaan die boordevol eiwitten schijnt te zitten en de rat die net zo lekker of vies als een konijn schijnt te smaken. Alles om aan te tonen dat je toch ergens een grens moet trekken.  Vindt fruit het niet veel lekkerder om weg te rotten aan de boom? En boerenkool? Ben je eindelijk in je element, trekken mensen je uit de grond.  Altijd maar weer die rotmensen.  Spijt van de discussie waarin ik daarna belandde. Ik verloor tijd die nooit meer terugkomt, tijd die ik ook had kunnen benutten door met vrienden een biertje te drinken of door eens eerder op huis aan te gaan. Zoals dat gaat: het idee nestelt zich ongewild toch in het hoofd. Toen ik vorige week vrijdag op de markt in Wormer een paar bossen bloemen kocht, kwam het eruit. Ik hoorde mezelf aan de verkoopster vragen of haar bloemen geleden hadden. „Het zijn bloemen”, antwoordde de vrouw. „Ik heb ze nog nooit horen klagen.” Ik knikte en vroeg door: „Hebben ze überhaupt gevoel?” Achter me hoorde ik ze over me praten. „Heb je hem weer.” Thuis zette ik de bloemen in een vaas op de vensterbank.  Ze stonden er vrolijk bij, het bracht leven in onze door een styliste van de makelaar leeggeplukte woonkamer.  Daar was Leah van Roosmalen, mijn vroegwijze dochter van vijf. Ze liep zonder iets te zeggen naar de vensterbank en verplaatste de vaas. „Ze vinden het in de zon niet fijn”, zei ze.  Daarna: „Dat zeggen ze tegen mij.” Ik geloof haar.</p>]]></description>
      <guid>https://www.nrc.nl/nieuws/2022/11/25/bloemen-a4149412</guid>
      <pubDate>Fri, 25 Nov 2022 00:00:00 +00:00</pubDate>
    </item>
    <item>
      <title><![CDATA[BN’er-haat]]></title>
      <description><![CDATA[<p>Ik zit natuurlijk in een mediabubbel, waar iedereen de hele dag bezig is met elkaar. Allemaal een mening over Matthijs. En over elkaar.  Maar ik woon ook in een dorp in de periferie, waar oorzaak en gevolg nul indruk maken. Als de zeis eroverheen gaat, staan ze juichend langs de kant en dan maakt het echt niet uit of de BN’er Matthijs, Linda, Thijs of Wendy heet. De conduitestaat doet er niet toe, ze zijn totaal niet geïnteresseerd in wederhoor. Waar rook is, is ook vuur en anders blazen ze net zo lang naar het gloeiende hout tot er vuur ontstaat.  Als de kop maar rolt.  Ze heulen met iedere BN’er, maar laten hem of haar net zo hard vallen.  De BN’er is de huisvriend die je na een paar bezoekjes al zat bent. Je lacht voor de vorm met hem mee, maar het is wachten op de aanleiding om hem voorgoed je huiskamer uit te trappen. Wie aan de beurt is, rest maar één ding: knielen en schuld bekennen of oprotten, maar dat laat zich ook makkelijk combineren.  Of helemaal tot het gaatje gaan, zoals André Hazes senior.  Dan ben je ‘een echte’, maar als zijn zoon denkt dat hij op die roem mee kan liften, heeft hij het mis. Gewoon bij start beginnen en eerst zelf een jaar of twintig in de kuil met stront liggen. Ik vraag de mensen in het dorp als daar aanleiding toe is weleens waar de haat voor die mensen die ze helemaal niet kennen vandaan komt. Feit en fictie worden dan moeiteloos door elkaar gehusseld, ze hebben helemaal geen aanleiding nodig om een BN’er te haten of te cancelen. Ze haten ze allemaal.  De BN’er heeft altijd het nadeel van de twijfel. Voor hem of haar tien anderen, iets wat ze zelf ook regelmatig naar de kop geslingerd hebben gekregen.  „Je hoeft niet te denken dat ik jou op een voetstuk heb staan”, zei een man die een verkeerd bezorgd pakketje kwam afleveren. Hij had net als ik een ‘pannekoeken-achtergrond’.  „Als er een BN’er kwam, gaven we er in de keuken altijd een rochel op, en dan goed uitsmeren.” En denk maar niet dat je buiten schot blijft als je het domvolk naar de bek praat, juist dan val je extra hard. Dan had je maar niet net moeten doen alsof je gewoon bent gebleven.  De ideale BN’er is de BN’er die niet opvalt, maar die zijn er eigenlijk niet.</p>]]></description>
      <guid>https://www.nrc.nl/nieuws/2022/11/23/bner-haat-a4149101</guid>
      <pubDate>Wed, 23 Nov 2022 00:00:00 +00:00</pubDate>
    </item>
    <item>
      <title><![CDATA[Lando Markhorst]]></title>
      <description><![CDATA[<p>In de brugklas van het Thomas a Kempis College zat ik in de klas met Lando Markhorst (54). Hij werd een paar jaar later prins van carnavalsvereniging ‘de Tomaat’, ik werd van school gestuurd. Een paar maanden geleden werd ik aan zijn bestaan herinnerd. Ik kreeg ik een bericht van een van zijn beste vrienden. ‘Brakenhoff’ –  in Arnhem noemen ze elkaar graag bij de achternaam –  had ook op ‘Thomas’ gezeten. Of ik in te huren was? Lando Markhorst had zijn bedrijf verkocht, hij begon aan een sabbatical. Ik was tegen ieders verwachting de enige BN’er, want zo zien ze mij in Arnhem, van onze school geworden. Of ik een toespraak wilde houden op een verrassingsfeest? Nou heb ik weinig grenzen in het commercieel uitmelken van mezelf, maar bij het als clowntje uit een doos komen op het feest van een ex-klasgenoot trek ik een grens. Brakenhoff bleef bellen. Of ik dan een podcast met Lando wilde opnemen? Hij schreef erbij dat Lando best wel grappig was en dat hij hem graag ook ‘een plekje in het zonlicht’ gunde. En nogmaals: het mocht wat kosten. Een column over Lando Markhorst dan? Ik antwoordde dat ik weinig herinneringen aan Lando Markhorst had, behalve dan dat hij prins carnaval was geweest. Brakenhoff kon het niet geloven. Gewoon een keer met Lando naar Vitesse dan? „Is er wat met Lando Markhorst?”, mailde ik na het zoveelste verzoek terug. „Is hij ziek of stervend? Of gewoon op zijn achterhoofd gevallen?” Het antwoord was: „Nee, maar hij is gek op aandacht en hij wil misschien zelf ook wel columnist of beroemd worden.” Ik raadde aan om een columncursus van mijn vriendin voor Lando aan te schaffen. Vorige week vond ik hem terug in onze woonkamer. De cursus was net voorbij.  Hij had veel geleerd. Ook over zichzelf, hij wilde geen columnist meer worden. We stonden wat onwennig tegenover elkaar. Sinds de brugklas was hij niet veranderd, zelfs de schoenen waren nog hetzelfde. We wisselden wat herinneringen uit. Hij was op zestienjarige leeftijd prins carnaval geweest, ‘de Tomaat’ was een paar jaar geleden opgeheven. Vrijdag speelde ik in de Arnhemse schouwburg. Na afloop trof ik Lando Markhorst in een Arnhems café. Zijn beste vriend uit klas 1D was er nu ook weer bij. Hij bedankte me voor mijn inbreng op zijn afscheidsfeest. Brakenhoff had Youp van ’t  Hek als vervanger geregeld, maar het hoogtepunt was het voorlezen van mijn afwijzingen geweest. We dronken een paar biertjes en daarna liet ik ze achter met hun Arnhemse verhalen. Zijn laatste woorden waren: „mijn naam in een krant zou een hoogtepunt zijn”. Zin om alsnog een rekening te sturen.</p>]]></description>
      <guid>https://www.nrc.nl/nieuws/2022/11/21/lando-markhorst-a4148841</guid>
      <pubDate>Mon, 21 Nov 2022 00:00:00 +00:00</pubDate>
    </item>
    <item>
      <title><![CDATA[Stilstaand water]]></title>
      <description><![CDATA[<p>We hebben ons huis te koop gezet. Bij dezelfde makelaar als van wie we het kochten. Ik was een paar dingen vergeten. Hoe stressvol het is om alles op te ruimen vanwege ‘de foto’s’, de ellendige vragenlijsten waar je doorheen moet. Er was een man met een baard en een apparaat gekomen. Hij hield het krampachtig voor zijn borst en concludeerde een paar uur later dat het huis kleiner was geworden. Hij zei dat heel veel mensen tegen zijn metingen aanliepen. „De NEN 2580-meting is nu de standaard.” Er zat niets anders op dan dat te omarmen, verzet was zinloos, of ging jaren duren. Het huis veranderde. In de slaapkamer kwam een stoel met een teddybeer naast het bed, er hing een bosje droogbloemen op het toilet en de styliste was ook even door de boekenkast gegaan. Alles stond nu op kleur, over het boek  Totaal,  toch mijn trots, werd gezegd dat het of op ‘de koffietafel’ of naar zolder moest. Wilden we een eyecatcher, een driehoek op het raam? Of per direct een bord in de tuin? „Liever na het weekend”, hoorde ik mezelf zeggen. Een bord in de tuin voelde als een punt aan het eind van een zin.  Wilden we een eyecatcher, een driehoek op het raam? Of per direct een bord in de tuin? Ik fietste gisteren toch anders door het zo vervloekte lintdorp. Ik ga slecht op grote veranderingen. Bestond de mogelijkheid dat ik dingen ging missen? Geef de dorpen maar eens de kost, waar ze zo’n groot filiaal van het Kruidvat hebben, waar je kunt kiezen uit 28 kappers, waar je gratis kunt parkeren op verschillende betonnen velden en waar de mensen je met liefde wijzen op de regels waar ze zich met elkaar aan vastklampen. Nooit was het bestuur fysiek zo dichtbij, ik kende de wethouders van gezicht en naam. Het muntje had opeens ook een keerzijde. De vertrouwde dynamiek rondom het schoolplein. Het vele water. Het open veld. De wind. De slagers.  Het café aan de overkant. Sommige inwoners. De feesten: ‘Derde Pinksterdag’ en ‘het Bokkentochie’,  waarop ze allemaal tegelijkertijd bezopen zijn.  De harmonie die oefent in het gemeenschapshuis achter ons huis. Steeds dezelfde symfonieën, omdat ze nooit compleet zijn en daar dan blijmoedig over doen.  Een buurvrouw vroeg me – ze hield me met kinderwagen en al staande in de regen: „Heb jij enig idee wat ze dit jaar doen met de kerstverlichting op straat? In verband met de crisis?” Geen idee. „Niemand die het weet”, zei ze. „We piekeren ons suf.” Heerlijk huis en dorp verder, ideaal met kleine kinderen.</p>]]></description>
      <guid>https://www.nrc.nl/nieuws/2022/11/17/stilstaand-water-a4148638</guid>
      <pubDate>Thu, 17 Nov 2022 00:00:00 +00:00</pubDate>
    </item>
    <item>
      <title><![CDATA[Ro(o)smalen]]></title>
      <description><![CDATA[<p>Een tante onderzocht ooit onze stamboom. Mijn voorouders, de Van Roosmalens, stammen uit de omgeving Den Bosch. Van Roosmalen was volgens haar een verbastering van ros-olie-molen, het waren molenaars. Gisteravond was ik voor een lezing over ‘de reportage’ in Rosmalen, een dorp dat aan Den Bosch is vastgeplakt. In het centrum stond om onduidelijke reden een monument van een metselaar. Ik ging eten in een kwalitaria, iets dat het midden houdt tussen een snackbar en een restaurant. De specialiteit was frietjes met tuinkruiden. De mensen in Rosmalen vonden dat veel lekkerder dan gezouten friet. De serveerster, een vrouw van middelbare leeftijd die onophoudelijk iets aan het poetsen was met een theedoek, kon de schnitzel aanraden. Ze deed haar handen uit elkaar. „Zo groot als een pannekoek. Met veel paneer.” Iemand die me herkende, kwam vragen of het speciaal voelde om als een Van Roosmalen zijnde in Rosmalen te zijn. Hij bleef maar herhalen wat ik zelf ook wel wist. „Het scheelt een letter.” Daarna: „De letter ‘O’.” „Ooo”, zei ik. Zou het verre familie zijn?, vroeg ik me af toen ik naar al die koppen keek die voorovergebogen in borden vol frietjes met tuinkruiden hingen. Zouden mijn voorouders dit dorp soms hebben gesticht? Waren de mensen die ik zag misschien afstammelingen van hun werkmensen? „Wonen hier veel mensen die Van Roosmalen heten?”, vroeg ik de serveerster toen ze mijn bord kwam wegtrekken omdat ik mijn vork meer dan drie seconden had neergelegd.  „Och veel te veel”, zei ze. „Misschien nog wel meer dan Van Rosmalens. En ik weet ook niet welke d’r eerder waren…” D’r man en daar een broer van had aanloop gehad van een Van Roosmalen.  „Echt een boer.” Na het eten slofte ik door het centrum naar het theater, waar ik warm werd ontvangen. „Wanneer keert u toch een keer terug naar uw roots?”, vroeg een man met beslagen brillenglazen. Ik vond het een bijzondere vraag omdat ik behalve de naam nul binding voelde met het gebied.  Hij: „Aan de rand van het dorp staan mooie woningen, twee onder een kap.” Een ander kwam vertellen dat het hele dorp binnen afzienbare tijd zou worden opgeslokt door Den Bosch en dat de dorpsnaam Rosmalen dan zou verdwijnen. „Den Bosch is een echte veelvraat.” Ik trok me terug in de kleedkamer en wachtte daar het onvermijdelijke af.  „Van Roosmalen”, riep een man met een sleutelbos aan de riem, „Rosmalen is er klaar voor. U ook?” Ik sjokte achter hem aan naar het podium. Het was een leuke avond, ik vond steun in mijn fantasie. Mijn voorouders waren na het stichten van het dorp waarschijnlijk gevlucht en hadden er later voor de zekerheid een extra klinker bij verzonnen.</p>]]></description>
      <guid>https://www.nrc.nl/nieuws/2022/11/16/roosmalen-a4148341</guid>
      <pubDate>Wed, 16 Nov 2022 00:00:00 +00:00</pubDate>
    </item>
    <item>
      <title><![CDATA[Slecht fietsende vrouwen]]></title>
      <description><![CDATA[<p>Ik werd bij het Kruidvat gewaarschuwd voor een groep slecht fietsende vrouwen. Een bende. Ze zouden zich voordoen als vluchtelingen die fietsles hebben, maar in werkelijkheid waren het spionnen voor inbrekers. „Ze stappen de hele tijd af, zogenaamd omdat ze niet kunnen fietsen, maar dan inspecteren ze je erf en je woning. Ze bekijken je inboedel en checken de sloten.” „En dan?” vroeg ik naar de bekende weg. „En dan komen later hun mannen en die breken in.” Later werd ik in de supermarkt en bij de apotheek ook gewaarschuwd voor slecht fietsende vrouwen.  Toen ik koffie ging drinken in het huiskamerrestaurant begon ik er zelf over. Hadden ze al slecht fietsende vrouwen gezien? Vrouwen die door ramen gluren en die als je ze aanspreekt zeggen dat ze vluchtelingen zijn die fietsles hebben? Bij de snackbar bij de rotonde was een vrouw die een groep slecht fietsende vrouwen had aangesproken bij een stoplicht. Wat waren ze van plan?  Maar dat waren gewone slecht fietsende vrouwen, er was ook een begeleider bij.  Toen ik na een paar dagen nog geen slecht fietsende vrouwen had gezien, kreeg het verhaal een staart.  Er fietsten nog wel verdachte vrouwen rond, maar ze presenteerden zich nu ook als moeders die hun kinderen zochten. Dat konden dus ook spionnen voor inbrekersbendes zijn. Dit vergrootte de groep verdachte personen. Zeker voor ons, wij wonen naast een schoolplein waar de hele dag vrouwen vanaf hun fiets naar kinderen zoeken. Weer later hoorde ik dat de spionnen voor inbrekersbendes ook zonder fiets opereerden en ook dat de inbrekers zelf, dus zonder vrouwen, op verkenningstocht gingen. Er waren ook inbrekers die zich voordeden als klusjesmannen. De conclusie was dat de inbrekers ons behoorlijk veel zand in de ogen aan het strooien waren. Het kon niet lang meer duren of de gemeente zou de verlichte borden ‘pas op inbrekers!’ weer naast de invalswegen moeten plaatsen. Een soort vogelverschrikkers, maar dan voor inbrekers. Ze konden dan in ieder geval zelf lezen dat ze in de gaten lopen. Een geruststellend gevoel, iedere winter weer.  Aan een moeder die lampionstokjes voor Sint-Maarten kwam brengen, vroeg ik waarom inbrekers toch altijd in het najaar en de winter naar het dorp komen. Ze antwoordde: „Ik denk omdat ze ’s zomers op vakantie zijn, net als iedereen.”</p>]]></description>
      <guid>https://www.nrc.nl/nieuws/2022/11/10/slecht-fietsende-vrouwen-a4147932</guid>
      <pubDate>Thu, 10 Nov 2022 00:00:00 +00:00</pubDate>
    </item>
  </channel>
</rss>
