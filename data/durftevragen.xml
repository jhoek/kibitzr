<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Waar blijven de kleuren van de zeepbel?]]></title>
      <description><![CDATA[Groen, blauw, paars en goud: een verse zeepbel is betoverend mooi, zoals hij daar glanst in het zonlicht. Als een parel, maar dan dynamisch. Bij elk zuchtje wind dansen de kleuren over het oppervlak, als een olielaagje op water. Maar dan zakken de kleuren naar beneden. Wat overblijft is diepzwart: een voorbode van het onvermijdelijke knappen. Waardoor ontstaan die kleuren? En waarom zakken ze weg? We vragen het aan Huib Bakker, hoogleraar fysische chemie aan de UvA en directeur van Amolf, het instituut voor fundamentele fysica van complexe materie. „De wand van een zeepbel bestaat uit een schilletje van water, ingeklemd tussen twee laagjes van zeepmoleculen”, vertelt Bakker. „Elk zeeplaagje is slechts een nanometer dik: een miljoenste millimeter. Het waterlaagje is dikker: enkele honderden nanometers.” Die dikte ligt in de orde van grootte van de golflengte van zichtbaar licht. Blauw, groen en rood licht hebben golflengtes van respectievelijk zo’n 450, 550 en 650 nanometer. Wij zien dingen doordat licht erop wordt weerkaatst. Het licht bereikt ons oog via het voorwerp. Een zeepbel doet echter iets bijzonders. „Licht dat op de zeepbel valt, wordt gereflecteerd door zowel de buitenkant als de binnenkant van de zeepbel”, zegt Bakker. „Het licht dat op de binnenkant weerkaatst, legt onderweg naar ons oog een iets langere weg af. Daardoor ontstaat interferentie.” Interferentie is het samenspel tussen golven. Golven kunnen elkaar versterken als ze op hetzelfde moment dezelfde kant op werken, maar elkaar ook afzwakken of zelfs uitdoven als ze elkaar tegenwerken. Dat geldt voor lichtgolven, maar ook voor watergolven. Probeer het maar eens met een kurk in een bad: als je golven tegen elkaar in laat lopen, kun je de kurk meer of juist minder op en neer laten wippen. Zo is het ook met het licht dat op de zeepbel valt. Dat bestaat uit alle kleuren. Maar het waterlaagje zorgt in het weerkaatsende licht bij al die kleuren voor interferentie. „Welke kleuren worden versterkt of verzwakt, hangt af van de lokale dikte van de zeepbelwand”, legt Bakker uit. „Op een bepaalde plek is de wand bijvoorbeeld zo dik dat blauw licht wordt versterkt en rood licht verzwakt. Op die plek zie je de zeepbel blauw. Op een andere plek is de wand wat dikker en zie je de zeepbel rood.” Ditzelfde verschijnsel verklaart de kleuren van de parel, van olielaagjes op water én van iriserende vogelveren en keverschildjes. Bij zeepbellen verklaart het ook de dynamiek van de kleuren. Een windvlaagje duwt deukjes in de wand, waardoor de interferentie verandert en de kleuren gaan dansen. En door de zwaartekracht zakt het water tussen de twee zeep-laagjes naar beneden. Bakker: „Ook daardoor verandert de dikte van de wand en zul je de kleuren zien veranderen.” Maar waarom lijkt de bel ten slotte zwart? Als licht weerkaatst op de overgang van lucht naar water, dan treedt een zogeheten fasesprong op, zo verklaart Bakker. ‘Op’ wordt ‘neer’, en andersom, in het voorbeeld van de kurk. Op de andere overgang, die van water naar lucht, is er geen fasesprong. Zodra het waterlaagje verwaarloosbaar dun wordt, ga je dat merken. Dan beginnen de golfjes die aan de buitenkant en aan de binnenkant weerkaatsen, elkaar op te heffen. Bakker: „Naarmate het wandje dunner wordt, wordt de uitdoving steeds effectiever en het gereflecteerde licht steeds zwakker. Dat geldt voor alle kleuren. Net voor hij knapt, is de zeepbel maximaal zwart.”]]></description>
      <guid>https://www.nrc.nl/nieuws/2022/03/04/waar-blijven-de-kleuren-van-de-zeepbel-a4096777</guid>
      <pubDate>Fri, 4 Mar 2022 00:00:00 +00:00</pubDate>
    </item>
    <item>
      <title><![CDATA[Waarom komen luizen steeds weer terug?]]></title>
      <description><![CDATA[Een paar keer per jaar krijgen ouders met jonge kinderen een bericht van school: luizen. Het advies? Twee weken lang grondig kammen met de luizenkam totdat er geen eitjes en luizen meer te vinden zijn. En eventueel het haar op dag één en tien een kwartier in het vettige goedje dimeticon zetten dat de luizen laat stikken. En dan maar hopen dat ze allemaal weg zijn. Hoofdluizen,  Pediculus humanus capitis , zijn kleine grijsbruine parasieten ter grootte van een sesamzaadje die zich met hun klauwtjes vastklemmen in de haren van mensen. Ze hebben bloed nodig om te overleven. Dat bloed zuigen ze met hun zuigsnuit op uit de hoofdhuid. Het luizenspuug dat daarbij vrijkomt veroorzaakt jeuk. Maakt iemand met luizen een selfie met iemand anders en zijn de haren lang genoeg tegen elkaar? Dan kunnen luizen overkruipen – ze springen niet – en zal de ander ook moeten gaan kammen. Luizen lijken het vaakst onder kinderen voor te komen. In de laatste steekproef van het RIVM, in september 2018, had 3,1 procent van de 0 tot 18-jarigen last van hoofdluis. Bij kinderen in de basisschoolleeftijd kwam hoofdluis het meest voor; 7,1 procent bleek besmet. „We denken dat dit komt omdat kinderen vaker dicht op elkaar spelen waarbij ze haar-haarcontact hebben”, zegt Thijs Veenstra van het RIVM. Het kan best zo zijn dat het bij kinderen weliswaar vaker voorkomt maar ook vaker gerapporteerd wordt. „Bij pubers en volwassenen acht ik de kans groter dat ze het niet melden.” Omdat de parasiet buiten het lichaam blijft, ontwikkelt iemand geen afweer tegen luizen. Zolang de beestjes dus niet massaal uitgeroeid worden, kan iemand keer op keer besmet raken. Het Landelijke Steunpunt Hoofdluis bedacht in 2010 de ‘Luizendag’. Dit jaar valt die op woensdag 9 maart. Het idee is dat iedereen die dag zijn haren laat controleren om zo Nederland in één dag luisvrij te maken. Het feit dat het inmiddels een jaarlijks terugkerende dag is, laat wel zien dat dat in de praktijk nog knap lastig is. „Als je iedereen tegelijkertijd controleert, duurt het langer voordat luizen weer de kop opsteken, maar het is gewoon heel makkelijk om één eitje of luis te missen”, zegt Veenstra. Het vrouwtje van de hoofdluis plakt per dag zo’n vijf witte eitjes, de neten, aan de haren. Dat doet ze met een plakstof die niet in water oplost. De gastheer kan gaan zwemmen of douchen, maar de eitjes zullen blijven zitten. Na zeven dagen komen de eitjes uit. De jonge larven beginnen meteen met bloed zuigen. Luizen kunnen 20 dagen oud worden zolang ze maar bloed hebben om zich te voeden. Zonder bloed gaan luizen binnen één tot twee dagen dood. Vandaar dat het RIVM een aantal jaar terug het advies om kleding, mutsen, beddengoed en knuffels te wassen of bevriezen, uit de richtlijn schrapte. De luizen gaan vanzelf wel dood als ze uit de buurt van hun voedselbron zijn. Vermoedelijk is dat de reden dat het broertje van de hoofdluis, de kleerluis, nagenoeg uit Nederland verdwenen is. Kleerluizen hechten zich niet aan haren, maar aan kleding. Ook hun eitjes zitten op textiel geplakt. Ze hebben net als hoofdluizen bloed nodig om te overleven. Veenstra: „Ik vermoed dat we de kleerluis minder zien omdat we tegenwoordig veel vaker onze kleding wisselen dan vroeger.” Voor de hoofdluis ontbreekt zo’n simpele oplossing. Volgens Veenstra is de conclusie simpel. „We krijgen de hoofdluis niet uitgeroeid. Er is gewoon heel veel haar op de wereld. Luizen op één hoofd wegkrijgen is al moeilijk, laat staan overal op de wereld.”]]></description>
      <guid>https://www.nrc.nl/nieuws/2022/02/25/waarom-komen-luizen-steeds-weer-terug-a4094322</guid>
      <pubDate>Fri, 25 Feb 2022 00:00:00 +00:00</pubDate>
    </item>
    <item>
      <title><![CDATA[Raakt een batterij sneller leeg als het koud is?]]></title>
      <description><![CDATA[Hindert het u ook? Op een winterse dag gebruikt u uw opgeladen telefoon om te navigeren en plots valt hij uit. Of de batterijen in uw rookmelders zijn in de winter ineens aan vervangen toe.  Lopen batterijen soms sneller leeg in de kou? „Nee”, zegt Petra de Jongh, hoogleraar Katalysatoren en Materialen voor Duurzame Energie  aan de Universiteit Utrecht via de telefoon. „Je telefoon valt bij kou niet uit door een batterij die sneller leegloopt, maar doordat de chemische reactie die je telefoon van stroom voorziet, vertraagt.” Die chemische reactie die voor energie zorgt, is het heen en weer pendelen van lithiumionen tussen twee polen. De ene pool is positief geladen en de andere negatief. „De lithiumionen zitten van nature graag in de buurt van de positieve pool”, zegt De Jongh. „Ze worden gedwongen naar de negatieve kant te lopen wanneer de batterij opgeladen wordt. Zodra het opladen stopt, lopen ze vanzelf weer terug naar de positieve kant.” Tijdens die oversteek passeren ze een soort vloeistof in de batterij dat geen elektronen doorlaat. Dat heet een elektrolyt. „Om de oversteek te kunnen maken, moeten de lithiumionen hun elektronen afstaan. De elektronen zoeken  een alternatieve route naar de positieve pool, buiten de batterij om: via je telefoon bijvoorbeeld.” Zo krijgt de telefoon energie. „En hoe kouder de batterij is, hoe langzamer de lithiumionen heen en weer pendelen”, gaat De Jongh verder. „ Ik stond laatst op de piste en zag de batterij van mijn telefoon van 100 procent naar 80 en toen in rap tempo naar 0 verspringen. Mijn telefoon had meer stroom nodig om te functioneren dan de afgekoelde batterij kon leveren. Daardoor dácht mijn telefoon dat de batterij leeg was, gaf 0 procent aan en viel uit.” Alle moleculen, atomen en ionen om ons heen bewegen langzamer bij kou. Daarom verlopen veel chemische reacties in industrieën bij temperaturen van honderden graden Celsius of hoger. „Eenmaal binnen in een warm café, iets verder op de skiberg, warmde de batterij op en ging de telefoon weer aan', zegt De Jongh. „80 procent had ik toen nog. Zo zie je maar. De batterij was niet leeggelopen, hij was buiten gewoon te traag.” Kan er iets worden gedaan om te voorkomen dat de reactie zo vertraagt bij kou? „Vrij weinig”, zegt Fokko Mulder aan de telefoon. Hij is hoogleraar hernieuwbare energie aan de Technische Universiteit Delft én persoonlijk ook bekend met het koudebatterijprobleem. „Dat reacties trager verlopen bij kou is nu eenmaal de natuur. Wel worden er batterijen ontworpen die over het algemeen langer meegaan. Maar die ontwikkelingen gaan moeizaam, omdat een batterij aan allerlei eisen moet voldoen, zoals veiligheid en levensduur. Voorlopig lijkt de enige oplossing de batterij warm te houden, bijvoorbeeld door je telefoon in je binnenzak te houden.” De Jongh, vanuit Utrecht: „Een volle batterij, die je langere tijd niet gaat gebruiken, kun je overigens juist wél beter in de sneeuw bewaren. Doordat de lithiumionen vertragen, loopt de telefoon langzamer leeg. In de tropen lopen accu’s van auto’s sneller leeg door de warmte.”]]></description>
      <guid>https://www.nrc.nl/nieuws/2022/02/18/raakt-een-batterij-sneller-leeg-als-het-koud-is-a4090707</guid>
      <pubDate>Fri, 18 Feb 2022 00:00:00 +00:00</pubDate>
    </item>
    <item>
      <title><![CDATA[Wat zijn zinkgaten en kun je voorspellen waar ze ontstaan?]]></title>
      <description><![CDATA[Nietsvermoedend rijdt een man op een scooter in Amersfoort naar zijn werk. Hij ziet een plas water op straat liggen en besluit deze via de stoep te omzeilen. Plotseling verdwijnt hij tot zijn borst in het water: hij is met scooter en al in een zinkgat beland. Het is waarschijnlijk dat zinkgaten vaker zullen voorkomen in Nederland, volgens Ramon Hanssen, hoogleraar geodesie en satellietobservaties aan de TU Delft. „Menselijke bodemactiviteit, bijvoorbeeld voor het aanleggen van tunnels, neemt toe. Ook zitten er steeds meer rioleringen en waterleidingen in de grond.” Nu ontstaan enkele zinkgaten of ‘verdwijngaten’ per jaar. Is te voorspellen waar zo’n komvormige holte ontstaat? Dat hangt er vanaf hoe snel het gat zich onder de grond vormt, zegt Hanssen. „Soms duurt het een uurtje maar het kan ook jaren duren.” Met satellietbeelden kan Hanssen zien dat op plekken waar mogelijk een zinkgat ontstaat, de bodem verzakt. Dat toonde hij aan met  een onderzoek  naar een zinkgat dat in 2011 onder winkelcentrum ’t Loon in Heerlen ontstond. Eerst zakte de bodem 18 jaar lang zo’n 3 millimeter per jaar en de laatste jaren voor het instorten 15 millimeter. „Een satelliet vliegt één keer per dag over, dus een zinkgat dat in een uur ontstaat kun je daarmee niet detecteren.” Het Amersfoortse zinkgat is waarschijnlijk te snel ontstaan om met satellieten op te sporen. Een zinkgat begint als een holte in de bodem die naar de oppervlakte beweegt. In Amersfoort ontstond zo’n holte door een gesprongen waterleiding: het zand onder de straat spoelde  weg, het grondwater in. Stoeptegels alleen konden de man met zijn scooter niet dragen, dus stortte de straat plots in. Een lekkende riolering kan op dezelfde manier een zinkgat veroorzaken. Dat gebeurde in 2019 op de Aluminiumstraat in Rotterdam. Hoeveel water uit een riolering of leiding druppelt (of spuit) en wat erop gebouwd is, bepaalt hoe snel de bodem instort. Hanssen: „Een betonnen parkeergarage kan bijvoorbeeld meer houden dan een weiland.” In Limburg zitten oude mijngangen onder de grond als gevolg van steenkoolwinning, die soms instorten als ze door (grond)water worden aangetast. Dat gebeurde bijvoorbeeld bij het winkelcentrum in Heerlen – dat bleek op een mijningang gebouwd te zijn. Ook Limburgse mergelgrotten storten soms in: het kalk lost op in water. In het Oosten van het land komt ook kalk in de bodem voor. Het oplossen ervan kan jaren duren.  In Nederland zijn de gaten vaak klein: van zo’n halve meter tot een paar meter in doorsnee en een paar meter diep. Elders zijn veel grotere zinkgaten ontstaan. Zoals in Florida, waar veel kalk in de bodem zit. In 2013 werd daar een slapende man met bed en al door de aarde opgeslokt. Hij is nooit teruggevonden. Of in Guatemala-Stad, waar in 2010 door stortregen en een lekkend riool een fabriek tientallen meters diep in de aarde verdween. „De impact van een zinkgat is groot, maar ze komen weinig voor”, zegt Hanssen. Een detectiesysteem mag een gevaarlijk zinkgat niet missen en moet dus scherp afgesteld staan. Daardoor zal het af en toe een verzakking onterecht als zinkgat aanmerken. Hanssen werkt daarom aan het verbeteren en automatiseren van zijn systeem. Daarvoor maakt hij gebruik van informatie over de bodem. „Als een verzakking plaatsvindt op een plek waar bijvoorbeeld een mijnschacht zit, is het waarschijnlijker dat zich daar een zinkgat zou kunnen vormen.” En over de bodem is veel bekend: „We weten bijvoorbeeld precies waar leidingen en rioleringen lopen.”]]></description>
      <guid>https://www.nrc.nl/nieuws/2022/02/11/wat-zijn-zinkgaten-en-kun-je-voorspellen-waar-ze-ontstaan-a4088319</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title><![CDATA[Bij regen zie je soms een regenboog. Bestaat een sneeuwboog ook?]]></title>
      <description><![CDATA[Het jaar begon wisselvallig en koud. Op een zeker moment sneeuwde het aan de ene kant van het huis, terwijl de lucht aan de andere kant stralend blauw was. Had het geregend dan was er zeker een regenboog te zien geweest. Maar hoe zit dat bij sneeuw? Bestaan er sneeuwbogen? Die dag werd er geen boog waargenomen, maar de vraag bleef hangen. Het korte, botte antwoord is nee. Voor een regenboog heb je regendruppels nodig. Je ziet een regenboog als je met je rug naar de zon staat en richting de regenbui kijkt. De kleurenpracht ontstaat door de breking van wit zonlicht in de bolvormige waterdruppels. Het zonlicht gaat de druppel binnen, weerkaatst aan de binnenkant en verlaat de druppel weer. De verschillende kleuren waar wit zonlicht uit bestaat, worden elk onder een net andere hoek gebroken, waardoor de kleurscheiding ontstaat die we een regenboog noemen. Lichtstralen kunnen ook twee keer weerkaatsen binnen de druppel. Als dat gebeurt, dan zie je een tweede (zwakkere) regenboog, met omgekeerde kleurvolgorde. Deze breking en weerkaatsing van zonlicht krijg je niet voor elkaar met de ijskristallen waar sneeuwvlokken uit bestaan, zegt Günther Können, meteoroloog met een interesse voor optische verschijnselen in de atmosfeer. „Ik heb ook nooit gezien dat er over een regenboog tijdens sneeuw werd gerapporteerd.” Zoals Minnaert schrijft in  De natuurkunde van ’t vrije veld : „Als dus iemand beweert dat hij een regenboog in een sneeuwbui heeft gezien, of een ander maal bij geheel heldere lucht, wees dan maar zeker dat de sneeuw half gesmolten was of dat er een van die fijne regentjes optrad die soms zonder bewolking kunnen ontstaan.” Met je rug naar de zon, kijkend richting een sneeuwbui zul je dus geen sneeuwboog aantreffen. Maar er bestaat ook nog een ander verschijnsel met een regenboogachtige kleurenpracht aan de hemel: halo’s. Halo’s zie je als je in de richting van de zon kijkt; een zonnebril is dus aan te raden als je op zoek gaat naar halo’s. Ze ontstaan door de breking van zonlicht in ijskristallen in hoge cirrusbewolking (sluierbewolking) en kunnen voorkomen als kringen, bogen of vlekken, afhankelijk van de vorm en oriëntatie van de ijskristallen. De meestvoorkomende variant is de zogeheten 22-gradenhalo: een kring rondom de zon (of de maan). „Je hebt ook een halovorm die flink boven de zon zit, op 46 graden: de circumzenitale boog”, vertelt Können. „Die overtreft qua kleurenrijkdom de regenboog.” Deze is van de zon af gebogen en zijn middelpunt is de zenit – het punt aan de hemelkoepel recht omhoog. Hadden we begin januari wel een sneeuwhalo kunnen zien? Können moet ons teleurstellen: „Halo’s in sneeuwbuien zie ik ook niet zo zitten.” Die ontstaan namelijk dankzij de kleine, regelmatige zeshoekige ijskristalletjes die je vindt in cirrusbewolking en – als het heel koud is – in grondmist ( diamond dust ). Sneeuwkristallen zijn groot, complex en vertakt. Dat ziet er prachtig uit onder een microscoop, maar daardoor zijn sneeuwvlokken weinig transparant en kunnen ze ook het zonlicht niet op de juiste manier breken. De enige plek waar je een regenboogkleurige sneeuwhalo zou kunnen vinden, is op de grond. Als er op de bodem een laag sneeuw of rijp ligt, dan kunnen de sneeuwkristallen zich herschikken tot grotere, eenvoudige kristallen die op een zonovergoten, witte winterdag kleurige halo’s kunnen maken waarin de individuele kristallen als kleurige diamantjes oplichten.]]></description>
      <guid>https://www.nrc.nl/nieuws/2022/01/28/bij-regen-zie-je-soms-een-regenboog-bestaat-een-sneeuwboog-ook-a4083574</guid>
      <pubDate>Fri, 28 Jan 2022 00:00:00 +00:00</pubDate>
    </item>
    <item>
      <title><![CDATA[Waarom krijg ik klachten direct na de coronaprik?]]></title>
      <description><![CDATA[De coronaprik geeft even een korte, scherpe pijn. Maar in de dagen erna is er soms een ander soort ongemak. Spierpijn rond de prikplek, hoofdpijn, koorts en algehele malaise: maar liefst 60 procent van de geprikten krijgt ermee te maken, aldus  een recent artikel  in  Science . Sommige jongeren hebben zelfs meer last van de bijwerkingen dan van een corona-infectie, merken de onderzoekers op. Hoe kan dat? En waarom is een coronaprik heftiger dan die voor griep of DKTP? De antwoorden liggen in het bizar complexe raderwerk van het immuunsysteem. Daarin werken tientallen celtypen en honderden signaalstoffen en andere eiwitten samen om het lichaam te beschermen tegen ziekteverwekkers of schadelijke celprocessen zoals kanker. Dat gebeurt in een netwerk van onderling verbonden kettingreacties, of cascades. Voor het verhaal van de bijwerkingen zijn die signaalstoffen van belang. En dan vooral één groep signaalstoffen, samen bekend als type-I-interferon (IFN-I). „IFN-I speelt een sleutelrol vroeg in de afweerreactie”, vertelt Joost Wiersinga, internist-infectioloog en hoogleraar aan het Amsterdam UMC. „Verschillende typen witte bloedcellen produceren het zodra ze de ziekteverwekker, of in dit geval het vaccin, detecteren.” Het idee van vaccinatie is dat je lichaam alvast kennismaakt met een klein, onschadelijk stukje van de ziekteverwekker. Het immuunsysteem zet dan een specifieke afweerreactie in gang en ‘onthoudt’ die, zodat het later, als het virus zich echt aandient, sneller in actie kan komen. „IFN-I activeert de T-cellen van het immuunsysteem”, vervolgt Wiersinga. T-cellen zijn witte bloedcellen; ze zijn er in verschillende typen. Sommige, de killer-T-cellen, vallen rechtstreeks ziekteverwekkers aan. Helper-T-cellen activeren andere witte bloedcellen, waaronder B-cellen. Wiersinga: „B-cellen maken antistoffen: eiwitten die de ziekteverwekker onschadelijk maken door eraan te binden.” En dan heb je nog geheugen-T-cellen, die in ruste gaan in verschillende weefsels en – evenals geheugen-B-cellen – zelfs jaren later weer paraat staan. „Op de plek van de prik wordt snel een heleboel IFN-I geproduceerd”, zegt Wiersinga. „Dat trekt allerlei immuuncellen naar die plek toe. Die immuuncellen veroorzaken lokaal een ontstekingsreactie. Dat leidt tot vochtophoping in de spier, en dat voel je als spierpijn.” IFN-I verspreidt zich ook door het lichaam en kan dan koorts veroorzaken – en malaise en hoofdpijn. „Die symptomen duiden erop dat je afweersysteem hard bezig is te doen wat het moet doen”, zegt Wiersinga. „Ze zijn een goed teken. En ze duren maar kort. Na die eerste piek daalt de interferonproductie snel.” Geldt het omgekeerde ook? Dat een prik die geen klachten veroorzaakt, minder effectief is? „Een  recente studie  vond zo’n verband niet.” Wel is duidelijk dat jongeren – die een actiever immuunsysteem hebben – gemiddeld meer bijwerkingen ervaren. Ook vrouwen rapporteren meer bijwerkingen. Bij hen is de balans tussen immuun- en hormoonsysteem wellicht wat gevoeliger afgestemd, onder meer omdat ze iets lichaamsvreemds – een foetus – bij zich moeten kunnen dragen zonder het af te stoten. „Maar op individueel niveau is daar weinig over te zeggen.” Rest nog de vraag waarom we op coronavaccins heviger reageren dan op andere vaccins. „Het mRNA in de vaccins van Pfizer en Moderna zit verpakt in een vettig omhulseltje”, zegt Wiersinga. „Wellicht wekt dat lokaal iets meer reactie op. Maar ook die van AstraZeneca en Janssen geven soms bijwerkingen, hoor. Net als het griepvaccin.”  		 Nieuwsbrief  		NRC Wetenschap 	  		Op de hoogte van kleine ontdekkingen, wilde theorieën, onverwachte inzichten en alles daar tussenin 	]]></description>
      <guid>https://www.nrc.nl/nieuws/2022/01/21/waarom-krijg-ik-klachten-direct-na-de-coronaprik-a4081294</guid>
      <pubDate>Fri, 21 Jan 2022 00:00:00 +00:00</pubDate>
    </item>
    <item>
      <title><![CDATA[Waarop focussen je ogen  als je een VR-bril op hebt?]]></title>
      <description><![CDATA[De  reality  is dan wel  virtual , het komt over alsof je er middenin staat. Ervaren je ogen een virtual reality-wereld ook als ‘echt’? Als je met een VR-bril iets in de verte ziet, stellen je ogen zich dan ook scherp op iets veraf? Bij gewone beeldschermen focussen je ogen zich op één afstand. Of je nu naar een close-up of naar een weids landschap kijkt, je ogen staan in de stand die past bij de afstand van het beeldscherm tot je oog. Met een VR-bril zijn je ogen zijn veel actiever, ondanks dat het beeldscherm op een vaste afstand van enkele centimeters van je oog staat. „Het korte antwoord is dat in zo’n bril lenzen zitten die zorgen dat je in de verte goed kunt kijken”, zegt René van Rijn, oogarts in het Amsterdam UMC. „Maar er zit veel meer achter deze vraag dan je in de eerste aanleg denkt.” Eerst even over hoe ogen werken. „Als je in de verte kijkt dan staan je ogen min of meer parallel. Je lenzen zijn ontspannen en het beeld in de verte staat scherp op je netvlies”, legt Van Rijn uit. „Als je naar iets dichtbij kijkt, draaien je ogen iets naar elkaar toe – dat heet convergentie – en daaraan gekoppeld is dat je lenzen iets boller worden – dat heet accommodatie.”  Een VR-bril heeft een vaste focusafstand. Die verschilt per headset, 1,3 meter, 1,5 meter of ‘oneindig’ zijn gangbare varianten. Probeer je op iets dichtbij te focussen dan wordt het beeld wazig. „Je ogen convergeren, daar kun je als gamemaker goed op inspelen door beeldjes iets te verplaatsen”, zegt Van Rijn. „Automatisch gaat de lens van je oog ook accommoderen en daar gaat het mis, omdat de lens in de bril die optimaal is om verder weg te kijken er nog steeds zit.” Dit is alleen voor jonge mensen een probleem. „Als je boven de veertig bent kunnen je ogen niet goed meer accommoderen, daarom heeft bijna iedereen een leesbril nodig. Ouderen kunnen in VR dus beter dichtbij kijken.” Fabrikanten van VR-brillen willen dit probleem natuurlijk oplossen en hebben serieuze onderzoeksafdelingen die zich bezighouden met dit  vergence-accommodation conflict , zoals het in de literatuur heet. Zo werkt VR-brillenmaker Oculus, van moederbedrijf Meta, al een paar jaar aan een nieuwe headset met  eye tracking -technologie en varifocale lenzen. Dankzij  eye tracking  weet de bril waar de gebruiker naar kijkt, hij stelt de lens vervolgens in op de bijpassende focusafstand.  In het eerste prototype zat een lens die met veel geklik en geschuif veranderde van stand. Inmiddels zijn ze een aantal versies verder en zit er een rijtje van zes verschillende lenzen in de headset, die los of gecombineerd actief kunnen zijn. De bril kan op 64 verschillende afstanden focussen in plaats van één. Er is nóg een probleem dat opgelost moet worden voor je ogen VR-beeld ervaren zoals de echte wereld. „Als je in de echte wereld in de verte kijkt, en iets dat nabij is komt in je blikveld, dan zie je dat wazig”, zegt Van Rijn. „Maar in VR is het hele beeld scherp als je gefocust bent op veraf. Dat voelt onnatuurlijk.” Gewoon met software een waasje toevoegen, zou je zeggen. Maar zo simpel is het niet, laten de Oculus-onderzoekers zien. De waas blijkt niet alleen met afstand, maar ook met kleur te maken te hebben. Op basis van dat inzicht trainen ze nu een zelflerend algoritme dat waas toepast op een manier die zo dicht mogelijk bij de ervaring in de echte wereld in de buurt komt. De kennis over varifocus en dieptewaas is er, aan de technische uitwerking wordt nog gewerkt. De nieuwe headset van Oculus zou in 2020 op de markt komen, hij is er nog niet. ]]></description>
      <guid>https://www.nrc.nl/nieuws/2022/01/14/waarop-focussen-je-ogen-als-je-een-vr-bril-op-hebt-a4079292</guid>
      <pubDate>Fri, 14 Jan 2022 00:00:00 +00:00</pubDate>
    </item>
    <item>
      <title><![CDATA[Bestaat groeipijn echt?]]></title>
      <description><![CDATA[Jeugdarts Martijn Spoelstra ziet de kwaal regelmatig in zijn spreekkamer. Plotselinge, hevige pijnscheuten in beide benen, meestal in de avond of nacht. De pijn kan een kwartier aanhouden, maar ook uren duren, en gaat vanzelf weer over. Groeipijn. Dat is de naam die al bijna tweehonderd jaar aan de kwaal gegeven wordt. Een op de drie kinderen heeft er weleens last van. Maar doet groeien echt pijn? Om die vraag te beantwoorden, legt Spoelstra eerst uit hoe botgroei werkt. „Gedurende je hele leven maak je nieuw bot aan en breek je bot af. In bot zitten cellen, osteoblasten, die kalk uit het bloed halen en omzetten in de kalkvorm waar botten uit bestaan: calciumfosfaat. Bot wordt afgebroken door andere cellen: de osteoclasten. Die cellen produceren een zuur dat bot oplost. Bij volwassenen zorgen osteoblasten en osteoclasten voor een balans tussen botgroei en -afbraak. Zij groeien niet, bot vernieuwt zichzelf alleen. Ouderen hebben in verhouding meer osteoclasten: bij hen wordt relatief meer bot afgebroken en zij krijgen dan poreuzere botten. Oftewel, botontkalking. Daardoor zullen zij bijvoorbeeld eerder een heup breken. Bij groeiende kinderen is er iets anders aan de hand. Bij hen komt er veel nieuw bot bij, inclusief osteoblasten en osteoclasten, vanuit groeischijven. Die groeischijven zitten aan de uiteinden van botten. Een groeischrijf is opgebouwd uit kraakbeencellen. Door verandering van hormonen in de puberteit, gaan die kraakbeencellen zich vermenigvuldigen. Dat kraakbeen wordt omgezet in bot. Zo krijgen kinderen extra centimeters, vanuit de groeischijven. „Dat leidt waarschijnlijk niét tot de groeipijn waar kinderen last van hebben”, zegt Spoelstra. „De plek van groeipijn komt niet overeen met de plek van de groeischijven waaruit kinderen groeien. In de benen zitten groeischijven onder de knie en rond de enkels, terwijl kinderen juist vaak pijn voelen in de kuiten en scheenbenen.” De pijn zou ook kunnen ontstaan doordat de botten zijn gegroeid maar de spieren nog niet. Maar groeipijn komt nauwelijks voor op de leeftijden waarop kinderen het hardst groeien, merkt de jeugdarts op. „Kinderen groeien het snelst in de puberteit: tussen hun twaalfde en zestiende jaar.” In die groeispurt groeit het kind gemiddeld zo’n twaalf centimeter per jaar. Groeipijn komt juist veel voor bij kinderen tussen de drie en twaalf jaar.” In die periode groeien kinderen vier tot zes centimeter per jaar. Als groeipijn niet door het groeien komt, waar komt de pijn dan vandaan? Spoelstra: „Dat is niet met zekerheid te zeggen. De pijn zit soms bij een aanhechting van een pees of spier. Voor de hand ligt dat die pijn ontstaat door overbelasting van die pezen en spieren. Kinderen rennen en springen soms de hele dag door.” Die conclusie wordt ook bevestigd in de wetenschappelijke literatuur: groeipijn komt het vaakst voor bij kinderen die actief zijn en steekt vaak de kop op na een fysiek intensieve dag. „Maar hier is niet veel wetenschappelijk onderzoek naar gedaan”, waarschuwt Spoelstra. „Dat is omdat het een onschuldig fenomeen is.” Opvallend genoeg hebben kinderen met groeipijn ook relatief vaak last van hoofdpijn en buikpijn. Spoelstra: „Het ene kind is gevoeliger dan het andere en sommige kinderen geven het eerder aan als zij pijn hebben.”]]></description>
      <guid>https://www.nrc.nl/nieuws/2022/01/07/bestaat-groeipijn-echt-a4075987</guid>
      <pubDate>Fri, 7 Jan 2022 00:00:00 +00:00</pubDate>
    </item>
    <item>
      <title><![CDATA[Waarom willen we na het eten graag iets zoets?]]></title>
      <description><![CDATA[Je hebt je buik rond gegeten, bijna dat je denkt: knoopje los. Maar als de dessertkaart komt, kun je toch geen weerstand bieden. En thuis gaat er na het eten altijd nog wel een stukje chocola in. Waar komt die behoefte vandaan om na het eten nog iets zoets te nemen? Je kunt je afvragen of het wel echt een behoefte is. Duidelijk is in elk geval: de voorkeur voor zoet is biologisch bepaald: baby’s pruilen bij zuur en bitter, maar worden blij van zoet. Zoet is belonend en bijna altijd aangenaam. Trek in zoet is bovendien vrij constant, zo ontdekte hoogleraar Kees de Graaf al  zo’n dertig jaar geleden in het laboratorium . „Trek in hartig fluctueert gedurende de dag, piekt tegen etenstijd en is dan sterker dan zoet. Maar hartig verzadigt sneller en gaat op enig moment zelfs tegenstaan. De beloningswaarde van zoet blijft dan nog intact. Het grootste deel van de dag is hartige trek sterker, maar na de maaltijd is dat omgekeerd.” De trek in zoet komt dus niet ineens opzetten na het eten, maar wordt niet meer overvleugeld door de hartige trek. Die ‘sensorisch specifieke verzadiging’, zoals het genoemd wordt, vind je ook bij dieren, zegt De Graaf. „Het is een fundamentele drijfveer, die ervoor  zorgt  dat je gevarieerd eet, waardoor je een goede balans van eiwitten, vet, koolhydraten en andere voedingsstoffen binnenkrijgt.” Vooral die eiwitbehoefte is in het lichaam strak gereguleerd. „Ons eetpatroon verandert wel, maar de eiwitinname blijft over de jaren in de bevolking ongeveer gelijk op zo’n 80 gram per dag. En dat verloopt via de voorkeur voor umami, hartige smaken.” Toch verklaart die sensorisch specifieke verzadiging niet alles. Kijk naar Azië, daar wordt traditioneel helemaal geen dessert gegeten, hoewel de gerechten – die meestal tegelijk op tafel komen – soms wel zoet zijn. In Europa ging het ook lang zo, vertelt  culinair historicus Charlotte Kleyn . De hartige maaltijd werd wel gezoet met wat honing, fruit of suiker, maar toetjes kwamen pas op tafel toen er door de koloniale handel suiker in overvloed was, vanaf de zeventiende eeuw. Ineens kon je een taart met véél suiker maken. Het begon aan het Franse hof: maaltijden met verschillende gangen en tot slot een tafel vol kaas, fruit, noten én patisserie. „Pas in het interbellum, toen het kaasplateau zijn intrede deed, kwam er een aparte laatste gang voor zoet.” Geheel terzijde: dat de Britten eerst de pudding en dan pas kaas serveren wordt wel verdedigd met als argument dat het socialer zou zijn: kaas nodigt meer uit tot doortafelen. Als de kaas met port komt, is het geheel bovendien al zoeter dan een Frans plateau. Hoe dan ook, het Franse hof verwierf een culinaire reputatie, met kookboeken die vertaald werden en koks die door andere koningshuizen werden ingehuurd. En zo raakte het dessert al snel ingeburgerd in Europa. „Hoewel het voor de meeste mensen nog lang een luxe was die ze zich alleen op feestdagen permitteerden.” En het bakje vla dan, waar in Nederland hele generaties mee zijn zoetgehouden? Dat is dan weer typisch Nederlands. De nadruk lag hier sinds begin vorige eeuw vooral op voedingswaarde, zegt Kleyn. Om voldoende koolhydraten binnen te krijgen moest je vooral nog een bordje pap of rijstpudding eten. Het Zuivelbureau hielp graag een handje met die boodschap. „En inmiddels zijn toetjes en suiker zo goedkoop dat iedereen elke dag iets zoets toe kan eten.”  		 Nieuwsbrief  		NRC Eten & Gezondheid 	  		De laatste inzichten over eten, de lekkerste recepten en slimme tips om gezond te leven 	]]></description>
      <guid>https://www.nrc.nl/nieuws/2021/12/30/waarom-willen-we-na-het-eten-graag-iets-zoets-a4073733</guid>
      <pubDate>Thu, 30 Dec 2021 00:00:00 +00:00</pubDate>
    </item>
    <item>
      <title><![CDATA[Hoe kun je pitloze mandarijnen en druiven kweken?]]></title>
      <description><![CDATA[Bij de ingang van de supermarkt liggen de netjes met mandarijnen in de aanbieding. Voordat een netje de winkelmand in gaat, wordt aan de inhoud geroken. De geur zet de herinnering aan het werk. Sinterklaascadeau’s uitpakken, worstenbroodjes na de nachtmis. En mandarijnenpitjes tussen duim en wijsvinger wegschieten. Moeder boos! Kom daar nu nog maar eens om. Er valt weinig meer te schieten, want mandarijnen hebben nauwelijks nog pitten. Net als druiven, watermeloenen. „De trend is  seedless  en  easy peeling ”, zegt Avichai Perl, hoofd van het druivenveredelingsprogramma aan het Israëlische landbouwinstituut Volcani Center. De consument wil gemak. Maar hoe wordt al dat pitloze fruit gemaakt? En als fruit geen pitten (zaden) heeft, hoe krijg je dan nakomelingen? Navraag bij drie plantenbiologen geeft drie keer hetzelfde antwoord. Bij citrusvruchten, druiven en watermeloenen werkt het steeds net even anders. Bij veel citrusvruchten, zegt René Smulders van Wageningen University & Research, zijn twee ouders met gunstige eigenschappen gekruist. Van de nakomelingen zijn stekken gemaakt. „Als je die bestraalt, krijg je allerlei genetische mutaties.”  De mutanten check je op hun eigenschappen. Je zoekt een boom die geen zaad meer maakt, maar wel nog vruchten. Daar stek je mee verder.  „Mandarijnen komen tegenwoordig van bomen die worden gestekt.” Bij watermeloenen ligt het anders, zegt Ronald Goldy van Michigan State University. In dit geval worden twee ouders gekruist waarvan er eentje een dubbele set chromosomen (diploïd) heeft, en de ander een viervoudige (tetraploïd). „De bestuiving gebeurt met de hand”, schrijft Goldy. Het zaad uit deze kruising – de nakomelingen – heeft alle chromosomen in drievoud (triploïd), behalve in de geslachtscellen. Bij de aanmaak van geslachtscellen moeten de chromosomen gelijk verdeeld worden. Maar omdat ze in drievoud aanwezig zijn, gaat dit mis. In het veld worden deze triploïde planten uitgeplant met daartussen diploïde planten. „De triploïden vormen wel bloemen, maar nauwelijks stuifmeel. Daar heb je de diploïden voor nodig”, zegt Smulders. Het stuifmeel van de diploïden bestuift de bloemen van de triploïden, en dat zet de vruchtvorming in gang. „Je krijgt dus wel een vrucht, de watermeloen. De vorming van zaden in de vrucht wordt wel gestart, maar loopt al snel spaak”, vult Goldy aan. Vandaar die kleine, witte pitjes in de hedendaagse watermeloen. Dan de druiven, de specialiteit van Perl. Hij vertelt dat meer dan honderd jaar geleden in Iran een struik is ontdekt die een tak had waaraan pitloze druiven groeiden. Een toevallige natuurlijke mutatie. „Vanuit die tak zijn stekken gemaakt, waar verder mee is gekweekt en gekruist.” Je kunt stekken in de grond stoppen, of je kunt ze, zoals bij appels, op een onderstam enten. De pitloze druif is eind 19de eeuw in de Verenigde Staten terechtgekomen. Onder de naam Thompson Seedless is hij in Californië uitgegroeid tot de meest aangeplante witte tafeldruif. Hij wordt vooral geteeld voor de productie van rozijnen, maar ook als tafeldruif dus, en een beetje voor wijn- en sapproductie. Maar hoe kan het dat van de mandarijnen in een netje er veel pitloos zijn, en dat je dan toch soms nog een mandarijn hebt met wel een pit? De mandarijnen in een zak hoeven niet van hetzelfde ras te zijn, zegt Smulders. „Het zou dus kunnen dat het ene zaadloze ras perfect zaadloos is, terwijl bij het andere ras elke mandarijn nog wel één succesvol zaadje heeft.”  		 Nieuwsbrief  		NRC Wetenschap 	  		Op de hoogte van kleine ontdekkingen, wilde theorieën, onverwachte inzichten en alles daar tussenin 	]]></description>
      <guid>https://www.nrc.nl/nieuws/2021/12/17/hoe-kun-je-pitloze-mandarijnen-en-druiven-kweken-a4069354</guid>
      <pubDate>Fri, 17 Dec 2021 00:00:00 +00:00</pubDate>
    </item>
  </channel>
</rss>
