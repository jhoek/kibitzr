<?xml version="1.0" encoding="utf-8"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Hoe komt het dat haaientanden alleen op bepaalde stranden liggen?]]></title>
      <description><![CDATA[<p>Cadzand is dé plek, weten kenners. Dáár moet je naartoe als je haaientanden wilt vinden. In deze badplaats in Zeeuws-Vlaanderen staat zelfs een enorm standbeeld van een haaientand, als ode aan de bijzondere passie – of zeg maar gerust obsessie – die fossielenzoekers al generaties lang hierheen lokt. Ook aan de overkant van de Westerschelde is het goed rapen: op de Kaloot, een strandje vlak bij de kerncentrale van Borssele. Met een beetje geluk heb je er in een middagje zo tien of twintig te pakken. Elders in Zeeland hoef je dat niet te proberen. En ook niet in Katwijk, Zandvoort, Egmond of op Texel. Waarom eigenlijk niet? Hansjorg Ahrens, fossielenexpert van Naturalis Biodiversity Center, wil dat beeld graag meteen nuanceren. „Ik vind het verrassend dat je de laatste jaren juist wél op meer plekken haaientanden vindt, tot Ameland aan toe.” Om dat uit te leggen, begint Ahrens toch bij Cadzand. Daar vind je relatief oude haaientanden, van zo’n 40 tot 45 miljoen jaar oud, uit een periode die het Eoceen heet. „Cadzand is een van de weinige plekken in Nederland waar zulke oude bodemlagen langs de kust aan de oppervlakte komen”, vertelt Ahrens. „Die haaientanden worden daaruit losgewoeld, gewoon door de kracht van de zee, en spoelen dan aan op het strand.” Elders in Nederland liggen die oude bodemlagen dieper. Ook aan de overkant, bij Borssele. Maar daar is door stromingen een 60 meter diepe put ontstaan in de Westerschelde. „Het water kolkt daarin rond en neemt haaientanden mee naar boven.” Het gaat op beide plekken om de gefossiliseerde tanden van zo’n 30 soorten Eoceenhaaien, waaronder de witte haai, de reuzengrote megalodon, en voorlopers van de ‘moderne’ haringhaai. Die zwommen rond in wat nu de Benelux is, maar toen een ondiepe zee. Het zeeniveau lag toen hoger dan nu, omdat het warmer was. Er was dus minder ijs op aarde en meer water. Sinds 2014 vind je ook haaientanden op een aantal andere plekken: tussen de Tweede Maasvlakte en Ameland. Ahrens: „Daar vindt nu al tien jaar regelmatig zandsuppletie plaats. Baggerschepen zuigen zand op van de Noordzeebodem en spuiten dat op langs het strand, voor de kustbescherming. In dat zand zitten soms ook haaientanden.” Niet zoveel als in Cadzand, benadrukt hij, maar op de website oervondstchecker.nl zijn alleen al van de Tweede Maasvlakte meer dan 150 tanden gemeld. „Het leuke is”, zegt Ahrens, „dat die bijna allemaal van de witte haai zijn. De mensenhaai, dus.” Deze tanden komen uit bodemlagen die veel jonger zijn. „Sommige zijn zo’n 120.000 jaar oud, andere 10.000 jaar, ook uit twee warmere perioden. Heel cool dat er hier toen gewoon witte haaien rondzwommen.” We boffen maar met die zandsuppleties, vindt Ahrens. „Daardoor krijgen zoekers die oude lagen nu zomaar voor hun voeten gepresenteerd.” Waarom zijn de meeste fossiele vondsten eigenlijk haaientanden? „Deels is dat een ‘verzamelbias’”, zegt Ahrens. „Mensen zoeken vooral naar iets driehoekigs, en vinden dan ook vooral haaientanden. Hoewel er ook best fossiele vissenwervels, vogelbotjes of zoogdierkiezen liggen.” Daarnaast blijven juist de haaientanden erg goed bewaard, omdat ze keihard zijn. „Je kunt ermee in staal krassen. En ten slotte zíjn er ook gewoon veel haaientanden. Haaien wisselen hun tanden voortdurend. Eén haai maakt in zijn leven zo’n duizend tanden. Zoogdieren een heel stuk minder. Dat zie je terug in het fossielenbestand.”</p>]]></description>
      <guid>https://nrc.nl/nieuws/2024/12/11/hoe-komt-het-dat-haaientanden-alleen-op-bepaalde-stranden-liggen-a4876265</guid>
      <pubDate>Wed, 11 Dec 2024 05:26:36 +0000</pubDate>
    </item>
    <item>
      <title><![CDATA[Hoe maken mollen hun molshopen en gangenstelsels?]]></title>
      <description><![CDATA[<p>Het wordt winter en opeens duiken ze weer overal op: molshopen. Geen toeval, want júíst bij temperatuurovergangen graven mollen massaal nieuwe gangen.Wordt het kouder, dan duiken ze dieper de grond in, hun favoriete voedsel – de regenworm – achterna. Andersom gaan ze in het voorjaar juist weer vlak onder het maaiveld graven. Soms zelfs zó dicht dat er beruchte ‘mollenritten’ ontstaan: de langgerekte grondomwoelingen die gazonpuristen nachtmerries bezorgen. Maar hoe gaat dat graven precies in zijn werk, vraagt lezer Inge Groenendijk. Hoe kan het dat er een molshoop boven de grond ontstaat als de mol onder de grond de aarde met zijn voorpoten langs zijn lijf naar achter graaft? Of komt hij achterstevoren omhoog in het midden van de hoop? Wereldwijd komen er tientallen soorten mollen voor, waarvan de Noord-Amerikaanse sterneusmol (Condylura cristata) de meest opvallende is: die heeft aan het uiteinde van zijn snuit maar liefst 22 vlezige tentakels waarmee hij prooien razendsnel kan detecteren én opeten. Daarbij vergeleken oogt de Europese mol (Talpa europaea) wat gewoontjes, maar één ding hebben al die mollensoorten met elkaar gemeen: het zijn topgravers. In tegenstelling tot de meeste op land levende zoogdieren hebben mollen hun ledematen naast hun lijf in plaats van eronder – net als zeezoogdieren. Efficiënt bij het graven, want uit recent Amerikaans onderzoek blijkt dat ze daardoor ook echt door de aarde kunnen ‘zwemmen’, zegt dierecoloog Jasja Dekker. „Ook handig zijn hun extra grote voorpoten: die zijn voorzien van een soort zesde vingertje, een uitstekend botje.” Zo kan er per uur wel 15 meter gang worden bijgegraven; de diepste gangen bevinden zich op pakweg een meter onder het maaiveld – afhankelijk dus van de bodemtemperatuur en de grondwaterstand. Elke mol heeft een eigen gangenstelsel, zegt Dekker „Om te paren boort de mannetjesmol het gangenstelsel van de vrouw aan.” Mollen graven gangen om prooien te zoeken: hoe voedselarmer de grond, des te groter hun territorium. „Voortdurend inspecteren ze hun gangen om te zien of daar regenwormen of andere bodemdieren zijn ingevallen.” In hun nauwe gangen kunnen mollen zich niet omkeren, maar dat hindert niet: in de borstelige vacht van de mol steken de haartjes alle kanten uit, waardoor het rennen voor- en achteruit even snel gaat. De aarde die vrijkomt bij het graven duwen de mollen achterwaarts, en daarna op vaste plekken in een verticale beweging omhoog, waardoor op die plek een luchtschacht ontstaat. De overtollige aarde belandt buiten de schacht in de vorm van een molshoop. „Zelf komen de mollen zelden buiten”, zegt Dekker. „Ze hebben extra veel rode bloedlichaampjes, waardoor ze met minder zuurstof toe kunnen. Ze hoeven dus niet aan de oppervlakte lucht te happen.” Jonge dieren komen wel boven de grond: na vijf weken verlaten ze het nest (een ondergrondse kraamkamer) en na twee maanden zijn ze geheel zelfstandig en worden ze verstoten. „Dan moeten ze op zoek naar een eigen territorium. Ze graven een verticale gang en gaan bovengronds op verkenning, bij het zoeken is dat natuurlijk sneller dan een lange tunnel graven. Het is een risicovolle onderneming, want buiten zijn ze uiteraard kwetsbaar.” Zelf zag Dekker ooit hoe de kat in zijn studentenhuis een jonge mol pakte. „Ik heb hem weer buiten gezet en hij begon direct de grond in te graven. In een halve minuut was hij verdwenen en liet daarbij een mini-molshoopje achter.”</p>]]></description>
      <guid>https://nrc.nl/nieuws/2024/12/04/hoe-maken-mollen-hun-molshopen-en-gangenstelsels-a4875379</guid>
      <pubDate>Wed, 4 Dec 2024 05:26:36 +0000</pubDate>
    </item>
    <item>
      <title><![CDATA[Waardoor groeien sommige schimmels op appels  in van die mooie cirkels?]]></title>
      <description><![CDATA[<p>Ze zien er soms uit als de jaarringen van bomen: de dunne, grijs-viltige ringen op een rotte appel, peer of perzik. Het zijn concentrische cirkels: cirkels van toenemende grootte met een gezamenlijk middelpunt. De veroorzakers zijn schimmels. Maar hoe ontstaat die vorm? De meeste schimmels groeien gewoon in een egale plak. Het is de schimmel Monilinia fructigena die de opvallende concentrische ringen van kleine schimmelbolletjes maakt. Parelkettinkjes lijken het wel. Vandaar ook de naam van het schimmelgeslacht, want monilia is Latijn voor ‘kettinkjes’. Ook de Nederlandse naam is mooi: appelrotkelkje. Maar telers spreken vaak simpelweg van Monilia-rot (met voor het gemak een lettergreep minder), omdat er een paar nauw verwante monilia’s bestaan die ook bijvoorbeeld peren, pruimen en kersen aantasten. Maar vanwaar nu die mooie cirkels? Het eerste deel van het verhaal is hetzelfde als dat van de bekende heksenkringen in het bos, vertelt Jorinde Nuytinck, paddenstoelenkenner van Naturalis Biodiversity Center. De paddenstoelen in de kring zijn in feite de vruchtlichamen van het ondergrondse deel van de schimmel. Dit ondergrondse ‘mycelium’ bestaat uit een netwerk van schimmeldraden dat naar alle kanten uitgroeit vanuit één punt. „Voor heksenkringen is de hypothese dat de voedingsstoffen centraal in de cirkel uitgeput raken”, vertelt Nuytinck, „en dat het meest actieve mycelium aan de buitenzijde van de cirkel de paddenstoelen vormt. Vandaar dus de kring van paddenstoelen.” Hoe zit dat dan bij M. fructigena? Die heeft een ingewikkelde levenscyclus, merkt Nuytinck op. Ze stuurt een plaatje mee, waarop niet één simpele cyclus te zien is maar een woud van vertakkingen. „Monilinia kent meerdere stadia”, legt Nuytinck uit. „Er is een stadium met geslachtelijke voortplanting [met twee individuen die hun dna combineren], waarbij een soort gesteelde bekertjes worden gevormd. Die groeien niet in cirkels.” Deze bekertjes groeien op gemummificeerde, besmette vruchten die na de zomer op de grond zijn gevallen. Sporen uit deze bekertjes kunnen de bloemen, twijgen en vruchten van hun volgende slachtoffer besmetten. Uit zo’n spore groeit een nieuw mycelium. Op het vruchtoppervlak vormt dat mycelium een tweede type ‘sporendragers’. Dit zijn geen bekertjes, maar vilt-achtige ‘haartjes’ die sporen afsnoeren: klonen van de ouderschimmel. Ook deze sporen kunnen verschillende plantendelen besmetten en uitgroeien tot mycelium. Het patroon van die ‘sporendragers’ varieert tussen Monilinia-soorten, merkt Nuytinck op. „Het kan een aaneengesloten vlek zijn, of die typische concentrische cirkels.” Voor die laatste verwijst ze naar het Westerdijk Fungal Biodiversity Institute in Utrecht. Daar werkt Pedro Crous, tevens hoogleraar plantenziektekunde. „Of het nu gaat om paddenstoelen op de grond, een schimmelinfectie op je huid of een rottende appel in de keuken, je ziet altijd een cirkelvormig groeipatroon”, zegt Crous. „Dat hangt samen met het inoculatiepunt in het midden, waarna het mycelium naar buiten groeit, op zoek naar voedingsstoffen.” Maar die concentrische cirkels dan? „Die ontstaan door het circadiane ritme van de groei”, zegt Crous, een cyclische variatie met een periode van ongeveer een dag. „Dat ritme is bij sommige schimmels prominenter dan bij andere. In principe is het gelinkt aan de afwisseling van licht en donker. Sommige schimmels stemmen hun sporevorming daarop af. Daardoor ontstaan deze zichtbare ringen terwijl het mycelium naar buiten groeit.”</p>]]></description>
      <guid>https://nrc.nl/nieuws/2024/11/27/waardoor-groeien-sommige-schimmels-op-appels-in-van-die-mooie-cirkels-a4874623</guid>
      <pubDate>Wed, 27 Nov 2024 05:26:37 +0000</pubDate>
    </item>
    <item>
      <title><![CDATA[Waardoor klinkt een klavecimbel zo anders dan een piano?]]></title>
      <description><![CDATA[<p>Het klinkt helder, klaterend, haast feeëriek: het geluid van een klavecimbel. Deze voorloper van de piano klonk in concertzalen en salons vanaf omstreeks 1500, tot de piano het overnam rond 1750 – hoewel het klavecimbel al decennialang een ware opleving doormaakt. Bach, Telemann en zelfs de vroege Mozart zou je eigenlijk op klavecimbel moeten spelen, als je wilt weten wat de componist in gedachten had. Want hoewel ze er grofweg hetzelfde uitzien, hebben de twee instrumenten een totaal andere klank. De piano klinkt gedempter, maar ook ronder en je kunt er zachter maar ook juist luider op spelen. Hoe kan dat eigenlijk? Het zijn toch allebei snaarinstrumenten met een toetsaanslag? Het grootste verschil zit hem in het mechaniek, vertelt Robert Koolstra. Hij is klavecinist en artistiek leider van Stichting MeerBach, die zich inzet om het klavecimbel te promoten. „Bij een piano slaan er met vilt beklede hamertjes op de snaren, terwijl bij een klavecimbel de snaren worden getokkeld, als bij een gitaar.” Als je een toets van het klavecimbel indrukt, wipt de achterkant van die toets omhoog (online zijn er mooie filmpjes van te vinden). Die achterkant duwt een rechtopstaand balkje omhoog in een schacht naast de snaar. Uit het balkje steekt een pinnetje, ook wel plectrum genoemd. „Vroeger werden die gemaakt van vogelveren”, vertelt Koolstra. „Tegenwoordig zijn ze vaak van kunststof.” Bij het omhooggaan tokkelt dat pinnetje de snaar. Laat je de toets los, dan valt het balkje naar beneden. Een subtiele kanteling voorkomt dat het plectrum de snaar nogmaals raakt. Een tokkel klinkt anders dan een hamerslagje – net zoals een nagel anders tikt dan een knokkel. De nagel geeft met zijn kleine contactoppervlak een ‘cleane’, uniforme trilling. De grotere, maar zachtere knokkel veroorzaakt een blobje van rafeliger trillingen. „Er zijn nog veel meer factoren die de klankkleur bepalen”, vervolgt Koolstra. „Bijvoorbeeld het materiaal van de snaren. Maar ook de plek waar je de snaar aanslaat.” Hoe verder van de kam (het randje waar de snaar overheen is gespannen), hoe luider en warmer de toon. Daarnaast heeft een trillende snaar diverse ‘buiken’ en ‘knopen’: plekken met een maximale of juist minimale uitslag. Het maakt uit wáár je tokkelt ten opzichte van die plekken. „Veel klavecimbels hebben twee registers: verschillende toets- en snaarsystemen die je los van elkaar kunt bespelen, op twee toetsenborden boven elkaar”, vervolgt Koolstra. „Je kunt ze ook aan elkaar koppelen, zodat je met één toetsaanslag verschillende snaren tegelijk bespeelt. Vaak heeft het ene register langere snaren dan het andere. Of het tokkelt op een andere plek.” Ook is bij een klavecimbel de stemming anders. Alleen bepaalde notencombinaties (bijvoorbeeld tertsen) zijn precies zuiver gestemd. Álles precies zuiver stemmen, dat kan per definitie niet. Koolstra: „Daar zit wiskunde achter. Een piano is daarom ‘gelijkzwevend’ gestemd: eigenlijk zijn alle noten een klein beetje vals. Klavecinisten passen de stemming aan aan de toonsoort van het muziekstuk. Dat geeft een veel zuiverder effect.” Dan is er nog de invloed van de klankkast. „Kleine Italiaanse klavecimbels klinken licht en pittig. Een beetje zoals de Italiaanse taal. Hoe groter het instrument, hoe zwaarder de klank.” En, wat is hét klavecimbelstuk waarnaar iedereen zou moeten luisteren? „Het vijfde Brandenburgse Concert van Bach”, zegt Koolstra stellig. „Daarin zit een grote klavecimbelsolo die echt ongeëvenaard is.”</p>]]></description>
      <guid>https://nrc.nl/nieuws/2024/11/20/waardoor-klinkt-een-klavecimbel-zo-anders-dan-een-piano-a4873797</guid>
      <pubDate>Wed, 20 Nov 2024 05:26:37 +0000</pubDate>
    </item>
    <item>
      <title><![CDATA[Hebben mannelijke kangoeroes ook een buidel?]]></title>
      <description><![CDATA[<p>Het is een koddig gezicht: een jonge kangoeroe die zijn kop uit de buidel van zijn moeder steekt. Zij kan met baby-aan-boord (of ‘joey’, zoals het jong in Australië heet) prima 50 kilometer per uur hoppen. Speciale buidelspieren klemmen het jong dan stevig tegen haar aan. Maar... is het wel altijd een zij? Of geeft ook de vader het jong soms een lift? En hoe zit dat bij andere buideldieren? Er bestaat een enorme verscheidenheid aan buideldieren, van de platkopbuidelmuis van 4 gram tot de rode reuzenkangoeroe die zich kan meten met een gemiddelde Europese man. De nu uitgestorven Diprotodon optatum woog maar liefst drie ton. De meeste buideldieren vind je in Australië en Nieuw-Guinea en de eilanden daaromheen. Daar leven vier groepen: buidelmollen, buideldassen, roofbuideldieren (waaronder de uitgestorven Tasmaanse buidelwolf, maar ook diverse buidelmuizen), en ten slotte klimbuideldieren. Die laatste groep omvat rasechte klimmers zoals koala’s, possums en koeskoezen, maar ook vliegende buidelmuizen, wombats die graven en kangoeroes die hoppen – hoewel er ook boomkangoeroes bestaan. En dan zijn er nog drie groepen buideldieren in Zuid-Amerika, waaronder de opossums (niet te verwarren met de possums van Oceanië). Eén opossumsoort komt ook voor in de zuidelijke VS. Niet alle buideldieren hebben een buidel. Sommige soorten, waaronder veel opossums, hebben een simpele huidplooi die de zogende jongen deels bedekt. Andere, zoals de opossummuizen, hebben helemaal geen buidel. Zij dragen hun zogende jongen gewoon mee in hun dikke vacht. Veruit de grootste groep buidelloze buideldieren zijn... alle mannelijke exemplaren. Van buidelmuis tot kangoeroe: alleen het vrouwtje heeft een buidel. (Sommige websites melden twee uitzonderingen: de water-opossum en de Tasmaanse buidelwolf. Maar hierbij gaat het om een huidflap die de mannelijke geslachtsdelen beschermt.) Bij de zoogdiergroep waartoe wijzelf behoren, de placentazoogdieren, zijn de mannelijke en vrouwelijke geslachtskenmerken in aanleg hetzelfde. Ze ontwikkelen zich tot mannelijke of vrouwelijke kenmerken onder invloed van hormonen. Zo is de penis van de man ‘homoloog’ aan de clitoris en schaamlippen van de vrouw: hij is ontstaan uit dezelfde embryonale weefsels. Dit verhaal verklaart ook waarom mannelijke placentazoogdieren tepels hebben, en soms zelfs melkklieren. Bij buideldieren gaat die embryonale ontwikkeling anders. Het mannetje ontwikkelt een balzak met testes op de plek waar het vrouwtje haar buidel en tepels krijgt, maar dat gebeurt uit verschillende embryonale weefsels. Scrotum en buidel zijn dus niet homoloog – mannetjes hebben buidel noch tepels. De buidel is overigens een machtig orgaan, eigenlijk een externe baarmoeder. De jongen worden zéér onderontwikkeld geboren: bij kangoeroes al na drie tot vier weken. Het jong, kaal en blind en kleiner dan een kidneyboon, kruipt over de buik van de moeder naar de buidel – een precaire reis. In de buidel, die vanbinnen kaal is, zuigt hij zich klemvast aan een van haar vier tepels. Die laat hij twee maanden lang niet los. Zweetklieren in de buidel scheiden antimicrobiële stoffen af. Na vijf maanden steekt het jong soms zijn kop uit de buidel; na acht maanden hopt hij zelf rond, maar drinkt nog wel bij de moeder. Hij heeft dan zijn eigen, grote tepel die met hem is meegegroeid en steeds precies aangepaste melk gaf. Intussen hangt er dan aan een piepkleine tepel alweer een nieuwe piepkleine joey.</p>]]></description>
      <guid>https://nrc.nl/nieuws/2024/11/14/hebben-mannelijke-kangoeroes-ook-een-buidel-a4872920</guid>
      <pubDate>Thu, 14 Nov 2024 05:26:38 +0000</pubDate>
    </item>
    <item>
      <title><![CDATA[Kun je veilig kaneel eten als je zwanger bent?]]></title>
      <description><![CDATA[<p>De adviezen vliegen je om de oren als je zwanger bent: eet dít niet, eet dát minder. Kaneel staat ook op het lijstje, onder meer op Zwangerenportaal.nl. „In kaneel zit namelijk coumarine, en te veel daarvan kan leiden tot leverschade en bloedingen. Geen vijf koppen kaneelthee per dag dus. Eén kopje kaneelthee, of drie speculaasjes, of drie plakjes ontbijtkoek per dag is ongeveer het maximum als je zwanger bent.” Klopt dat wel..? Dat van die coumarine klopt: dat is de werkzame stof waar dit verhaal om draait. Die bepaalt de medicinale werking van kaneel in traditionele Chinese medicijnen en andere natuurgeneesmiddelen. Maar wat doet die stof, hoeveel kun je er veilig van eten, en hoeveel zit er in voedingsmiddelen? Coumarine werkt onder meer als antioxidant, ontstekingsremmer en antibioticum, aldus een overzichtsartikel in het tijdschrift Molecules (2022). Het wordt succesvol ingezet tegen lymfe-oedeem, astma, aandoeningen van de bloedvaten en… leverschade. In tegenstelling tot wat vaak wordt beweerd, veroorzaakt coumarine geen bloedingen. Een afgeleide stof van coumarine, dicumarol, doet dat wel. Zelf maken wij geen dicumarol uit coumarine. Er bestaan wel schimmels en bacteriën die dat doen, maar niet in ons lichaam. Karl Paul Link van de Universiteit van Wisconsin (VS) sloeg in de jaren 1950 aan het experimenteren met dicumarol en maakte er het beroemde rattengif warfarine van. Dat veroorzaakt interne bloedingen waar ratten langzaam aan doodgaan. Warfarine is overigens niet vernoemd naar warfare (oorlogvoering), wat je misschien zou denken, maar naar de Wisconsin Alumni Research Foundation (WARF) die het onderzoek betaalde. Warfarine is later, in lage doses, ook ingezet als antistollingsmiddel, bijvoorbeeld na beroertes. Zelf heeft coumarine dus geen effect op de bloedstolling. Maar wat doet het dan wel? Het beschermt de lever, maar kan het die ook beschadigen? „Alles is gif en niets is gif; slechts de dosis bepaalt de giftigheid”, zoals de Zwitserse arts Paracelsus begin 16de eeuw gezegd zou hebben. Met andere woorden, het hangt ervan af hoevéél je ervan binnenkrijgt. De Europese voedselautoriteit EFSA heeft in 2008 een advies geformuleerd over coumarine, na analyse van beschikbare studies. Het gaat onder meer over de No Observed Adverse Effect Level (NOAEL): de hoogste dosis waarbij (bij proefdieren) nog geen negatief effect wordt gezien. „De NOAEL voor levertoxiciteit in het gevoeligste proefdier, gebaseerd op een tweejarige studie bij honden, was 10 milligram coumarine per kilogram lichaamsgewicht per dag”, schrijft de EFSA. „Als we dat voor de zekerheid door 100 delen, komen we op een toelaatbare dagelijkse inname (TDI) van 0,1 milligram coumarine per kilogram lichaamsgewicht per dag.” Een persoon van 60 kilo zou dan probleemloos dagelijks 6 milligram coumarine kunnen eten. Dat zit bijvoorbeeld in twaalf speculaasjes, drie stroopwafels, vijftig pepernoten, negen plakjes ontbijtkoek of een stuk appeltaart, volgens Natuurdiëtisten.nl. De EFSA stelt daarbij dat je er gerust een tot twee weken lang dagelijks drie keer zoveel van kunt eten. Maar zwangeren dan? Gek genoeg is daar in de context van coumarine heel weinig over gepubliceerd. Eén studie onderzocht het effect op het nageslacht tijdens borstvoeding. Die studie vond – bij ratten – verschillende negatieve effecten. Maar de dosis? Vierduizend keer de TDI van de EFSA. Zolang je niet duizenden speculaasjes eet, zit je als zwangere dus ongetwijfeld goed. De suiker in de genoemde producten zal eerder een probleem zijn dan de kaneel. Wekelijks de beste verhalen van Wetenschap in je inbox?</p>]]></description>
      <guid>https://nrc.nl/nieuws/2024/11/07/kun-je-veilig-kaneel-eten-als-je-zwanger-bent-a4872060</guid>
      <pubDate>Thu, 7 Nov 2024 05:26:38 +0000</pubDate>
    </item>
    <item>
      <title><![CDATA[De sterren aan de hemel hebben verschillende kleuren. Hoe kan dat?]]></title>
      <description><![CDATA[<p>Nergens is de nachtelijke sterrenhemel beter te zien dan midden op de Noord-Atlantische Oceaan, duizenden kilometers van iedere lichtvervuiling op het vasteland. Toen onderzoeksschip Discovery na wekenlang bewolking opeens onder een glasheldere hemel voer, was daar het noorderlicht en een ‘vallende ster’ uit de Perseïdenzwerm. Jupiter en Saturnus waren ook goed te zien. En sterren. Heel veel sterren. Eerst lijken die sterren witte stippen, maar eenmaal gewend aan het donker kun je zelfs met het blote oog zien dat ze in verschillende kleuren schijnen. En ze verschillen ook in helderheid. Waarom is dat? Sterren schijnen doordat in hun binnenste lichtere atoomkernen samensmelten tot zwaardere. Dat heet kernfusie. Bij dat samensmelten komt gigantisch veel energie vrij. Hoe meer energie opgewekt wordt, hoe meer de ster straalt. Een omzetting van zo’n 600 miljoen ton waterstof in helium per seconde geeft de zon een absolute magnitude van +4,8 (dat is de logaritmische schaal voor helderheid die sterren hebben wanneer ze op 32,6 lichtjaar afstand zouden staan). Dat is niets vergeleken met Betelgeuze, een rode superreus die met het blote oog te zien is in het sterrenbeeld Orion. Met een absolute magnitude van ongeveer -5.85 is Betelgeuze zo’n 7.000 tot 14.000 keer zo helder als de zon (hoe lager de magnitude, hoe helderder de ster). Dat Betelgeuze helderder is, komt door zijn gigantische formaat. Want formaat beïnvloedt de hoeveelheid energie die in een ster wordt opgewekt. Betelgeuze is bijna duizend keer zo groot als de zon. Voor de helderheid gezien vanaf de aarde, de apparent magnitude, speelt afstand ook een rol. Hoe dichterbij, hoe helderder. De kleur van een ster hangt af van zijn oppervlaktetemperatuur. ‘Koelere’ sterren, met een temperatuur tussen de 2.000 en 3.700°C, zijn oranje of rood. Hetere sterren, tot zo’n 50.000°C, zijn blauw. Om blauw te kleuren is meer energie (warmte) nodig dan om rood te worden, want blauw licht draagt meer energie. Betelgeuze heeft een relatief koel oppervlak, zo’n 3.000°, omdat de energie verspreid wordt over een groter oppervlak. Daarom kleurt hij rood. Een ster met een temperatuur rond de 5.500°C, zoals de zon, is wit. Waarom lijkt de zon dan gelig? Dat komt door deeltjes in de atmosfeer, die bepaalde kleuren (golflengten) effectiever verstrooien dan andere. Veel blauw en paars is al verstrooid in de lucht voor het zonlicht het aardoppervlak bereikt. Bij zonsondergang reizen zonnestralen door een dikker stuk atmosfeer. De zon verliest dan nog meer blauw licht en lijkt daardoor rood. Vanuit de ruimte gezien is de zon wel gewoon een witte stip. Zelfs ver uit de kust zijn de kleurverschillen in de ruimte met het blote oog zwak. Wie spectaculaire kleuren in de ruimte wil zien, kan beter kijken naar foto’s van de ruimtetelescopen James Webb en Hubble. Maar zijn die kleuren echt? Die twee telescopen sturen pixels in zwart-wit naar de aarde. Astronomen vullen de pixels in met kleuren, soms op zo’n manier dat kleuren van de pixels overeenkomen met de kleur zoals hoe wij die met onze ogen zouden zien, natural color. Dat is bijvoorbeeld gedaan bij foto's van Uranus, die blauwgroen kleurt door methaan. Maar vaak kleuren astronomen een foto op zo’n manier in dat ze moleculen in bijvoorbeeld een sterrennevel goed van elkaar kunnen onderscheiden, en niet hoe de kleuren echt zijn. False color.</p>]]></description>
      <guid>https://nrc.nl/nieuws/2024/10/31/de-sterren-aan-de-hemel-hebben-verschillende-kleuren-hoe-kan-dat-a4871151</guid>
      <pubDate>Thu, 31 Oct 2024 05:26:38 +0000</pubDate>
    </item>
    <item>
      <title><![CDATA[Waar blijven al die naaktslakken in de winter?]]></title>
      <description><![CDATA[<p>Deze lente en zomer krioelden ze nog massaal door de tuin, knagend aan bloemplanten en groenten; nu zijn ze weer bijna verdwenen: naaktslakken, in veel soorten en maten. Waar zijn ze gebleven? Zitten ze ergens diep weggekropen? Of zijn ze gewoon allemaal dood? Menno Schilthuizen van Naturalis Biodiversity Center, ook hoogleraar kenmerkevolutie en biodiversiteit in Leiden, wil eerst even iets rechtzetten: „Bijna ieder jaar krijgen slakkenkenners dezelfde vraag: waarom zijn er dit jaar zoveel naaktslakken”, zegt hij. „Meestal komt die vraag in een warme vochtige periode in het voorjaar als veel mensen in de tuin bezig zijn, precies wanneer naaktslakken extra actief zijn. Maar het is niet zo dat er dit jaar meer naaktslakken waren dan anders. Dat leek misschien alleen maar zo.” Hè? Maar juist dit jaar verdwenen sla, aardpeer en zonnehoedje vrijwel geheel in slakkenmagen. Dat zal toeval zijn, denkt Schilthuizen: „Er bestaan in Nederland 34 soorten naaktslakken. Die behoren tot zeven families die niet nauw aan elkaar verwant zijn: naaktslakken zijn in de evolutie verschillende keren ontstaan uit huisjesslakken. In een gemiddelde tuin vind je makkelijk zeven of acht verschillende soorten. Allemaal hebben die hun eigen ecologie en levenscyclus.” De ene soort leeft van paddenstoelen, een andere van dode bladeren, een derde van andere slakken. En er zijn dus ook naaktslakken met een voorkeur voor bepaalde plantensoorten. Misschien waren dit jaar, door de specifieke combinatie van neerslag en temperatuur (en de timing daarvan) juist soorten actief die graag sla, aardpeer en zonnehoedje eten. Naaktslakken gaan over het algemeen niet dood in de winter, vervolgt Schilthuizen. „Sommige soorten hebben meerdere jaren nodig om volwassen te worden, andere zijn al binnen één seizoen volgroeid. De meeste Nederlandse soorten overwinteren ten minste één jaar. Bij vorst kruipen ze diep de grond in. Bij milder weer blijven ze gewoon actief. Dat je ze dan niet ziet, komt doordat het veelal nachtdieren zijn en mensen ’s winters minder tijd in hun tuin doorbrengen.” Overdag zitten naaktslakken verstopt in spleten, holletjes of tussen dode bladeren. In je tuin vervullen ze een nuttige functie, benadrukt de bioloog. Ze ruimen dood materiaal op en maken de voedingsstoffen weer beschikbaar voor planten. Ze vormen zelf ook onmisbaar voedsel voor de vogels, egels, kikkers, padden en zelfs spitsmuizen in je tuin. Gewoon met rust laten dus, die slakken, betoogt hij. Wie er oog voor heeft, kan er heel wat boeiends aan ontdekken. Neem bijvoorbeeld het liefdesspel van de grote aardslak: twee exemplaren bungelen, om elkaar heen gedraaid, aan een lange, taaie slijmdraad. Langzaam komt uit elke slak een enorm, blauw geslachtsdeel tevoorschijn, dat golft en steeds van vorm verandert. De twee aanhangsels lijken wel samen te smelten. De BBC en Vroege Vogels maakten er prachtige filmpjes van. In eigen tuin kun je daar live naar kijken. Maar wat nu als je tóch vindt dat je te veel naaktslakken hebt..? „Handmatig vangen en wegbrengen is veruit het effectiefst”, zegt Schilthuizen, „over afstanden van meer dan 25 meter zullen ze zeker niet terugkruipen. Vooral geen slakkenkorrels of biervallen gebruiken: die vernielen ook veel van de rest van de broodnodige bodemfauna in je tuin.”</p>]]></description>
      <guid>https://nrc.nl/nieuws/2024/10/24/waar-blijven-al-die-naaktslakken-in-de-winter-a4870397</guid>
      <pubDate>Thu, 24 Oct 2024 05:26:39 +0000</pubDate>
    </item>
    <item>
      <title><![CDATA[Moet je bij onweer de stekkers uit het stopcontact trekken ?]]></title>
      <description><![CDATA[<p>De goede raad over wat te doen bij onweer is alom bekend: ga niet onder een boom staan, want de bliksem zoekt het hoogste punt op. Ga niet zwemmen of in bad, want water geleidt als de beste. En trek stekkers uit het stopcontact, want de bliksem kan je apparaten vernielen. Maar klopt dat laatste wel? Als je apparaten uit staan, loopt er toch geen stroom doorheen? Op het populaire vragenforum Reddit schrijft ene Jonas: „Ik herinner me goed dat er een keer een bolbliksem door onze straat vloog. Dat ding vernielde ons koffiezetapparaat en mijn vaste computer. Sindsdien neem ik het zekere voor het onzekere.” Een anonieme schrijver meldt: „Ik heb een keer een blikseminslag gehad in mijn huis en was heel blij dat ik al sinds mijn kindertijd de stekkers eruit haal bij onweer. Alleen de cv-ketel was van binnen gefrituurd.” De website van de brandweer is ondubbelzinnig: „Trek tijdens onweer de stekkers uit het stopcontact. Met overspanningsbeveiliging voor stekkers en kabels zijn je apparaten ook veilig als je niet thuis bent tijdens onweer.” Want: „De bliksem hoeft niet eens direct in te slaan op je huis. Als een boom naast je huis wordt geraakt, kan de spanning zich via de leidingen in de grond naar je huis verplaatsen en doorslaan op je elektrische apparaten.” Het verhaal klopt, zegt fysicus Sander Nijdam, maar: „De kans dat het misgaat is heel klein.” Aan de TU Eindhoven onderzoekt Nijdam de eigenschappen en toepassingen van ontladingen. Voor de Universiteit van Nederland gaf hij een online college over het ontstaan van bliksem. Bliksem, legt hij daarin uit, is een elektrische ontlading van spanning die ontstaat in een wolk. Die spanning ontstaat doordat ijsdeeltjes in de wolk voortdurend met elkaar botsen, waarbij de kleinere deeltjes (losse ijskristallen) een klein beetje negatieve lading overdragen op de grotere deeltjes (hagelstenen). De lichte, nu positief geladen ijskristallen worden door opstijgende warme lucht gescheiden van de zwaardere, negatief geladen hagelstenen. Die ruimtelijke ladingscheiding zorgt voor een hoogspanning in de wolk, die kan oplopen tot tientallen miljarden volts. Die ontlaadt in de vorm van bliksem, waarbij de spanning ‘wegloopt’ via de lucht en de aarde. Als de bliksem inslaat, vertelt Nijdam nu aan NRC, is de spanning op die plek niet meer miljarden volts (door de weerstand van de lucht is al veel spanning verloren gegaan), maar wel nog steeds duizenden. „Die spanning verspreidt zich via ondergrondse kabels makkelijker dan via de grond. Zo kunnen ook je apparaten onder veel te hoge spanning komen te staan.” Maar – spanning is toch niet hetzelfde als stroom? Hoe gaan apparaten kapot van spanning? Nijdam vergelijkt het met wat er gebeurt als je een gewone tuinslang aansluit op een hogedrukreiniger. „Door de hoge waterdruk komt er veel teveel spanning op die tuinslang te staan, ook al stroomt er geen water doorheen. Wordt de druk te hoog, dan knapt de slang en stroomt het water weg.” Je kabels, schakelaars en apparaten zijn ontworpen voor 240 volt, niet voor duizenden volts. „Daardoor ‘klapt’ de elektronica, en gaat er toch stroom lopen, ook al staat het apparaat uit. Door de veel te sterke stroom kan er ook brand ontstaan.” En, trekt Nijdam zelf ook zijn stekkers eruit bij onweer? „Nee. Het is een goed advies, maar de kans dat er iets gebeurt is minimaal.”</p>]]></description>
      <guid>https://nrc.nl/nieuws/2024/10/17/moet-je-bij-onweer-de-stekkers-uit-het-stopcontact-trekken-a4869602</guid>
      <pubDate>Thu, 17 Oct 2024 05:26:39 +0000</pubDate>
    </item>
    <item>
      <title><![CDATA[Kun je proeven dat zeewater op de ene plek zouter is dan op de andere?]]></title>
      <description><![CDATA[<p>Aan boord van een onderzoeksschip op de Noord-Atlantische Oceaan kreeg deze verslaggever een golf zeewater over zich heen. Koud en zout! Oceanografen weten dat dit gedeelte van de oceaan, de Atlantische, de zoutste is van alle vijf oceaanbekkens op de wereld. In de Noord-Atlantische Oceaan regent het weinig en is er veel verdamping – wat de oceaan relatief zout maakt. De Perzische Golf is relatief zout doordat er nauwelijks zoet water in stroomt uit rivieren. Zoutgehalte varieert ook met diepte: over het algemeen zinkt zout water naar beneden door de hoge dichtheid ervan. In de Noord-Atlantische Oceaan zorgen stromingen voor subtiele variaties. Dat roept de vraag op of mensen eigenlijk het verschillen in zoutgehalte van zeewater kunnen proeven? Experimenten geven tegenstrijdige uitkomsten. Erik van Sebille, oceaanwetenschapper aan de Universiteit Utrecht, mailt naar het schip dat hij zeven jaar geleden voor zijn studenten twee karaffen water met twee concentraties zout had gemaakt: „Eén representatief voor de Atlantische Oceaan (ongeveer 37 gram keukenzout per liter water) en één voor de Stille Oceaan (ongeveer 35 gram per liter).” Vervolgens liet de oceanograaf 24 studenten de verschillende mengsels proeven. De studenten konden het verschil van 2 gram zout per liter niet proeven. Oceaanwater is te zout om zo’n klein verschil van 6 procent in zoutgehalte te kunnen onderscheiden, denkt Van Sebille. Een herhaling van zo’n smaakproef aan boord van het onderzoeksschip – en dan met echt zeewater van verschillend zoutgehalte – leverde wel resultaat op. Op de proeflocatie midden op de Atlantische Oceaan verschilt het zoutgehalte met de diepte: op 1.300 meter is het het minst zout, op 500 het zoutst en op de bodem bijna even zout als op 500 meter. De verslaggever vulde flessen met oceaanwater van de drie dieptes en schonk dat vervolgens in wijnglazen voor een groep van zeven zeelieden en onderzoekers. Alle zeven proefden inderdaad dat het water uit 1.300 meter het minst zout was. Dat is gek, want het verschil in zoutgehalte was hier minder groot dan in de proef van Van Sebille. Kunnen mensen nu wel of niet het verschil in zout proeven in oceaanwater? Reuk- en smaakwetenschapper Sanne Boesveldt van de Wageningen Universiteit mailt van niet. „Net als bij een zoete smaak proef je het pas als het verschil 10 tot 15 procent is, ongeacht de concentratie.” Het verschil in zoutconcentratie in de oceaanbekkens van 6 procent is voor mensen dus niet waar te nemen. De relatie tussen zoutconcentratie en onze subjectieve waarneming ziet er volgens Boesveldt uit als een curve. Volgens smaakexpert Wender Bredie van de Universiteit van Kopenhagen bestaat er ook een „plateau in zoutsmaak”, waarbij de zoutconcentratie zó hoog is dat meer zout toevoegen niets meer uitmaakt. Het is dan te zout om nog verschil te proeven. „Maar, bij zeewater heb je dat plateau nog niet bereikt.” Hij denkt, net als Boesveldt, dat de verschillen in zoutgehaltes van de oceaan te klein zijn om ze te proeven. Waarom proefden de proefpersonen aan boord dan toch een verschil? Volgens Broesveldt kan dat te maken met een „effect dat dumping heet: als we een smaak niet goed kunnen thuisbrengen, dumpen we die waarneming in een andere smaak”. Water uit verschillende diepten smaakt anders: uit de diepzee proeft water meer metaalachtig, de minder diepe lagen hebben een alg-achtige smaak. Het zou dus kunnen dat proefpersonen sommige vreemde smaken associëren met zout.</p>]]></description>
      <guid>https://nrc.nl/nieuws/2024/10/09/kun-je-proeven-dat-zeewater-op-de-ene-plek-zouter-is-dan-op-de-andere-a4868748</guid>
      <pubDate>Wed, 9 Oct 2024 05:26:40 +0000</pubDate>
    </item>
  </channel>
</rss>
