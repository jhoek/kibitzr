<?xml version="1.0" encoding="utf-8"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Ervaren mensen een valse toon universeel als ‘vals’?]]></title>
      <description><![CDATA[<p>Je haren gaan ervan overeind staan: een viool die niet goed gestemd is, of een zanger die een hoge noot nét niet weet te raken. Heeft iedereen diezelfde aversie? Wanneer is een toon ‘vals’? Eén toon kan op zichzelf nooit vals zijn – al was het alleen al omdat de hoogte van wat wij ‘goed gestemde’ tonen noemen, ooit vrij arbitrair is vastgelegd. De meeste musici stemmen nu hun instrument zodat de A een trilling geeft van 440 Hz (keer per seconde). Maar die 440 Hz is pas in 1939 internationaal afgesproken, tijdens een vergadering in Londen. Sinds de 19de eeuw waren er al wel standaarden, maar die verschilden van elkaar. Aan die vergadering deden alleen Europese landen mee, plus de VS. De ‘standaard’ A is dus een westers artefact. Mensen met een ‘absoluut gehoor’ hebben díé A in hun geheugen zitten. „Maar nog steeds hoor je in de westerse muziektraditie verschillende stemmingen”, vertelt componist en dirigent Chris Fictoor. „Veel barokinstrumenten zijn bijvoorbeeld lager gestemd, of juist hoger. En sommige orgels ook hoger: een orgel met kortere pijpen was goedkoper om te bouwen.” Daar moet je dus wel rekening mee houden als je gaat samenspelen. Want dat is waarin de ‘valsheid’ van tonen zich openbaart: als tonen met elkaar samenvallen die niet mooi bij elkaar passen. Dan gaat het schuren, in ons oor. Soms gaan schurende tonen zelfs vibreren: wah-wah-wah. „Of we dat als vervelend ervaren, of juist als prettig, is volstrekt cultureel bepaald”, zegt Fictoor. „Veel oosterse muziektradities gebruiken combinaties van tonen die wij ervaren als schurend. In India en Turkije hebben ze bijvoorbeeld toonsystemen met kwarttonen.” Onze toonladder heeft alleen hele en halve tonen. De bekende ‘do-re-mi-fa-so-la-ti-do’ bestrijkt een octaaf. Dat zijn acht tonen, bijvoorbeeld van C naar C, waarbij de ‘hoge C’ een twee keer zo hoge frequentie heeft als de ‘lage’. Zo’n octaaf kun je op verschillende manieren onderverdelen in intervallen. Ook dat is een kwestie van afspraken. Pythagoras, die had gerekend aan de lengtes van trillende snaren, bedacht een onderverdeling waarbij de zogeheten kwint, twee tonen met vijf intervallen ertussen, samen lekker in het gehoor liggen. Dat is zo als hun frequenties zich verhouden als 2:3, ontdekte hij. Maar daarbij klinkt een terts (twee tonen met drie intervallen ertussen) juist net niet lekker. Neem je de goed klinkende terts als uitgangspunt, dan moet je dus andere intervallen kiezen. Een piano is ‘gemiddeld’ gestemd, ook wel ‘gelijkzwevend’ genoemd: eigenlijk zijn daarop alle noten een heel klein beetje vals, om alle akkoorden oké te laten klinken en de octaven mooi te laten uitkomen. En dan heb je nog andere factoren. De klankkleur bijvoorbeeld, ook wel timbre genoemd. Ieder instrument én iedere zangstem klinkt anders. Dat ligt aan de vormen en materialen van de instrumenten – en aan de fysieke bouw van de zanger. Fictoor: „Sommige vinden we wel bij elkaar klinken, andere niet.” Ook weer een kwestie van smaak, dus. Of toch niet? „Als alles bij elkaar ‘kleurt’, dan vallen alle boventonen op hun plek”, zegt Fictoor. Boventonen zijn een akoestisch verschijnsel, waarbij ook trillingen ontstaan met hogere frequenties. „Als goede zangers met elkaar een kwint zingen, dan hoor je werkelijk op een fantastische manier de boventonen verschijnen. Je weet niet wat je hoort.”</p>]]></description>
      <guid>https://nrc.nl/nieuws/2025/04/10/ervaren-mensen-een-valse-toon-universeel-als-vals-a4889281</guid>
      <pubDate>Thu, 10 Apr 2025 05:27:35 +0000</pubDate>
    </item>
    <item>
      <title><![CDATA[Waarom kwispelen honden zoveel?]]></title>
      <description><![CDATA[<p>Het is het ultieme blijehondenbeeld: het extatische gekwispel als je thuiskomt, of als je de voerbak vult. Maar soms kwispelt je hond ook in andere situaties. Als hij iets graag wil, bijvoorbeeld. Of als hij zich onzeker of bedreigd voelt. Hoe zit dat? Een ‘waarom’-vraag is altijd tricky: doel je op de oorzaak (‘waardoor’) of op het doel (‘waartoe’)? Bij diergedrag zijn er zelfs víér mogelijke invalshoeken, schreef bioloog en latere Nobelprijswinnaar Niko Tinbergen in 1963. Hoe werkt het gedrag, mechanistisch gezien? Hoe ontwikkelt het zich gedurende een leven? Waartoe dient het? En hoe is het geëvolueerd? Er zijn veel dieren die kwispelen, bijvoorbeeld drinkende lammetjes, etende herten, geïrriteerde paarden en tevreden varkens. Kwispelkampioen zijn de hondachtigen. Vos, wolf en coyote: ze doen het allemaal. Maar de hoofdprijs gaat naar de hond. Italiaanse biologen zetten in 2024 in Biology Letters bestaand kwispelonderzoek op een rijtje, volgens de systematiek van Tinbergen. Ten eerste het mechanisme. Het zijn vooral de kleine hersenen die het kwispelen aansturen. Die reguleren de motoriek, maar ook angst- en plezierreacties. Maar er gebeurt ook iets in de grote hersenen. Honden kwispelen namelijk asymmetrisch. Vaak is er een lichte afwijking naar rechts, aangestuurd vanuit de linkerhersenhelft. Dat gebeurt in reactie op iets positiefs. Ze kwispelen juist ietsje naar links in een onzekere of negatieve situatie, aangestuurd door de rechterhersenhelft. Hoe dat precies zit is niet bekend, maar duidelijk is wel dat honden die verschillende kwispels haarfijn kunnen onderscheiden, bij elkaar én bij robothonden. Ze vertonen bijvoorbeeld meer stress bij het zien van links- dan bij rechtskwispelaars. Hondenpuppy’s beginnen met kwispelen als ze vier à vijf weken oud zijn, allereerst in reactie op iets fijns. Pas later wordt het genuanceerder. Wolvenpups daarentegen kwispelen bijna nooit. En volwassen honden kwispelen geleidelijk meer rechts dan links naarmate ze een persoon beter leren kennen. Over de functie van het kwispelen zijn de conclusies niet eenduidig. Het gedrag dient in elk geval als sociaal signaal, naar honden of naar mensen. Een lage kwispel staat voor geruststelling, of goede bedoelingen. Als het hele achterlijf meebeweegt, duidt de lage kwispel op een lage status of volledige onderwerping. En een hoge kwispel duidt op opwinding, maar die kan zowel positief als negatief zijn. Voor ons blijft het vaak gissen. Ten slotte de evolutie van het vele kwispelen. Vanaf circa 35.000 jaar geleden zijn mensen wolven gaan domesticeren. Dat heeft geleid tot de hondenkenmerken die we zo waarderen, zoals hun vriendelijkheid, werklust en ‘slimheid’. In tegenstelling tot wolven kunnen honden bijvoorbeeld een wijzende mensenvinger volgen. Het leidde ook tot uiterlijke kenmerken, zoals hangende oren, vlekken en een boller voorhoofd. Waarschijnlijk is het vele kwispelen, net als de hangoren, ontstaan als bijeffect van de domesticatie, aldus de Italianen. Mensen hebben er niet bewust op geselecteerd, maar die eigenschappen blijken genetisch gelinkt aan gewenste gedragskenmerken (het ‘domesticatie-effect’). Ook de tamme zilvervossen uit het beroemde Russische domesticatie-experiment kwispelden veel, hoewel ze alleen waren geselecteerd op vriendelijkheid. Maar, zo besluit het artikel in Biology Letters, misschien speelt daar wel iets doorheen. Het kwispelen appelleert aan onze menselijke voorkeur voor ritme en cyclische bewegingen. Die vinden we geruststellend. Misschien hebben we honden wel altijd onbewust als vriendelijker beoordeeld naarmate ze meer kwispelden, en woog dat mee in de fokselectie. Dus wellicht luidt het antwoord op onze beginvraag óók wel: omdat mensen dat fijn vinden.</p>]]></description>
      <guid>https://nrc.nl/nieuws/2025/04/03/waarom-kwispelen-honden-zoveel-a4888546</guid>
      <pubDate>Thu, 3 Apr 2025 05:27:35 +0000</pubDate>
    </item>
    <item>
      <title><![CDATA[Wat veroorzaakt het typische ploppen als je een beugelfles bier opent?]]></title>
      <description><![CDATA[<p>Onze oosterburen hebben dit jaar een goede kandidaat voor een Ig-Nobelprijs: de prijs voor serieus wetenschappelijk onderzoek met een flinke knipoog. Fysicus Max Koch van de Universiteit van Göttingen, zelf fervent hobbybrouwer, besloot het openen van een bierfles te onderzoeken met de allerbeste camera’s en geluidsapparatuur. Het resultaat publiceerde hij met collega’s op 18 maart in het wetenschappelijke blad Physics of Fluids. Koch was benieuwd wat nu precies het typerende geluid veroorzaakt van het openen van een zogeheten beugelfles. Dat is zo’n bierfles die sluit met een witte porseleinen kop, een oranjerood rubberen ringetje en een metalen beugel die je openduwt met je duim. ‘Pwáp’, hoor je dan, gevolgd door een holle ‘klók’. Koch bestudeerde beugelflesjes van 0,33 liter met daarin zelfgebrouwen gemberbier onder een druk van 2 tot 5 bar: normale waarden in de bierwereld. Die overdruk wordt veroorzaakt door de koolstofdioxide die zich in de drank ophoopt door het gistingsproces, maar niet kan ontsnappen zolang de dop erop zit. Zodra de druk wegvalt, ontstaan er in de vloeistof belletjes van koolstofdioxide, die opstijgen en de drank laten prikkelen en schuimen. „Hoewel er al veel is gepubliceerd over de fysica van koolzuurhoudende dranken”, aldus het artikel, „bijvoorbeeld over de vorming, beweging en het knappen van de bubbels, is er nog geen onderzoek gedaan naar de geluidsgolven die ontstaan door het openen.” Koch ging daarom zelf maar aan de slag. Hij filmde het openen van de beugelfles met camera’s die tot wel 16.800 beelden per seconde maken. Zijn geluidsapparatuur nam zelfs geluiden waar tot 100 kHz – veel hoger dan de bovengrens van het gehoor. De ‘pwáp’ die je hoort, is niet een enkele schokgolf, ontdekte hij, maar een aanhoudende toon, zij het een héél korte. Die toon ontstaat door de plotselinge uitzetting van het gas in de flessenhals. Tijdens deze zogeheten adiabatische expansie koelt het gas héél even af tot 50 graden Celsius onder nul. In de nauwe hals levert die supersnelle expansie een bijzonder geluidsverschijnsel op: een staande golf. Dat is een golf die zich niet voortbeweegt, maar stilstaat, waarbij er punten zijn die niet trillen (knopen) en punten die maximaal trillen (buiken). Bij een snaar kun je je dat makkelijk voorstellen, maar in een luchtcompartiment kan het dus ook. Koch berekende dat in een computersimulatie, maar zag het ook op de filmbeelden aan de vibraties van de damp. De geluidsgolf blijft in de flessenhals zo’n 70 milliseconden ‘staan’. Die toon – de ‘pwáp’ – tikt de 120 decibel aan: even luid als een vliegtuigmotor op één meter afstand. Rond onze pijngrens. „Gelukkig gebeurt dat maar heel kort en ín de flessenhals”, verklaart Koch in een e-mail. „Vandaar dat je het niet zo luid ervaart. Bij een kroonkurk ontstaat dit geluid niet: die vervormt tijdens het openen, waardoor de druk geleidelijker afneemt. Bij een champagnefles hoor je het juist wel, zelfs sterker, omdat daarin de druk hoger is.” Na de ‘pwáp’ volgt een holle ‘klok’. Dat is simpelweg een biergolf die tegen de wand klotst, door de beweging van de fles. Heeft Kochs onderzoek ergens ook nut..? Jazeker. „Dit was een leuke manier om onze simulatiesoftware te testen.” En, aldus de hobbybrouwer: „Het directe nut zou zijn dat je flessen zo kunt vormen dat elke brouwerij zijn eigen geluid krijgt. Plus natuurlijk dat je aan tafel een goed gespreksonderwerp hebt.”</p>]]></description>
      <guid>https://nrc.nl/nieuws/2025/03/27/wat-veroorzaakt-het-typische-ploppen-als-je-een-beugelfles-bier-opent-a4887734</guid>
      <pubDate>Thu, 27 Mar 2025 05:27:35 +0000</pubDate>
    </item>
    <item>
      <title><![CDATA[Waardoor is tandsteen zo hardnekkig?]]></title>
      <description><![CDATA[<p>Je poetst braaf twee keer per dag, je flost en ragert erop los. Maar toch duikt het steeds de kop op: tandsteen. Die harde randjes, wit of donkerder, bijvoorbeeld langs je ondertanden. De tandarts of mondhygiënist haalt het weg met een ultrasoon apparaat, een haakje of allebei. Niet prettig, ook niet voor de portemonnee. En een halfjaar later moet het wéér. Hoe zit dat? De voorloper van tandsteen is tandplak, vertelt Dagmar Else Slot, hoogleraar preventie in de mondzorg aan de Universiteit van Amsterdam, en ook nog altijd zelf actief als mondhygiënist. Tandplak is een dun, onzichtbaar, kleverig laagje ‘biofilm’ van mondbacteriën en voedselresten. „Als je elke dag goed poetst, ook met een tandenstoker of ragertje tússen de tanden en kiezen, dan haal je die tandplak weg. Tandsteen ontstaat alleen op plaatsen waar de tandplak te lang blijft zitten.” Na ongeveer 24 uur begint tandplak te verharden. Uiteindelijk zetten zich er mineralen uit je speeksel in af, met name calciumfosfaat en calciumcarbonaat. „Je tandplak verhardt en verkalkt, en dan noemen we het tandsteen”, zegt Slot. „Het lijkt een beetje op het ketelsteen in je waterkoker of fluitketel, en op de kalkrandjes in je douchekop.” En dan? „Zelf krijg je dat tandsteen niet meer weg”, zegt Slot. „Je moet het door een professional laten verwijderen. Als het tandsteen nog boven het tandvlees zit, dan kan een preventie-assistent dat doen. Als het diep onder het tandvlees zit, dan moet de mondhygiënist eraan te pas komen.” In dat laatste geval is er vaak ook een ernstige tandvleesontsteking, merkt ze op. Die kan leiden tot tandbederf en het verlies van de tand of kies. Beter is het natuurlijk het ontstaan van tandsteen te voorkomen, benadrukt Slot. Door je gebit zelf elke dag goed schoon te houden, dus. „Eigenlijk zou iedereen regelmatig een persoonlijke instructie en bijsturing moeten krijgen”, zegt ze. „Ieder gebit is anders. Iedere tand en kies staat onder een andere hoek in je mond. Hoe moet je in jóuw gebit de borstel precies op de tand zetten? Welke tanden en kiezen zijn in jóuw gebit een speciaal aandachtspunt?” Bij veel mensen staan de tanden heel dicht op elkaar, en een beetje scheef, waardoor je er op bepaalde plekken niet goed bij komt. Andere mensen hebben achter de tanden een draadje van een orthodontische behandeling: allemaal ‘plakretentiefactoren’. „Maar daar is dan altijd wel een passend hulpmiddel voor, zoals kleine borsteltjes”, zegt Slot. Hebben sommige mensen niet een erfelijke aanleg voor tandsteen, dus een grotere kans om het te krijgen? „Jawel, er zijn wel minimale genetisch bepaalde componenten, bijvoorbeeld hoeveel speeksel je produceert en hoeveel calcium daarin zit. Maar dat is nooit het excuus. Er hóéft geen tandsteen te ontstaan, als je de tandplak maar goed genoeg weghaalt.” Ze benadrukt nog even heel streng en stellig: „Mensen die ergens tandsteen hebben, die maken hun gebit daar gewoon niet goed genoeg schoon.” Haar boodschap is ook van belang voor ouderen, en voor mensen die bepaalde medicatie gebruiken, waaronder antidepressiva: zij hebben vaak een wat drogere mond, waardoor de tandplak sneller verhardt. Naast een goede mondhygiëne is dan het devies: regelmatig water drinken. „En dat geldt natuurlijk eigenlijk voor iedereen.”</p>]]></description>
      <guid>https://nrc.nl/nieuws/2025/03/19/waardoor-is-tandsteen-zo-hardnekkig-a4886868</guid>
      <pubDate>Wed, 19 Mar 2025 05:27:36 +0000</pubDate>
    </item>
    <item>
      <title><![CDATA[Hoe groeven mensen vroeger kanalen?]]></title>
      <description><![CDATA[<p>Nederland telt maar liefst 6.500 kilometer aan vaarten en kanalen. Een groot deel daarvan is al lang geleden gegraven, voor ontwatering van venen en polders maar ook voor transport. Hoe deden de mensen dat voordat er graafmachines waren? Stroomt zo’n half-af kanaal niet meteen vol water? Op internet vind je een mooie animatie over hoe mensen in de 14de eeuw de pijlers van de Praagse Karelsbrug bouwden, op de bodem van de Moldau. Daarvoor legden ze eerst een stukje rivierbodem bloot door er een waterkerend schot omheen te bouwen en vervolgens het water weg te pompen met een waterrad. Zo konden ze de pijler bouwen op de droge rivierbodem. Ging het kanalen graven ook zo? Jan Verhagen heeft zich verdiept in de alleroudste transportkanalen van Nederland: die van de Romeinen, gegraven rond het jaar nul. Verhagen, van oorsprong biologiedocent en amateurarcheoloog, schreef er een proefschrift over (2022, VU Amsterdam). „Neem nu het Kanaal van Corbulo, in Zuid-Holland. Dat is relatief snel in onbruik geraakt en dichtgeslibd”, vertelt Verhagen. „Je vindt er nu nog sporen van terug, bijvoorbeeld van de beschoeiingen. Er zijn in de oevers ook spitsporen gevonden, oftewel schopsteken, waaruit je kunt afleiden dat er echt gegraven is.” Dan was er het Kanaal van Drusus, bij Utrecht. Daarvan is nauwelijks iets terug te vinden. „Drusus trok met zijn troepen bij Xanten de Rijn over, maar zocht daarnaast een vaarroute naar Noord-Duitsland”, vertelt Verhagen. Over de Noordzee buitenom varen was geen optie, met de Romeinse vloot van platbodems. Drusus liet daarom een kanaal aanleggen dat de Rijn verbond met het Flevomeer en de Waddenzee. „Waarschijnlijk heeft hij bestaande veenmeren met elkaar verbonden, waar nu de Vecht loopt.” Het Drususkanaal werd een volwaardige aftakking van de Rijn: er stroomde veel water door. „Daardoor is het zich gaan verbreden en verdiepen, en ook gaan meanderen. Alle aanlegsporen zijn dus verdwenen.” Verhagen onderzocht een aantal Vechtmeanders tussen Overmeer en Nigtevecht. „Ik heb kunnen aantonen dat die slingers in de Romeinse tijd zijn ontstaan vanuit punten die min of meer op een rechte lijn liggen.” Geschriften over hóé er precies werd gegraven, zijn er pas vanaf de late Middeleeuwen. „Er werd zo veel mogelijk droog gegraven”, stelt Verhagen. „Nog steeds, trouwens. Voor de langere kanalen werd steeds een gedeelte, ook wel een pand genoemd, waterdicht afgebakend.” Nu gebruikt men stalen damwanden, vanaf de Middeleeuwen werden daarvoor sluizen gebouwd. Die bleven ook na de aanleg in gebruik, om hoogteverschillen te overbruggen. „In de Romeinse tijd gebruikten ze waarschijnlijk aarden dammen, wellicht verstevigd met hout.” Een probleem met diep graven is dat er steeds water in je werkplek sijpelt. „Dat moet je zien kwijt te raken. Aanvankelijk ging dat met de hand, met bakken. Later kwamen er pompsystemen, zoals een vijzel, ook wel een waterschroef genoemd, aangedreven door een windmolen.” Hoe dan ook moet het monnikenwerk zijn geweest, benadrukt Verhagen. „Ze hadden nog geen spades van gehard staal, maar van hout of smeedijzer. De grond moesten ze met de hand afvoeren. En ondertussen maar blijven hozen, soms zelfs dag en nacht.” Vooral onder in de geul was het werk zwaar: daar groef je in de moeilijkste bodemlagen, en je stond tot je knieën in het water. „Daar komt de uitdrukking ‘het onderspit delven’ vandaan: je had pech als je onderin moest graven.”</p>]]></description>
      <guid>https://nrc.nl/nieuws/2025/03/12/hoe-groeven-mensen-vroeger-kanalen-a4885890</guid>
      <pubDate>Wed, 12 Mar 2025 05:27:36 +0000</pubDate>
    </item>
    <item>
      <title><![CDATA[Waardoor wordt het kouder naarmate je hoger klimt?]]></title>
      <description><![CDATA[<p>Als het in het dal van Chamonix (1.035 meter boven zeeniveau) een heerlijke 25 graden is, komt het kwik op de top van de nabijgelegen Mont Blanc (4.809m) nauwelijks boven nul. Hoe kan dat? Je zou kunnen denken dat het op de top van de berg juist wármer zou zijn: je bent dichter bij de warme zon. Maar het hoogteverschil tussen top en dal, een paar kilometer, valt totaal in het niet bij de afstand tot de zon: bijna 150 miljoen kilometer. Op internet circuleren diverse verklaringen voor de koude bergtop. Een veelgehoorde – ook in de aardrijkskundeles – stelt kortweg dat de aarde de zonnestraling absorbeert en weer uitzendt – en dat je verder van het aardoppervlak dus minder warmtestraling ervaart. Net als wanneer je verder bij een kachel vandaan gaat zitten. Maar... die bergtop maakt toch ook deel uit van het aardoppervlak? Straalt die dan niet? En waarom zijn we eigenlijk afhankelijk van die indirecte ‘aardestraling’? We vragen het aan Kike Blasband. Zij is geoloog en energie-expert bij een groot consultancybedrijf. En bergbeklimmer. „De zon zendt vooral straling uit met korte golflengten, in de vorm van zichtbaar licht en ultraviolette straling”, vertelt ze. „Een deel van die straling passeert de atmosfeer en wordt pas geabsorbeerd door het aardoppervlak.” Deze straling verwarmt het land en de oceanen, meren en rivieren, bossen en steden. In tegenstelling tot de atmosfeer is het aardoppervlak een heel efficiënte opnemer van zonne-energie. Het opgewarmde aardoppervlak zendt die energie weer uit, vervolgt Blasband. Maar nu in de vorm van straling met lange golflengten: infraroodstraling. Dat is warmte-energie, die vervolgens wordt overgedragen aan de lucht. Veel gassen in de atmosfeer, vooral methaan, waterdamp en koolstofdioxide, zijn heel goed in het absorberen van deze straling. „Dit zijn de bekende broeikasgassen: ze houden de warmte vast en voorkomen dat het aardoppervlak en de atmosfeer meteen weer afkoelen.” De uitstraling van warmte is veel effectiever op grotere hoogten, benadrukt ze. Naarmate je hoger komt, wordt de atmosfeer dunner; er zijn minder gasmoleculen om de warmtestraling te absorberen. Waardoor komt dat eigenlijk? „Op zeeniveau is de lucht dichter doordat hij wordt samengedrukt door het gewicht van de atmosfeer erboven”, antwoordt Blasband. „Hoe hoger je komt, hoe minder atmosfeer er boven je is, en hoe lager dus de luchtdruk en hoe kleiner het broeikaseffect.” De bergtop maakt dus weliswaar deel uit van het stralende aardoppervlak, maar de lucht op die hoogte warmt minder op, en een groter deel van de warmtestraling kan ongehinderd ontsnappen, de ruimte in. Kortom: „De ‘deken’ van broeikasgassen is daar dunner en isoleert daar dus minder goed.” Het resultaat is dat de temperatuur gemiddeld met zo’n 6 tot 7 graden daalt bij elke duizend meter die je stijgt. Hoeveel precies, dat hangt af van de luchtvochtigheid. En er speelt nog iets mee: „Bergtoppen zijn vaak vooral wit en grijs, door de sneeuw en kale rots. Daardoor weerkaatsen ze een groter deel van het invallende zonlicht en warmen ze dus in eerste instantie al minder op dan donkere grond, of een bos.” En, wat is het extreemste ‘koudebergeffect’ dat zij zelf heeft meegemaakt? „Ik heb op de top van de Kilimanjaro gestaan. Daar ligt tropische sneeuw op de top (5.895m), terwijl op de vlaktes eromheen (1.200m) giraffen en olifanten rondlopen bij 30 graden.”</p>]]></description>
      <guid>https://nrc.nl/nieuws/2025/03/04/waardoor-wordt-het-kouder-naarmate-je-hoger-klimt-a4885149</guid>
      <pubDate>Tue, 4 Mar 2025 05:27:36 +0000</pubDate>
    </item>
    <item>
      <title><![CDATA[Weten watervogels straks nog wel hoe ze wakken moeten openhouden?]]></title>
      <description><![CDATA[<p>Dankzij een straffe oostenwind lag hier en daar flink wat ijs, eind februari. Dat riep bij een lezer de vraag op: „Zouden watervogels het vermogen verliezen om wakken in het ijs te onderhouden? Bij mijn weten zag je vroeger in sloten en vijvers altijd groepen eenden, zwanen en meeuwen gezamenlijk een wak openhouden. Afgelopen dagen zag ik juist veel vogels óp het ijs zitten, zonder wakken in de buurt. Zouden eenden en collega’s echt beseffen dat ze het water kunnen openhouden door te zwemmen? Geven ze die kennis door aan latere generaties? En verliezen ze dan die kennis nu er minder vaak ijs ligt?” Je ziet het vooral op kleinere wateren: als de sloot of plas echt dicht ligt, hebben watervogels pech. Ze zitten óp het ijs, zolang als het gaat, of trekken meteen al weg. Grotere watervlakten vriezen minder snel dicht. Maar houden vogels die zelf actief open? Studies die specifiek hierover gaan, blijken niet te vinden. Maar hoe zou je zoiets ook onderzoeken..? Er zijn wel anekdotische verhalen. Op een outdoorforum schrijft iemand uit Minnesota (VS), die uitkijkt op een plas met Canadese ganzen: „Er lijkt een soort ‘teaminspanning’ te zijn om open waterkanalen in het ijs te creëren. De ganzen volgen steeds dezelfde route om hun kanalen open te houden. Dit doen ze waarschijnlijk om toegang tot voedsel behouden, maar het gebeurt duidelijk met opzet. Erg vermakelijk en bijzonder om te zien!” Is hier echt sprake van opzet? Heeft een vogel een doel in zijn hoofd, en handelt hij daar bewust naar, of reageert hij puur op de omstandigheden? En is dat dan aangeleerd, of vastgelegd in de genen? Al een eeuw geleden deden gedragsbiologen als Niko Tinbergen en Konrad Lorenz experimenten om dit te ontrafelen. Wat je ziet, concludeerden zij, is een complexe mix van instinctief en aangeleerd gedrag. Maar ook dat laatste heeft genetische elementen. Veel dieren hebben bijvoorbeeld vaste, gevoelige perioden waarin ze, als vanzelf, bepaalde dingen leren. Bijvoorbeeld wie hun ouders zijn. En hoe je moet vliegen, lopen of jagen. Zelfs een eend moet leren zwemmen. Theunis Piersma, hoogleraar trekvogelecologie in Groningen, ontdekt de laatste jaren in vogellevens een steeds grotere rol voor ‘leren’. Trekgedrag, zo zag hij bijvoorbeeld, is een leerproces dat vorm krijgt gedurende een individueel vogelleven, op basis van genen én ervaringen. „Jouw vraag is dus te dichotoom”, reageert Piersma nu op het vogelwakkenvraagstuk. Oftewel: te zwart-wit. Het is niet óf-óf. Het liefst zou hij het gebruik van slechts twee termen (‘instinctief’ en ‘aangeleerd’) vermijden, want nature en nurture vloeien in elkaar over: al meteen na de bevruchting zijn er allerlei externe invloeden die bepalen hoe een ei zich ontwikkelt. Dat gaat het hele vogelleven door. „De eenden en koeten klonteren samen op plekken die nog niet dichtgevroren zijn en houden de boel zo ook open, natuurlijk”, vat hij samen. „Maar jee, is dat aangeboren? Wat is er aangeboren aan het eend- of meerkoet-zijn? Net als jij en ik zijn het dieren in een fase van hun persoonlijke ontwikkeling. Ze vertonen leergedrag, samen met het soort gedrag dat adaptief is voor bepaalde soorten – bijvoorbeeld klonteren op goede plekken, en het opzijzetten van haantjesgedrag. Ik denk dat ze het daarom ook na vele warme winters weer heel snel zouden leren, dat wak-waken.”</p>]]></description>
      <guid>https://nrc.nl/nieuws/2025/02/27/weten-watervogels-straks-nog-wel-hoe-ze-wakken-moeten-openhouden-a4884461</guid>
      <pubDate>Thu, 27 Feb 2025 05:27:36 +0000</pubDate>
    </item>
    <item>
      <title><![CDATA[Is wierook gezond? En wat is het eigenlijk?]]></title>
      <description><![CDATA[<p>Een collega reisde onlangs door Oman. Ze kampeerde in prachtige woestijnen, onder heldere sterrenhemels en geurige Boswellia-bomen. De hars van de bomen was te koop in grote harde korrels op de plaatselijke markt. Opvallend goedkoop. Ze kon het niet laten: ze kocht een grote zak. Op het vliegveld was het nog even spannend, want de uitvoer ervan was illegaal. Nu gaf ze mij een zakje. Kende ik het niet? Frankincense, noemde ze het. Het was passend, want we ontmoetten elkaar op de vergadering van Cites, de conventie voor internationale handel in bedreigde soorten. Die ging niet alleen over ivoor en neushoornhoorn. Ook agar-, sandel- en ebbenhout stonden op de agenda, palissander en Boswellia: allemaal kostbare hout- of boomsoorten. Kostbaar omdat mensen het hout waardevol vinden, vaak al eeuwenlang. En nu ook kostbaar omdat ze bedreigd zijn. Het Engelse woord frankincense kende ik niet. Wel incense, dat wierook betekent. Incense komt van het Latijnse incendere, verbranden. En ‘wie-rook’ (je zou het eigenlijk moeten uitspreken met een korte ie) gaat terug op het Oudnederlandse werkwoord wien, dat later wijden werd: zegenen, heilig maken. Zie ook ‘wijwater’. Wierook is dus rook om mee te zegenen. Priesters gebruiken het in de katholieke kerk. En mensen branden het thuis. Het staat van oudsher symbool voor gebeden die opstijgen naar de hemel, maar er worden ook gunstige gezondheidseffecten aan toegekend. Frankincense, vertelde mijn collega, is de pure hars van de Boswellia-boom. Daar moest ik meer van weten. De wierook zoals wij die branden, op stokjes of in poeder, bleek een geurig mengsel te zijn met diverse ingrediënten. Boswellia-hars, maar ook kruiden, zaagsel van geurige houtsoorten zoals agar-, sandel- of dennenhout, en soms ook extra geur- en lijmstoffen. En zwavel om het beter te laten branden. Foto Getty Images Maar, zo waarschuwt de overheidswebsite ‘Waar zit wat in’: „Het is niet bekend welke stoffen er precies in wierook zitten. Dit kan verschillen per type wierook. Producenten zijn niet verplicht de ingrediënten op de verpakking te zetten.” Dat roept meteen de vraag op: is wierook branden schadelijk? „Wierook is even schadelijk als roken”, kopte de website van Radio 1 in 2020, na onderzoek door de Belgische consumentenbond Test Aankoop. Die wees kankerverwekkende stoffen aan, zoals benzeen, formaldehyde en naftaleen, maar ook fijnstof. „Het ruikt lekker, maar is slecht voor je gezondheid.” Wierook produceert vier keer zoveel fijnstof als sigaretten, concludeerden Indiase en Saoedische onderzoekers in 2022 in het Journal of Inflammation. En daarnaast een hele reeks schadelijke vluchtige organische stoffen. Amerikaanse onderzoekers vonden in 2008 een significant verband tussen wierookgebruik en kankers van de luchtwegen. Taiwanese onderzoekers meldden in 2021 dat ‘regelmatige wierookgebruikers’ een 12 procent verhoogde kans hebben op sterfte door hart- en vaatziekten. Gelukkig kun je tegenwoordig ook ‘elektronisch’ wierook branden, vergelijkbaar met e-sigaretten roken, meldden Chinese onderzoekers in 2019. Maar boeddhistische monniken zijn nog niet enthousiast. Toch maar niet verbranden dus, die korrels die ik kreeg. Je kunt ze ook verwerken in oliën en zalven, of innemen als extract. Dan hebben ze allerlei bewezen gunstige gezondheidseffecten, van stressverlaging tot ontstekings- en zelfs kankerremming. De korrels ruiken in elk geval heerlijk. Een beetje naar dennen. En een beetje naar kerk. In de Oudheid waren ze hun gewicht in goud waard. Vandaar dat de Drie Koningen ze meenamen naar het kindje Jezus. Samen met mirre: ook een geurige hars.</p>]]></description>
      <guid>https://nrc.nl/nieuws/2025/02/19/is-wierook-gezond-en-wat-is-het-eigenlijk-a4883595</guid>
      <pubDate>Wed, 19 Feb 2025 05:27:37 +0000</pubDate>
    </item>
    <item>
      <title><![CDATA[Waarom is dit simpele pastagerecht zo moeilijk om te maken?]]></title>
      <description><![CDATA[<p>Hoe kan een gerecht met maar drie ingrediënten zo moeilijk zijn om te maken? Dat vroegen we ons af toen we naar onze cacio e pepe keken. Geen spaghetti met een romige kaassaus, maar slierten in een waterig plasje met kauwgomachtige stukken pecorino. En we hadden nog wel precies het recept gevolgd. Duidelijk was al dat het belang van kookvocht nauwelijks kan worden overschat. Kookvocht heeft een hoofdrol in bijna elk recept in het kookboek Toscanini, van het gelijknamige Amsterdamse restaurant: haal de pasta met een tang of schuimspaan uit het water – niet afgieten dus! – en doe hem (bij de saus) in de pan. Vaak moet er dan nog wat kookvocht bij voor de gewenste smeuïgheid. Bij cacio e pepe (kaas en peper) komt het er helemaal op aan: je kookt de pasta in minder water dan normaal, om meer zetmeel uit de pasta in het water te krijgen. Dan meng je wat kookwater met geraspte pecorino, een harde schapenkaas, en dat moet een soort crème worden. Als je daar de pasta en peper doorheen roert ontstaat als het goed is een romige saus. „Dit gebeurt niet meteen, maar geen paniek”, staat er, „geef de kaas de kans om te smelten.” En: „Doe er nog wat kookwater bij als de saus te dik is.” Het ging dus niet goed, waarschijnlijk al bij het mengen van kookvocht en kaas. En het werd daarna niet beter. We waren niet in paniek. Wel teleurgesteld. Wat is dat toch met dat kookvocht? Waar ging het mis? We stuitten op nog niet gepubliceerd onderzoek van Italiaans-Duitse wetenschappers naar wat zij de ‘mozzarella-fase’ noemen: het moment waarop kaas klonterig en taai wordt. Zij keken naar de zetmeelconcentratie in het water in verhouding tot de hoeveelheid kaas en de temperatuur bij de bereiding van cacio e pepe. Ze probeerden het op drie manieren: met water zonder zetmeel, met kookwater met een beetje zetmeel (100 gram pasta in 1 liter water), en met water ‘risottata’: ingekookt kookwater, met relatief veel zetmeel. En ze zagen: bij water zonder zetmeel begon de kaas al vanaf circa 65°C te klonteren, bij weinig zetmeel net boven de 75 graden en bij zetmeelrijk water zagen ze zelfs bij 95° nauwelijks klontjes. Daaruit concludeerden ze wat veel Italianen allang weten: als er maar genoeg zetmeel in het kookwater zit, is de saus minder gevoelig voor hogere temperaturen: de lange strengen moleculen in zetmeel binden met de eiwitten in de kaas (caseïne), en op die manier voorkomen ze dat verschillende soorten eiwitten clusteren en de kaas gaat klonteren. Toen deden de onderzoekers iets waar Italiaanse koks vast van gruwen. Ze gooiden het pastawater weg en gebruikten in plaats daarvan een theelepeltje maizena opgelost in kraanwater. Voor twee „hongerige mensen” kwamen ze op het volgende recept: 240 gram pasta, 160 gram kaas, en 4 gram maizena of aardappelzetmeel opgelost in 40 gram water. Het zetmeelpapje opwarmen tot een transparante gel, dan mixen met de kaas en als mixen moeilijk gaat een scheutje water erbij. Peper erdoor, pasta afgieten, één minuut laten afkoelen en mengen met de saus. Dat moesten we proberen. Het was een ongezellig soort koken, met poeders en maatbekers. En weer met een teleurstellend resultaat: geen saus met grote plakken kauwgom, maar met een soort Hüttenkäse-klontjes. De wetenschap hielp wel het proces beter te begrijpen, maar niet om goed te koken. Er zit niets anders op: oefenen, oefenen, oefenen. Op de klassieke manier. Tot we onszelf kunnen wijsmaken dat ‘liefde en gevoel’ de belangrijkste ingrediënten zijn voor de perfecte cacio e pepe.</p>]]></description>
      <guid>https://nrc.nl/nieuws/2025/02/12/waarom-is-dit-simpele-pastagerecht-zo-moeilijk-om-te-maken-a4882824</guid>
      <pubDate>Wed, 12 Feb 2025 05:27:37 +0000</pubDate>
    </item>
    <item>
      <title><![CDATA[Is het pijnlijk om te sterven aan een hartaanval?]]></title>
      <description><![CDATA[<p>Het ziet er heel naar uit: dat iemand naar de borst grijpt en ter aarde stort met een hartaanval. Is dat pijnlijk? En is het moment van sterven zelf eigenlijk ook pijnlijk? We vragen het aan Marielle Emmelot-Vonk, hoogleraar klinische geriatrie aan het UMC Utrecht. Zij legt ons eerst even uit wat het verschil is tussen een hartaanval, een hartinfarct en een hartstilstand. „Uiteindelijk stopt bij iedereen die doodgaat, het hart met kloppen”, zegt Emmelot. „Maar de term ‘hartstilstand’ gebruiken wij in de medische wereld alleen als het stoppen van het pompen van het hart de doodsoorzaak is. Stel dat je sterft aan een longontsteking, dan stopt het hart uiteindelijk ook, door zuurstofgebrek of door de ernstige infectie. Maar dat noemen we dan niet een hartstilstand.” Een hartstilstand kan verschillende oorzaken hebben. „De bekendste en meest voorkomende is de hartaanval”, vertelt Emmelot. „De medische term hiervoor is een hartinfarct.” Een hartinfarct treedt op als een of meerdere kransslagaders, die de hartspier van bloed voorzien, verstopt raken. Bijvoorbeeld door een bloedstolsel, vaak het gevolg van slagaderverkalking. Een deel van de hartspier krijgt dan te weinig zuurstof en raakt beschadigd. „Dan kan het hart niet meer goed pompen, of treedt er een hartritmestoornis op. Het hart kan daardoor stoppen met kloppen.” Een andere mogelijke oorzaak is hartfalen. Het hart is dan ‘uitgeput’ doordat het te hard moet werken. „Bijvoorbeeld als gevolg van vaatschade, een te hoge bloeddruk, defecte hartkleppen of een hartspierziekte.” Terug naar de hartaanval: die kost in Nederland jaarlijks aan circa vijfduizend mensen het leven; zo’n 37.000 belanden ermee in het ziekenhuis. Twee derde van hen is man. „Driekwart van de mensen met een hartaanval ervaart een enorme druk op de borst”, vertelt Emmelot. „Alsof een riem heel strak wordt aangetrokken. Of alsof er een olifant op je borst gaat staan. Dat komt door zuurstofgebrek van het hartspierweefsel. De pijn kan ook uitstralen naar de linkerarm of de kaak.” Als dit echt leidt tot een hartstilstand, dan zal de persoon binnen tien seconden het bewustzijn verliezen, benadrukt Emmelot. „Dan merk je er dus niets meer van. Mensen die succesvol worden gereanimeerd, rapporteren: het werd me zwart voor de ogen en van daarna weet ik niets meer.” Deze mensen kunnen wel wakker worden met pijn: het is niet ongewoon dat er tijdens de reanimatie een paar ribben breken. Als de persoon niet wordt gereanimeerd, dan blijft het zwart. Emmelot: „Na vier tot zes minuten treedt er ernstige hersenschade op door zuurstofgebrek en na ongeveer tien minuten is de persoon echt overleden. We gaan ervan uit dat mensen daar niets van merken.” Ook bij andere doodsoorzaken is het niet waarschijnlijk dat het stoppen van het hart op zichzelf pijnlijk is. „Maar dat kunnen we natuurlijk niet onderzoeken. Er zijn wel verhalen van mensen met bijna-doodervaringen: dat ze een mooi licht zagen, of andere beelden. Deze mensen rapporteren voor zover ik weet geen pijn. Dat is wel een fijn idee, toch?” Over de pijn bij een hartinfarct wil Emmelot nog wel iets benadrukken wat iedereen zou moet weten: „Bij een kwart van de mensen presenteert een hartinfarct zich anders, zonder pijn. Veel van hen zijn vrouwen of ouderen. Zij hebben aspecifieke klachten: kortademigheid, misselijkheid, buikpijn, duizeligheid, plotselinge moeheid. Daardoor wordt het hartinfarct bij hen helaas vaker gemist. Daar moeten we alert op zijn.”</p>]]></description>
      <guid>https://nrc.nl/nieuws/2025/02/05/is-het-pijnlijk-om-te-sterven-aan-een-hartaanval-a4881946</guid>
      <pubDate>Wed, 5 Feb 2025 05:27:37 +0000</pubDate>
    </item>
  </channel>
</rss>
