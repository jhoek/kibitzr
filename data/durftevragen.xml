<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Zijn er dit voorjaar ineens meer hazen?]]></title>
      <description><![CDATA[<p>Opeens kwam de haas ter sprake. Tijdens een lunchvergadering meldden drie redacteuren van de wetenschapsredactie dat ze onlangs een haas in het vrije veld hadden gezien. Was dat toeval? Of zijn hazen juist deze maanden erg actief? De website Waarneming.nl krijgt in maart en april de meeste haaswaarnemingen binnen, zo blijkt uit aangeleverde cijfers. Gemeten vanaf 1971 zijn er, cumulatief, respectievelijk 82.513 en 80.835 individuele hazen gespot. Daarna volgen februari en mei, met  55.884 en 55.398 meldingen. Maar mede-oprichter Dylan Verheul geeft een disclaimer. „In maart en april voeren meer mensen een waarneming in.” En het jaarlijks aantal waarnemers is sterk groeiende. Dat maakt cijfers, zowel maand-op-maand als jaar-op-jaar, lastig te vergelijken. Toch doet hij een gooi: misschien dat hazen zich in maart en april meer laten zien in verband met de paartijd? „Maar dat is juist het rare”, zegt Martijn Weterings, die in 2018 aan de Wageningen Universiteit promoveerde op onderzoek naar de haas. Deze soort heeft een vrij lange paartijd, van januari tot oktober. Weterings vermoedt inderdaad een waarnemerseffect. „Mensen zijn blij dat ze er in het voorjaar weer uit kunnen. Ze komen meer buiten.” Dus nemen de meldingen dan toe. Maar waarom zakken ze dan vanaf mei weer in? Weterings kent weinig artikelen die het hebben onderzocht. Maar hij  noemt één studie , van Anthony Holley en Paul Greenwood, die in 1984 in  Nature  verscheen – de studie kwam vijf jaar geleden ook ter sprake in een AW-rubriek over de haas. Holley had in een weilandgebied in de Somerset Levels meer dan 1.500 uur aan dag- en nachtobservaties verzameld. En hij had 2.000 scherpe foto’s van hazen gemaakt via een sterrenkijker (vergroting meer dan 100 keer). De twee Britten ontdekten dat hazen elkaar helemaal niet alleen in maart woest achtervolgen, zoals de Engelse uitdrukking  the mad March hare  suggereert. Felle achtervolgingen komen het hele jaar door voor, met uitzondering van september en oktober. Maar tussen november en maart zijn de hazen vaker pas ná zonsondergang actief, en dan zijn ze dus moeilijker te zien. In de zomer wordt hun activiteit niet opgemerkt omdat het gras te hoog staat. Holley en Greenwood ontdekten ook dat het boksen niet gebeurde tussen mannetjes die vochten om de gunst van vrouwtjes. Bij 17 bestudeerde bokspartijen ( boxing bouts ) was het steeds een vrouwtje dat een mannetje klappen verkocht – bij de haas zijn vrouwtjes groter en zwaarder dan mannetjes. Met het boksen kan een vrouwtje voorkomen dat in haar vruchtbare periode een niet-gewild mannetje met haar paart. Buiten die periode houdt ze zich zo elk mannetje van het lijf. Met de haas gaat het overigens niet goed in Nederland, zegt ecoloog Jasja Dekker. Sinds 1950 is de populatiegrootte gestaag met 60 procent afgenomen, schreef hij   twee jaar geleden samen met de Zoogdiervereniging in een rapport . „Dit is het beeld in heel West-Europa”, zegt hij. Oorzaak is dat er te weinig jonge haasjes overleven. „Hazen eten graag veel verschillende planten. Het zijn kruideneters.” Maar door de opkomst van de intensieve landbouw hebben kruidenrijke graslanden en gevarieerde akkers plaatsgemaakt  voor strakke biljartlakens met alleen Engels raaigras, of akkers die ineens helemaal kaal geploegd worden. Ook het vroeg in het seizoen maaien van het eerste gras, kost veel vroege worpen het leven. Daarnaast spelen jacht, verkeer, ziektes, weer en roofdieren zoals de vos een rol. Hoe al die factoren op elkaar inspelen, is niet bekend.  		 Nieuwsbrief  		NRC Wetenschap 	  		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://www.nrc.nl/nieuws/2022/05/13/zijn-er-dit-voorjaar-ineens-meer-hazen-a4124318</guid>
      <pubDate>Fri, 13 May 2022 00:00:00 +00:00</pubDate>
    </item>
    <item>
      <title><![CDATA[Zijn de schillen van vruchten giftig?]]></title>
      <description><![CDATA[<p>Een kiwi uit het vuistje in een paar happen opeten – mét schil. Sommige mensen hebben er geen enkel probleem mee. Anderen gruwelen ervan en schillen het liefst alles, van appels en peren tot het dunne schilletje van druiven. Wat is het meest verstandig? Zijn er schillen waarin je beter niet je tanden kunt zetten? „Van veel fruit kun je de schil prima eten”, vertelt Wieke van der Vossen van het Voedingscentrum aan de telefoon. „Net als de rest van de vrucht is het gezond. Er zitten vezels en bepaalde voedingsstoffen in of vlak onder de schil. En in het kader van voedselverspilling is het ook een goed idee.” Maar gooi niet meteen je complete fruitschaal met schil en al in de blender voor een smoothie. Sommige schillen zijn gewoon niet lekker of slecht verteerbaar door hun harde of taaie structuur – zoals de schil van een meloen. En met bepaalde schillen moet je oppassen.  Dat geldt gelukkig voor vruchten waarvan bijna niemand de schil zal eten omdat die onaantrekkelijk en bitter van smaak is, zoals ananas, avocado en passievrucht. „In die schillen kunnen gifstoffen zitten die planten aanmaken om zich te beschermen”, vertelt Van der Vossen. Je hoeft je geen zorgen te maken als je een keer een stukje avocado- of ananasschil opeet. „Bij giftigheid gaat het altijd om de dosis.” Pas als je er grote hoeveelheden van binnenkrijgt, kun je last krijgen van buikklachten en misselijkheid. Sommige mensen moeten ook opletten met de schil van mango’s. Die bevat het stofje urushiol, dat een allergische reactie kan veroorzaken, als je daar gevoelig voor bent. Als we verder kijken dan vruchten, dan is er nog een product dat een ongezonde schil kan hebben: de aardappel. „Nieuwe, verse aardappelen kun je na het koken met schil eten”, vertelt Van der Vossen. „Maar als aardappelen al wat langer liggen en ze hebben een groene schil of uitlopers, dan kunnen die glycoalkaloïden bevatten.” Dat zijn plantengifstoffen die misselijkheid en buikklachten kunnen veroorzaken. In zeldzame gevallen zijn de klachten ernstiger, maar dat gebeurt alleen als je er uitzonderlijk veel van binnenkrijgt. Zie je groene plekken op je aardappelen of hebben ze uitlopers? Dan is het dus beter om ze te schillen en de uitlopers goed te verwijderen. Welke vrucht de meest giftige schil heeft, is lastig te zeggen. Er bestaat geen ranglijst en sommige schillen die (zover bekend) toch niet gegeten worden, zijn nauwelijks onderzocht. Aardappelen met groene schil of uitlopers scoren waarschijnlijk hoog, al hangt de giftigheid af van hoe lang ze al liggen. Plantengifstoffen komen van nature voor. Maar hoe zit het met kunstmatige bestrijdingsmiddelen? Er zijn wettelijke normen voor de hoeveelheid bestrijdingsmiddelen die op groente en fruit mogen achterblijven. Die normen houden rekening met de stof en de hoeveelheid die je ervan eet. De Europese Autoriteit voor Voedselveiligheid  controleert dit jaarlijks . Wat in de winkel ligt, is veilig om te eten, vertelt Van der Vossen. „Vruchten die vaak met schil worden gegeten, zoals appels en peren, maar ook kiwi’s worden in z’n geheel – inclusief schil – getest op restanten van bestrijdingsmiddelen.” Dat geldt ook voor citrusvruchten zoals sinaasappelen en citroenen waarvan mensen vaak de schil gebruiken. Bij bijvoorbeeld avocado’s, waarvan niemand de schil eet, wordt alleen het vruchtvlees getest. „Als je zo min mogelijk bestrijdingsmiddelen wilt, kun je kiezen voor biologische producten”, zegt Van der Vossen. „Daarvoor worden wel bestrijdingsmiddelen gebruikt, maar minder en meer natuurlijke.” Binnen in vruchten kan ook gevaar schuilen. „Er zijn pitten die je beter niet kunt eten”, zegt van der Vossen. Abrikozenpitten bevatten bijvoorbeeld de plantengifstoffen cyanogene glycosiden. In het lichaam kan dat worden omgezet in blauwzuur (cyanide), wat in een hoge dosis de ademhaling kan belemmeren en een hartstilstand kan veroorzaken. In bijvoorbeeld kersen-, avocado- en appelpitten zitten deze plantengifstoffen in mindere mate ook. Een keer een appelpitje doorslikken is geen probleem, maar je moet er geen grote hoeveelheden van eten. Sommige alternatieve geneeswijzen raden abrikozenpitten aan, bijvoorbeeld als middel tegen kanker. Van der Vossen: „Dat is zeker niet iets dat wij aanraden.”  		 Nieuwsbrief  		NRC Eten & Gezondheid 	  		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://www.nrc.nl/nieuws/2022/05/06/zijn-de-schillen-van-vruchten-giftig-a4123058</guid>
      <pubDate>Fri, 6 May 2022 00:00:00 +00:00</pubDate>
    </item>
    <item>
      <title><![CDATA[Waarom zien we chimpansees zo vaak bananen eten?]]></title>
      <description><![CDATA[<p>Chimpansees worden heel vaak afgebeeld met een banaan. Waarom? Vanzelfsprekend is die associatie niet. De bananenplant is afkomstig uit Nieuw-Guinea waar geen apen leven. En in Afrika, waar al miljoenen jaren chimpansees leven, verscheen de eerste banaan pas een paar duizend jaar geleden, als handelswaar of meegenomen door Aziatische migranten. Toch wordt al heel vroeg de chimpanseeliefde voor de banaan opgemerkt. Zo beschreef al in 1839,  legerluitenant Henry K. Sayers  voor de Zoological Society of London de grote woede van Bamboo, een jonge gevangen chimpansee, in Siera Leone toen hem een banaan ontzegd werd, en zijn intense vreugde toen die hem tóch kreeg. Niettemin is de banaan als apenvoeding zo onnatuurlijk dat  een Engelse dierentuin  ze ooit helemaal van het apenmenu afvoerde, want veel te zoet. Volgens hun oppassers werden de apen direct rustiger, en ook hun vacht zou weer mooi en glanzend zijn geworden. Vanzelfsprekend is de bananenliefde dus zeker niet, zegt primatoloog Karline Janmaat, hoogleraar in Leiden. Want „chimpansees gaan van nature niet snel nieuw voedsel eten, omdat veel voedsel in het regenwoud giftig is”. In de chimpanseekolonies in Ivoorkust, die Janmaat het beste kent, is zelfs nog nooit een chimpansee gezien die een banaan at, terwijl ze daar wel 150 andere fruitsoorten eten. Janmaat: „Op andere plekken in Afrika eten chimpansees wel bananen, maar ze stelen die van plantages die aan de nationale parken grenzen. Omdat deze plantages er al generaties lang zijn, hebben de dieren dit nieuwe voedsel leren eten. Bij sommige populaties vertrekken de chimpansees al midden in de nacht om het voedsel te gaan stelen.” Janmaat vermoedt dat  het stereotype beeld van de chimp met banaan is ontstaan in gevangenschap, voor medisch onderzoek en in de dierentuin. „Chimpansees hebben een sterke voorkeur voor zoet eten, zoals rijp fruit. Met hun grote lichaam en hersenen hebben ze veel energie nodig. Bananen bevatten meer suikers dan de meeste andere veel voorkomende fruitsoorten in Europa. Ook in Artis hebben de chimpansees sterke voorkeur voor banaan. Zo’n voorkeur is wel cultureel bepaald. In Edinburgh zijn de chimpansees bijvoorbeeld gek op brood.” Kevin Hunt, primatoloog aan de Universiteit van Indiana, en schrijver van het boek  Chimpanzee: Lessons from our Sister Species , ziet in de beeldvorming twee belangrijke bronnen voor de bananenstereotype. Al honderd jaar geleden waren er intelligentietesten met chimpansees, die snel alom bekend werden en de beloning voor de chimps was toen vrijwel altijd een banaan. Zoals het experiment waarbij een banaan aan het plafond hing, en de chimpansees maar moesten zien hoe zij die lekkernij moesten bemachtigen (ze gingen kisten stapelen). Hunt: „Die associatie met bananen werd daarna versterkt door wereldberoemde onderzoeker Jane Goodall die in de jaren zestig in Gombe bananen aan de chimps gaf, als bijvoeding. Er gaat in Gombe zelfs een verhaal dat een chimpansee ooit vijftig bananen achter elkaar at.” Maar volgens psycholoog en apenkenner Mariska Kret, van de Universiteit Leiden, wíllen mensen ook dat chimpansees bananen eten. „Voor ons is de banaan echt doorsnee-fruit. Dat chimps ook graag ‘even een banaantje oppeuzelen’, schept herkenning, zeker als zij het ook net als wij uit de hand eten. Overigens, de chimpansees die ík ken, stoppen de banaan met schil en al in hun mond en spugen dan de schil uit. Dat zie je dan weer nooit op die plaatjes.”   		 Nieuwsbrief  		NRC Wetenschap 	  		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://www.nrc.nl/nieuws/2022/04/29/waarom-zien-we-chimpansees-zo-vaak-bananen-eten-a4118952</guid>
      <pubDate>Fri, 29 Apr 2022 00:00:00 +00:00</pubDate>
    </item>
    <item>
      <title><![CDATA[Waarom schuimt koude melk beter?]]></title>
      <description><![CDATA[<p>Het nieuwe koffiezetapparaat thuis heeft een stoompijpje. Als ware barista’s staan we te draaien met een rvs-kannetje tot de melk mooi omhoog komt. Techniek doet ertoe. Even verslappen en de melk krijgt grote luchtbellen, niet van die lekker stevige kleine. De melk doet er ook toe. Magere melk schuimt goed, maar volle smaakt lekkerder. Houdbare halfvolle doet het beter dan gewone halfvolle en havermelk schuimt veel makkelijker dan amandelmelk. En: koude melk geeft beter schuim. Zet het kannetje ook maar in de koelkast, leren we van internetbarista’s. Over wat er nou precies in de melk gebeurt tijdens het opschuimen is het internet niet zo eensgezind. Gelukkig houdt dit soort vragen Elke Scholten en David Millenaar, levensmiddelennatuurkundigen aan de Wageningen Universiteit, ook bezig. „Naar koemelk en cappuccinoschuim is veel onderzoek gedaan”, zegt Millenaar. „Vooral in Italië, daar is koffie natuurlijk de nationale trots.” Magere melk geeft het stabielste schuim. Daarin zitten naar verhouding meer eiwitten dan vetten, en eiwit maakt het schuim. „Schuim bevat gedenatureerde, oftewel uitgevouwen, eiwitten”, zegt Millenaar. „Roeren en verwarmen brengen het denaturaliseren op gang. Uitgevouwen eiwitten houden minder van water, ze zoeken lucht op. Daardoor gaan ze op het oppervlak tussen de bel en de melk zitten.” Vet is ook geen water, ook daar trekken uitgevouwen eiwitten graag naartoe. Maar ze kunnen dan moeilijker naar de luchtbellen. Vet is ook zwaar, het trekt de bellen omlaag. „Vet stoort vooral als het vloeibaar is, dan is het beter beschikbaar voor de eiwitten”, zegt Millenaar. Daar komt het belang van koude melk om de hoek. „Als je koud begint dan is het vet nog grotendeels vast en is er minder interactie.  Koud beginnen – en met het stoompijpje onder een goede hoek zodat de luchtstroom het eiwit stevig laat kloppen – geeft  eiwitten dus de meeste tijd om op het oppervlak tussen lucht en water te gaan zitten.” Als het eiwit naar de luchtbel gaat zonder  met vet te interacteren, kun je meer lucht inslaan. „Voor baristawedstrijden gebruiken ze dus liever magere melk”, zegt Millenaar. Maar in de koffiezaak krijg je als het even kan volle melk voorgeschoteld. „Vet geeft een fijner mondgevoel. Het oogt ook mooier, glanzender, omdat het vet ook zorgt dat water beter tussen de bubbels blijft hangen. Mager schuim ziet er droog uit. Het is dus zoeken naar balans tussen eiwitten en vetten.” Er is ook speciale barista-melk te koop, helemaal gericht op het beste schuim én met die romige vetsmaak. „Daarin zijn de vetbolletjes kleiner gemaakt, dan blijven ze langer intact”, zegt Millenaar. Gelden deze eiwitinzichten ook voor plantaardige melkachtigen? Dat havermelk zoveel beter schuimt dan amandelmelk was Scholten en Millenaar ook opgevallen. Millenaar: „In zuivelmelk zitten heel specifieke eiwitten, andere dan planteneiwitten. Ik vermoed dat in havermelk eiwitten zitten die bij lage temperaturen denatureren en dat andere plantaardige eiwitten hogere temperaturen nodig hebben.” Scholten: „Het zal ook wel met de oplosbaarheid en de grootte van de eiwitten te maken hebben. Melkeiwitten zijn goed in water oplosbaar, planteneiwitten zijn zo helemaal niet gemaakt.”  		 Nieuwsbrief  		NRC Eten & Gezondheid 	  		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://www.nrc.nl/nieuws/2022/04/22/waarom-schuimt-koude-melk-beter-a4117002</guid>
      <pubDate>Fri, 22 Apr 2022 00:00:00 +00:00</pubDate>
    </item>
    <item>
      <title><![CDATA[Kun je je slimme weegschaal vertrouwen?]]></title>
      <description><![CDATA[<p>We lunchen met salade en vergelijken stappentellers. Eén luncher heeft thuis een slimme weegschaal, die produceert statistieken over lichaamssamenstelling. Ze ogen heel wetenschappelijk, maar kloppen ze? Kun je het oordeel van de weegschaal – stappenteller ten spijt, het vetpercentage is te hoog, bekent de luncher – vertrouwen? Nee, en ja. De gegevens kloppen waarschijnlijk niet, maar je kunt er best wat mee. Slimme weegschalen werken met elektrische bio-impedantie. Impedantie is een begrip uit de elektrotechniek, het gaat over de weerstand die een elektrische stroom ondervindt in een geleider. In dit geval is het lichaam de geleider, de weegschaal stuurt een beetje stroom door het lichaam en meet hoeveel weerstand het stroompje ondervindt. Het ene weefsel geleidt goed, het andere slecht. „Vet geleidt slecht”, zegt Peter Clarys, hoogleraar binnen de vakgroep bewegings- en sportwetenschappen aan de Vrije Universiteit Brussel. Hij deed onderzoek naar en met bio-impedantiemeters. „Vet is hydrofoob, het houdt niet van water. Spierweefsel geleidt veel beter. Er zit dus een rationale achter de meetmethode, maar of je de metingen kunt vertrouwen, is van van alles afhankelijk.” Om te beginnen zijn er veel verschillende bio-impedantiemeters op de markt. „Uw vraag gaat over een gewone weegschaal, die meet waarschijnlijk van voet tot voet. Er zijn ook toestellen waar de stroom ook door de hand gaat, dan zijn er dus vier meetpunten”, zegt Clarys. Stroom zoekt de kortste weg, dus met meer meetpunten kom je tot een betrouwbaarder resultaat. De gewone weegschaal zegt vooral iets over het onderlichaam. Als je alleen bij de handen meet, zegt het vooral iets over het bovenlichaam. Met vier meetpunten wordt er ook van linkerhand naar rechtervoet gemeten, en van linkerhand naar linkervoet, enzovoort. „Dan gaan er stroompjes in alle richtingen. De meetpunten staan om de beurt aan en uit, dat gaat heel snel. Goede weegschalen variëren ook nog met stroomfrequentie, daarmee kunnen ze ook iets zeggen over het vocht binnen en buiten de cellen. Zo ontstaat er best een nauwkeurig beeld, we gebruiken deze meters ook voor onderzoek en in het ziekenhuis.” Zo nauwkeurig kan de voetenweegschaal thuis nooit zijn. Software in de weegschalen interpreteert de beperkte metingen en koppelt ze aan gegevens over de gemiddelde man of vrouw bij bepaalde leeftijden, soms vragen ze ook of je atletisch bent of een bankzitter. Daar komt dan een statistiek uit. „Thuisweegschalen zijn vaak  pleasing  toestellen, ze onderschatten het vetpercentage”, zegt Clarys. Maar de thuisweegschaal hoeft niet meteen de deur uit. De metingen kunnen best bruikbaar zijn, zeker als je ze combineert met af en toe een meer betrouwbare meting, vindt Clarys. „Als u een of twee keer per jaar meet met een uitgebreid toestel, en vergelijkt welke waardes uw minder dure toestel geeft, dan heeft u wel een indicatie waarmee u verder kunt werken.” Welk apparaat je ook gebruikt, consistentie in het meten is van groot belang. „Bij veel drinken vooraf is het percentage water hoger. Is er net veel gesport dan is er spierschade, dat heeft invloed op de hoeveelheid water binnen en buiten de cellen”, zegt Clarys. Standaardiseren dus. „Bijvoorbeeld iedere ochtend meten. Niet de ene keer in de ochtend, de andere keer in de avond, of dan weer voor en dan weer na het eten.”</p>]]></description>
      <guid>https://www.nrc.nl/nieuws/2022/04/15/kun-je-je-slimme-weegschaal-vertrouwen-a4113823</guid>
      <pubDate>Fri, 15 Apr 2022 00:00:00 +00:00</pubDate>
    </item>
    <item>
      <title><![CDATA[Hebben mensen minder slaap nodig in de lente?]]></title>
      <description><![CDATA[<p>Eerst maar eens het makkelijkste gedeelte van de vraag. Slapen we minder in de lente? Daar blijkt veel onderzoek naar gedaan te zijn, maar dat laat geen eenduidig beeld zien. Sommige studies lieten een effect zien, andere niet. „Dat komt onder andere omdat die studies vaak met vragenlijsten werken waarop mensen zelf hun slaaptijden moeten invullen”, zegt somnoloog Laurien Teunissen van het St. Antonius Ziekenhuis in Nieuwegein. Maar  een studie  die vorig jaar verscheen, deed het anders. De Amerikaanse onderzoekers volgden 216 Amerikanen op ruim dertig nachten verspreid over het jaar en liet ze slapen met een draagbaar apparaatje ( wearable ) dat  de slaapduur mat. Wat blijkt? De deelnemers sliepen in de lente 25 minuten minder dan in de winter en in de zomer 12 minuten minder. Dat verschil is niet te verklaren door latere bedtijden. Sterker nog, de deelnemers gingen in de lente gemiddeld twee minuten eerder naar bed dan in de winter en in de zomer was er geen verschil. „Mensen hebben in de lente en zomer kennelijk de neiging om eerder wakker te worden”, zegt somnoloog Sebastiaan Overeem van het Centrum voor Slaapgeneeskunde Kempenhaeghe. Waar komt die iets kortere slaapduur door? Dagen tijdens de Amerikaanse zomer hebben 3,5 uur meer daglicht dan tijdens de winter. In de lente is dat 3,6 uur. „Dus hoewel de invloed op de slaapduur in vergelijking hiermee beperkt is, speelt daglicht waarschijnlijk wel een rol. Daglicht heeft een belangrijke invloed op de biologische klok”, zegt Overeem. „Het is wakkerbevorderend.” Het seizoensgebonden slaappatroon is nog sterker bij volkeren die zonder kunstlicht leven. In 2015 onderzochten Amerikaanse onderzoekers met behulp van  wearables  de slaapgewoonten van de San uit Namibië, de Hadza uit Tanzania en de Tsimane uit Bolivia. De Tsimane en San, die beide ver genoeg van de evenaar leven om seizoenseffecten in de hoeveelheid daglicht te hebben, sliepen bijna een uur langer in de winter dan in de zomer. Opvallend was dat de San in de zomer gemiddeld een uur na zonsopkomst wakker werden, terwijl de Tsimane 1,4 uur voor zonsopkomst opstonden. Er is nauwelijks verschil in daglengte in de leefgebieden. De zomer in het woongebied van de San heeft nachten van 11 uur en dagen van 13 uur. Bij de Tsimane duren de nachten 11,1 uur en de dagen 12,9 uur. De onderzoekers wijten het verschil dan ook aan temperatuur, en niet aan de hoeveelheid licht. Het leefgebied van de San is gemiddeld 6 graden kouder in de ochtend. Dan de slaapbehoefte. Slapen mensen korter in de lente en zomer omdat ze dan minder slaap nodig hebben? „Dit is een logische, maar lastige vraag”, zegt Overeem. „Want hoe definieer je ‘nodig hebben’?” Hij wijst erop dat je dan naar dagelijks functioneren moet kijken en moet bestuderen of dat in de lente of zomer onveranderd blijft, ondanks kortere nachten. „Dat is een lastig op te zetten experiment vanwege heel veel individuele variaties. Wat het nog lastiger maakt is dat mensen waarschijnlijk sowieso al minder slapen dan goed voor ze is dankzij kunstlicht en de 24-uursmaatschappij. Tegenwoordig heeft je werkgever waarschijnlijk een grotere invloed op je slaaptijd dan het seizoen.” Toch durft Overeem wel te speculeren. „Indirect wijst de data van de Amerikaanse studie wel richting wat minder slaapbehoefte: laat naar bed gaan kan puur door iemands gedrag gestuurd worden, maar hier werden mensen vroeger wakker, wellicht omdat het brein al genoeg slaap heeft gehad.”</p>]]></description>
      <guid>https://www.nrc.nl/nieuws/2022/04/08/hebben-mensen-minder-slaap-nodig-in-de-lente-a4109579</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[Synchroniseren vrouwen hun menstruatie?]]></title>
      <description><![CDATA[<p>Het is een bekend verhaal: vrouwen die met elkaar samenleven, zoals nonnen in een klooster of studentes op een campus, zijn min of meer tegelijk ongesteld. Het verschijnsel staat ook wel bekend als het McClintock-effect, vernoemd naar de Amerikaanse psycholoog Martha McClintock, die  het fenomeen in 1971 in  Nature   beschreef . Zij noteerde dat de cycli van samenwonende studentes na een halfjaar gemiddeld twee dagen dichter bij elkaar lagen dan bij studentes die elders woonden. Maar in de decennia daarna kwamen tientallen onderzoekers tot andere conclusies.  Ten eerste kleefden er statistische bezwaren aan het onderzoek van McClintock, schrijft Beverly Strassmann  in 1999 in  Human Reproduction . Die twee dagen die de cycli dichter opeen zaten, zijn ook te verklaren door toeval. Daarnaast liet McClintock studentes met een onregelmatige of lange cyclus weg uit haar resultaten.  Ook waren er tientallen onderzoekers die de studie van McClintock herhaalden, en simpelweg geen effect zagen.  Een overzichtsstudie in 1992  in  Psychoneuroendocrinology   concludeerde dat „menstruele synchronisatie in geen enkel experiment of onderzoek is aangetoond”. Maar waar komen die verhalen dan vandaan? Vast staat dat ze ouder zijn dan McClintock. Verhalen van inheemse Australische, Afrikaanse en  Noord-Amerikaanse volken   vertellen dat vrouwen hun menstruaties samen beleefden, vaak als onderdeel van culturele tradities. Maar dezelfde Beverly Strassmann van de statistische bezwaren deed onderzoek bij de Dogon in Mali, in een tijd waarin zij nog geheel traditioneel leefden. Ook hier vond ze  geen enkele aanwijzing voor synchrone menstruaties. „Er is nooit eenduidig wetenschappelijk bewijs gevonden voor het McClintock-effect”, zegt ook Anne Timmermans, gynaecoloog van het Amsterdam UMC. „Als je zo’n theorie naderhand nooit meer kunt bewijzen, dan doet dat toch wel sterk vermoeden dat het een broodje-aapverhaal is.” Het fenomeen zou ook biologisch slecht te verklaren zijn, vindt Timmermans. Het idee is dat feromonen een rol zouden spelen bij de synchronisatie. Dat zijn vluchtige stoffen die via de neus ons lichaam binnenkomen en daar boodschappen overbrengen, vaak in seksuele context. Feromonen zouden bijvoorbeeld een rol spelen bij onze partnerkeuze. „Maar er is nooit enig verband gevonden tussen feromonen en menstruatie”, zegt Timmermans.  Timmermans kan ook geen evolutionair voordeel verzinnen. Allerlei dieren krijgen min of meer tegelijk jongen, zoals schapen en vogels, maar dat is een seizoenseffect: zo groeien hun jongen op in de lente, als er het meeste voedsel is, en zijn ze volwassen als het winter wordt. Bij mensen, met hun lange kindertijd, is zo’n voordeel er niet – en de synchrone vrouwen van McClintock waren nog altijd maandelijks ongesteld, niet slechts in één seizoen.    Er zijn wel lifestylefactoren die wellicht invloed hebben op de menselijke cyclus, merkt Timmermans op. „Bijvoorbeeld stress, slaap en voedingspatroon. Maar het onderzoek daarnaar staat nog in de kinderschoenen”, zegt ze. Dat onderzoek gebeurt vooral in de context van verminderde vruchtbaarheid. „Maar wat dat betreft zien we vooralsnog vooral een effect van aandoeningen als polycystisch ovariumsyndroom en een vervroegde overgang. Daardoor ovuleren mensen minder vaak. Maar ook hier zie ik geen enkel verband met synchronisatie.”</p>]]></description>
      <guid>https://www.nrc.nl/nieuws/2022/04/01/synchroniseren-vrouwen-hun-menstruatie-a4106196</guid>
      <pubDate>Fri, 1 Apr 2022 00:00:00 +00:00</pubDate>
    </item>
    <item>
      <title><![CDATA[Waarom ziet poep van graseters er zo verschillend uit?]]></title>
      <description><![CDATA[<p>Een gans , een koe en een paard eten alle drie voornamelijk gras. Toch zien hun uitwerpselen er totaal verschillend uit. Een gans produceert een lange droge sigaar met een wit uiteinde , een koe een natte groenbruine vlaai en een paard keurige bruine vijgen. Hoe kan dat? We vragen het na bij het Zoological Museum Netherlands, een kennisplatform over de interacties tussen de lichaamsbouw, het gedrag en de leefomgeving van dieren. „Dieren kunnen weliswaar hetzelfde dieet hebben”, zegt Kas Koenraads van deze stichting, „maar soorten met een andere oorsprong en een andere bouw en levenswijze kunnen datzelfde dieet toch heel anders verwerken.” Een rechttoe-rechtaan antwoord is er niet, aldus Koenraads: het is niet zo dat een bepaalde darmvorm of leefwijze steevast bepaalt hoe een gras-, vlees- of viskeutel naar buiten komt. Het eindproduct is altijd een optelsom van een hele reeks factoren – en die zijn voor elke soort verschillend. Allereerst zijn er al grote verschillen in de manier waarop dieren hun afvalstoffen uitscheiden, aldus Koenraads. „Vogels scheiden hun urine samen met hun ontlasting uit, terwijl zoogdieren een gescheiden systeem hebben”, noemt hij als voorbeeld. Dat verklaart waarom veel vogelpoep wit en nat is. Het wit is urinezuur – ook in het puntje van de ganzensigaar. Maar blijkbaar is de gans zuiniger met zijn vocht dan bijvoorbeeld een merel, die bessen en wormen eet en veel natter poept. Dan is er de koeienvlaai . „Een koe heeft een meermagensysteem en is daarmee een typische herbivoor”, vertelt Koenraads. De vier koeienmagen zorgen, samen met het herkauwen, voor een efficiënte vertering van de moeilijk verteerbare plantenvezels. Die vind je dan ook nauwelijks terug in de poep. „Het paard is daarentegen een zogenoemde  hindgut fermenter , die de grootste verteringsslag slaat in de dikke en blinde darm.” Dat is sneller, maar ook minder efficiënt: in paardenpoep vind je veel onverteerde plantenresten terug. Die koeienvlaai is overigens niet natuurlijk. Wilde runderen produceren veel drogere, rondere keutels. Koeien van onze boeren zijn eigenlijk permanent aan de diarree, vanwege het kunstmatig hoge eiwitgehalte van hun dieet: krachtvoer en bemest gras. En hoe zit het met wolf, vos, lynx en marter, die alle vier vlees eten, maar toch verschillende keutels maken? „Bij carnivoren met een vergelijkbaar dieet verraadt vooral het formaat wie de eigenaar is”, zegt Koenraads. Het formaat keutel hangt samen met de maat van het dier. Een wolf is in Nederland bijvoorbeeld de enige die drollen maakt van wel dertig centimeter lang en vier centimeter in doorsnee. Een wolvendrol bevat daarbij ook relatief veel haren en botsplinters, omdat een wolf met zijn sterke kaken minder kieskeurig eet dan bijvoorbeeld een vos. Marters en vossen eten daarnaast ook plantaardig voedsel, wat een andere structuur en kleur oplevert. En ten slotte nog otter en reiger: allebei viseters. „Een reiger slikt een vis in zijn geheel door”, zegt de bioloog. „De vorm en structuur van de maag en de zure maagsappen helpen bij de vertering. Veel schubben en graten braakt de reiger weer uit in de vorm van braakballen.” De restproducten komen eruit samen met de urine: in één natte, slijmerige flets. De otter heeft daarentegen tanden en kiezen waarmee hij kan bijten en kauwen. Zijn maag hoeft daarom minder zuur te zijn. Zijn poep bevat daardoor  onverteerbare delen en is droger, omdat hij zijn urine apart uitscheidt. Een kenner zal zo’n zogeheten ‘spraint’ ook herkennen aan de karakteristieke ottergeur.   		 Nieuwsbrief  		NRC Wetenschap 	  		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://www.nrc.nl/nieuws/2022/03/25/waarom-ziet-poep-van-graseters-er-zo-verschillend-uit-a4105068</guid>
      <pubDate>Fri, 25 Mar 2022 00:00:00 +00:00</pubDate>
    </item>
    <item>
      <title><![CDATA[Waarom worden kinderen sneller wagenziek?]]></title>
      <description><![CDATA[<p>Honderdtwintig op de snelweg, en dan een kind dat zegt: “Ik ga overgeven!” Waarom worden kinderen  eerder wagenziek dan volwassenen? En waarom zitten zij juist wel weer stralend in een draaimolen, op een schommel of in de achtbaan? De plek waar al die ongemakken ontstaan, is ons evenwichtsorgaan. Dat is een wonderlijk orgaantje in het binnenoor, vlak naast het slakkenhuis van het gehoororgaan, zo’n halve centimeter groot.  Het evenwichtsorgaan bestaat uit drie halfcirkelvormige buisjes, of kanaaltjes, die onderling met elkaar zijn verbonden. Ze staan loodrecht op elkaar, in drie dimensies. In die kanaaltjes stroomt vloeistof en zit een klepje met microscopisch kleine haartjes, die zijn verbonden met zenuwen die naar de hersenen lopen. Als je je hoofd beweegt, dan blijft de vloeistof achter bij je hoofdbeweging, waardoor de haartjes ombuigen en ze de zenuwen triggeren.  Aan die halfcirkelvormige kanaaltjes zitten twee zakjes vast: de sacculus en de utriculus, beide een millimeter in doorsnee. Ook in deze zakjes zitten zenuwhaartjes, verbonden met piepkleine oorsteentjes, of otolieten. Zij registreren verticale en horizontale versnelling. Met dat totaalpakket kunnen we zelfbeweging en -oriëntatie waarnemen in drie dimensies. Onze hersenen combineren die input met informatie die binnenkomt vanuit onze ogen (zicht) en de stand van onze lichaamsdelen (‘proprioceptie’). Tot zover de anatomische les. Wat gaat er nu mis bij wagenziekte? „Geen enkel zintuig is perfect”, zegt medisch fysicus Jelte Bos. Hij werkt bij onderzoeksinstituut TNO en de VU Amsterdam, waar hij onder meer onderzoekt waardoor piloten soms gedesoriënteerd raken en we misselijk worden van beweging. „Om te compenseren voor die niet-perfecte waarneming, gaat ons brein dingen invullen”, vertelt hij. „Het combineert  feitelijke waarnemingen met verwachtingen op basis van eerdere ervaringen. Het is een lerend systeem dat zichzelf continu bijwerkt.” Je wordt misselijk als de signalen die je zintuigen aan je hersenen doorgeven, niet overeenkomen met wat je verwacht, legt Bos uit. „Die auto beweegt niet op een manier waar wij evolutionair op zijn aangepast. In de loop van de tijd leren je hersenen die verwachtingen bij te stellen op basis van ervaringen.” Dit verklaart ook waarom de chauffeur minder misselijk wordt dan de bijrijder: de chauffeur anticipeert onbewust al voordat hij stuurt of remt op het gevoel dat daarop zal volgen. Bij de bijrijder liggen waarneming en verwachting verder uit elkaar. En bij jonge, onervaren passagiers al helemáál. Bij jonge kinderen slaat die wagenziekte nog eens extra toe omdat hun bewegings- en oriëntatiesysteem nog in ontwikkeling is, merkt Bos op. Dat begint zo’n beetje als een peuter gaat staan en lopen. Voor die tijd hoeft het systeem nog helemaal niet te werken, en zijn er ook geen verkeerde verwachtingen. „Daarom worden baby’s niet wagenziek”, zegt Bos. „Die aanpassing slaagt pas echt goed als lichaam en zenuwstelsel volgroeid zijn, zo ongeveer rond je twintigste.” Dat kinderen in de tussentijd attracties zo leuk vinden, betekent volgens Bos niet dat ze zich er kiplekker in voelen. „Kinderen houden ervan om nieuwe dingen uit te proberen.” Maar dan die volwassenen die op latere leeftijd alsnog misselijk worden in attracties? „Zoals met de jaren wel meer minder wordt, gaan daarmee ook onze bewegingswaarneming en aanpassingsvermogen achteruit”, zegt Bos. „Het is dan ook eigenlijk logisch dat we met de jaren toch weer misselijk kunnen worden van dingen waar we niet meer aan gewend zijn, zoals die schommel of achtbaan.”</p>]]></description>
      <guid>https://www.nrc.nl/nieuws/2022/03/19/waarom-worden-kinderen-sneller-wagenziek-a4102878</guid>
      <pubDate>Sat, 19 Mar 2022 00:00:00 +00:00</pubDate>
    </item>
    <item>
      <title><![CDATA[Moeten we jodiumtabletten in huis halen?]]></title>
      <description><![CDATA[<p>Er is een run op jodiumtabletten sinds de Russische kernwapens in verhoogde staat van paraatheid zijn  en Rusland de kerncentrales van Tsjernobyl en Zaporizja veroverde. Is het nodig deze tabletten in huis te halen? Jodiumtabletten bieden bescherming bij een paar scenario’s en alleen bij mensen onder de 40 jaar en zwangeren, die zo hun ongeboren kind beschermen. Ze beschermen tegen één radioactieve stof: jodium. „Het helpt niet tegen de andere radioactieve materialen die vrijkomen bij kernwapens of een ongeval met een kerncentrale”, zegt Lars Roobol, stralingsdeskundige bij het RIVM. Als je een jodiumtablet inneemt dan zuigt je schildklier zich vol met het niet-radioactieve jodium uit de tablet. Drijft er vervolgens een radioactieve jodiumwolk langs, dan past dat er niet meer bij. Dit verkleint de kans op schildklierkanker, vooral bij kinderen tot 18 jaar. Boven de veertig is de kans op schildklierkanker niet hoger. Wanneer loop je risico om te veel radioactief jodium in te ademen? „Bijvoorbeeld bij een ernstig ongeval met een kerncentrale”, vertelt Roobol. De jodiumconcentratie is dan het hoogst dicht bij de centrale. Verder weg verdunt het. Daarom deelt Nederland jodiumtabletten uit aan mensen tot veertig jaar en zwangeren, binnen twintig kilometer van een kerncentrale. En aan kinderen tot 18 jaar en zwangeren tot honderd kilometer afstand. Als er in Oekraïne een ongeval plaatsvindt met een kerncentrale, dan is de hoeveelheid radioactief jodium die hier naartoe kan waaien zo laag dat jodiumtabletten geen zin hebben. En wat als er een kernbom ontploft? „Als er een kernwapen afgaat in Oekraïne dan hoeven wij ons wat radioactieve straling betreft geen zorgen te maken”, zegt Roobol. „En bij een kernbom in Nederland zijn er grotere problemen dan radioactief jodium. Dan is het alsof je door een kogel geraakt wordt en bang bent voor loodvergiftiging.” Dat beaamt Marianne Leenders, stralingsdeskundige van het Nationaal Vergiftigingen Informatie Centrum, onderdeel van het UMC Utrecht. „Jodiumtabletten zijn zeker niet nodig bij een kernbom op duizend kilometer afstand. Waarschijnlijk helpt het ook niet als er een dichterbij ontploft, omdat het jodium dat daarbij vrijkomt gebonden is aan stofdeeltjes die te groot zijn om in te ademen.” Tussen ‘vlakbij’ en ‘ver weg’ zit een grijs gebied. Mogelijk zijn jodiumtabletten op een bepaalde afstand wel zinvol. Daar wordt nu onderzoek naar gedaan. Roobol: „Dat zijn complexe modelberekeningen omdat het lastig is gedetailleerde informatie te vinden over kernwapens.” Bovendien: waar eventuele kleine jodiumdeeltjes terechtkomen is sterk afhankelijk van weer en wind. Leenders benadrukt dat mensen niet zomaar jodiumtabletten moeten innemen. „Neem ze alleen als de overheid het adviseert. Het maakte namelijk uit wanneer je ze neemt. Doe je dat te vroeg dan plas je het jodium uit voordat de radioactieve wolk langs drijft; te laat er het radioactieve jodium zit al in je schildklier.” Er zijn bovendien enkele bijwerkingen. Leenders: „De meest voorkomende zijn misselijkheid, maag-darmklachten en huiduitslag. Als je een schildklierafwijking hebt, kan het je schildklier ontregelen. De ergste bijwerking is een allergische reactie op jodium. De kans daarop is klein.” Als er echt iets gebeurt, dan kun je het best schuilen. Ramen en deuren dicht en eventuele mechanische ventilatie uit. Zo voorkom je niet alleen blootstelling aan jodium, maar alle radioactieve stoffen. Ook de wetenschap ondervindt de gevolgen van de oorlog in Oekraïne. Maar kan de wetenschap ook iets bijdragen aan een oplossing?</p>]]></description>
      <guid>https://www.nrc.nl/nieuws/2022/03/11/moeten-we-jodiumtabletten-in-huis-halen-a4100307</guid>
      <pubDate>Fri, 11 Mar 2022 00:00:00 +00:00</pubDate>
    </item>
  </channel>
</rss>
