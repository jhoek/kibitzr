<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Hoe weet een ooievaar of hij wel of niet moet wegtrekken?]]></title>
      <description><![CDATA[<p>Soms zie je ze hartje winter in het weiland: een ooievaar, kievit of kemphaan. Ook andere ‘trekvogels’, zoals grote stern, lepelaar, tjiftjaf en gele kwikstaart blijven soms op het honk. Hè? Horen die niet in Afrika te zitten? Hoe bepalen deze vogels of ze gáán of niet...? Met de zangvogels in dit rijtje, maar ook met vaste wintergasten zoals roodborst en merel, is iets grappigs aan de hand: de wintervogels zijn vaak niet dezelfde als die je ’s zomers ziet. ‘Onze’ broeders trekken in de herfst naar het zuiden; de wintergasten komen uit Scandinavië of Siberië. Voor kieviten geldt iets anders. De vogels die in Noorwegen broeden, vliegen allemaal naar het diepe zuiden. De kieviten die broeden op gematigde breedtegraden, zoals bij ons, trekken heen en weer met de vorstgrens. Soms meerdere keren per winter. Dan de ooievaars. „Vóór hun ‘grote verdwijnen’ in de vorige eeuw waren onze ooievaars echte trekvogels”, meldt Theunis Piersma, hoogleraar trekvogelecologie aan de Rijksuniversiteit Groningen. „Ze vlogen naar West-Afrika.” Dankzij onder meer ooievaarsdorpen, waar dieren uit gevangenschap zich onder half-wilde omstandigheden voortplantten, herstelde de soort zich. We hebben nu zo’n 1.700 broedparen. „Nadat ze weer in de benen waren geholpen, waren onze ooievaars vooral standvogels – ’s winters werden ze immers gevoerd”, vervolgt Piersma. „Tot sommige weer begonnen te trekken. Waarom? Wie zal het zeggen. En zijn ze daar dan mee geboren, met dat gedrag en met die route? Of hebben sommige exemplaren een soort nieuwsgierigheid waarmee ze het zelf hebben uitgevogeld?” Of wellicht een nieuwsgierigheid die ze deed meevliegen met doortrekkende soortgenoten uit Duitsland of Denemarken? „Ik ben een beetje in verwarring over dit hele vraagstuk”, merkt Piersma op. „Trekpatronen hebben wij in het verleden vooral geïnterpreteerd als aangeboren: onwrikbaar vastgelegd in het dna. Maar alles wat ik de laatste jaren van trekvogels heb geleerd, wijst in een andere richting.” In welke richting dan? „Dat jonge trekvogels ontzettend veel moeten léren om succesvol te kunnen trekken. Van de omstandigheden, van de omgeving. Van soortgenoten. Misschien zelfs van andere soorten.” Dat leren gebeurt vast niet alleen door te kijken, denkt Piersma. Vogels communiceren ook doorlopend met elkaar, bijvoorbeeld met geluiden. Neem de lepelaar, een van zijn favoriete soorten. „We dachten altijd dat dat een stille soort was. Totdat we ontdekten dat deze vogels de héle tijd met elkaar praten. Volgens mij zijn ze voortdurend informatie aan het uitwisselen, ook onderweg tijdens de trek.” Zenderonderzoek met lepelaars wees uit dat individuen elkaar jaarlijks op dezelfde plek ontmoeten, dan even samen rondhangen, en vervolgens weer hun eigen weg gaan. Voor alle individuen zijn daarin de patronen anders, zag Piersma. „Individuen maken voortdurend afwegingen op basis van wat ze ervaren, én van anderen leren. Het is allemaal veel dynamischer dan we dachten, en veel meer cultureel bepaald.” In dat verhaal past ook de ooievaar die soms wel en soms niet naar het zuiden vliegt. Piersma noemt nog veel meer voorbeelden: lepelaars die niet naar Afrika vliegen maar in Spanje blijven hangen, waar ze zich voeden met exotische rivierkreeften; IJslandse grutto’s die in Afrika, in navolging van hun Nederlandse soortgenoten, steeds vaker de zoute wadplaten verruilen voor binnenlandse rijstvelden. „Nu we individuen kunnen volgen van geboorte tot dood, krijg je al die geschiedenissen te zien”, zegt Piersma. „Allemachtig zeg, het wordt steeds leuker, die biologie.”</p>]]></description>
      <guid>https://nrc.nl/nieuws/2024/10/03/hoe-weet-een-ooievaar-of-hij-wel-of-niet-moet-wegtrekken-a4867965</guid>
      <pubDate>Thu, 3 Oct 2024 05:26:54 +0000</pubDate>
    </item>
    <item>
      <title><![CDATA[Waardoor zie je nog maar weinig kinderen met een lui oog?]]></title>
      <description><![CDATA[<p>Vroeger liep er in elke klas wel eentje rond: een kind met een ‘lui oog’. Vaak met een guitig brilletje en één oog afgeplakt met een ronde pleister. Tegenwoordig zie je ze nauwelijks meer. Hoe zit dat? Komt de oogkwaal nu minder voor, en wat is een lui oog eigenlijk? We bellen met Linda den Hartog van de Nederlandse Vereniging van Orthoptisten. Orthoptisten zijn paramedici die zijn gespecialiseerd in de stand van de ogen, samenwerking tussen de ogen en de ontwikkeling van het zicht. Ze behandelen bijvoorbeeld scheelzien, dubbelzien en slechtziendheid. En luie ogen. „Ik heb even een kleine peiling gedaan onder collega’s”, zegt Den Hartog, „en die zijn het erover eens: ze zien nog evenveel luie ogen als vroeger.” En dat zijn er best veel: drie tot vier op de honderd kinderen . In Nederland wordt driekwart daarvan voor het zesde levensjaar ontdekt en behandeld. Ook in de literatuur kon Den Hartog niets vinden over een recente afname. Hoe kan het dan dat we nog maar weinig pleisterkinderen zien? Den Hartog: „Waarschijnlijk doordat de screening sterk is verbeterd, waardoor ze eerder bij ons terechtkomen. Bij veel kinderen start de behandeling voordat ze naar school gaan.” Een lui oog komt nu veelal aan het licht op het consultatiebureau, bij de ogentest voor driejarigen. Die test lijkt op die bij volwassenen, maar dan met rijen met steeds kleinere plaatjes in plaats van letters. „We spreken van een lui oog als het ene oog minstens 20 procentpunt beter ziet dan het andere”, legt Den Hartog uit. „Het ene oog ziet bijvoorbeeld 100 procent, het andere 80.” In de praktijk is dat een verschil van twee regels op de plaatjes- of letterkaart. ‘Zicht’ is iets wat zich geleidelijk ontwikkelt, benadrukt ze. „Een pasgeboren baby ziet alleen maar schimmen. Geleidelijk leren de hersenen te interpreteren wat er aan prikkels binnenkomt. Dan pas ontstaat goed zicht.” ‘Zien’ is dus een combinatie van wat het oog registreert en wat de hersenen daarvan maken. Dat laatste ontwikkelt zich in de tijd, afhankelijk van de omstandigheden. Als je de oorzaak van het luie oog niet aanpakt, bijvoorbeeld scheelzien, een brilsterkteverschil of staar, dan blijft het luie oog altijd slechter zien, vervolgt Den Hartog. De ontwikkeling van het zicht stagneert dan, of het loopt zelfs nog verder terug. „Soms tot maar een paar procent, ook al op jonge leeftijd”, vertelt Den Hartog, „ook al is het oog op zichzelf gewoon gezond.” Het afplakken van het goede oog dwingt de hersenen tóch werk te maken van de signalen uit het slechte oog. En daarin worden ze dan steeds beter, vaak zelfs tot het verschil is verdwenen. „Dat duurt soms 9 maanden, soms een jaar of drie, vier”, zegt Den Hartog, „afhankelijk van de aard en oorzaak van de luiheid, en hoe vroeg we erbij zijn. Voor alle situaties zijn richtlijnen, gebaseerd op onderzoek.” Is dat afplakken niet zielig? „In het begin geeft het wel ongemak, omdat het kind even heel slecht ziet”, zegt Den Hartog. „Vandaar dat we zo blij zijn als het al vóór de schoolleeftijd gebeurt. Dan heeft het kind er sociaal ook het minste last van.” Tegen het eind van de behandeling hoeven veel kinderen de pleister nog maar een paar uur per dag te dragen. Dat kan vaak buiten schooltijd. En is het afplakken verder niet schadelijk, bijvoorbeeld voor de ontwikkeling van de motoriek? „Dat valt heel erg mee. Bovendien: het is schadelijker als je niets doet.”</p>]]></description>
      <guid>https://nrc.nl/nieuws/2024/09/25/waardoor-zie-je-nog-maar-weinig-kinderen-met-een-lui-oog-a4867108</guid>
      <pubDate>Wed, 25 Sep 2024 05:26:55 +0000</pubDate>
    </item>
    <item>
      <title><![CDATA[Groeien je nagels sneller in de zomer?]]></title>
      <description><![CDATA[<p>Ze zeggen het over kinderen, maar ook over nagels: dat ze ’s zomers sneller groeien. Is dat zo? Koen Quint weet het antwoord. Hij is dermatoloog, oftewel huidspecialist, bij het Leids Universitair Medisch Centrum. Nagels vallen onder de dermatologie, vertelt hij, evenals haren, want beide soorten uitgroeisels ontspringen in de huid. De haren uit de haarfollikels en de nagels uit de nagelmatrix. Het zijn huidstructuren die anatomisch gezien veel op elkaar lijken. „De nagelmatrix ligt onder de nagelriem”, vertelt Quint. „Hij steekt er een klein stukje onderuit: dat is dat lichtere halvemaantje.” De nagelmatrix bestaat uit delende nagelcellen. Die produceren keratine: een hard, hoornachtig eiwit waarvan ook je haren zijn gemaakt, en de buitenkant van koeienhorens. In de nagelmatrix ontstaan door celdeling steeds nieuwe nagelcellen, die de oude – met keratine en al – samenpersen en naar buiten duwen. Maar terwijl je bij een haar onder de microscoop nog de structuren van de samengeperste cellen kunt herkennen, in de vorm van hoornige schubben die dakpansgewijs over elkaar liggen, zijn nagels zodanig samengeperst dat je die structuur niet meer ziet. Vingernagels groeien gemiddeld zo’n 3 mm per maand, teennagels zo’n 1 mm. Die groeisnelheid hangt af van allerlei factoren, waaronder je leeftijd: vanaf je 25ste loopt de nagelgroei heel langzaam terug. „Maar ook andere factoren spelen mee”, zegt Quint. „Tijdens een zwangerschap groeien nagels bijvoorbeeld sneller. Ze groeien overdag sneller dan ’s nachts. En ’s zomers sneller dan ’s winters.” Voor die voortdurende celgroei zijn veel voedingsstoffen en zuurstof nodig, legt hij uit. Die worden aangevoerd via een fijnmazig netwerk van haarvaatjes rondom de matrix. „Bij warm weer gaan die vaatjes wat verder openstaan, waardoor de aanvoer van zuurstof en voedingsstoffen beter is. De nagel groeit dan sneller.” Ook tijdens een zwangerschap is de doorbloeding vaak overal net iets beter. En zonlicht lijkt mee te helpen, via de verhoogde productie van vitamine D en daarmee een efficiëntere kalkstofwisseling. „Die stimuleert de nagelgroei indirect, want nagels bestaan voor maar 0,07 procent uit kalk”, merkt Quint op. Hoe dan ook: ’s zomers groeien nagels dus sneller dankzij warmte en zonlicht. Andersom kunnen stress en ziekten leiden tot een verstoorde nagelgroei, aldus de dermatoloog. Bij bepaalde hart- en vaatziekten ziet hij bijvoorbeeld soms ‘trommelstokvingers’ en ‘horlogeglasnagels’: karakteristiek verbrede vingertoppen met grote, bolle nagels. Mensen met de auto-immuunziekte psoriasis hebben vaak witte, brokkelige nagels. Stress veroorzaakt soms verkleuringen, putjes of ribbels. En ook het stoten van de nagelmatrix of van de nagel zelf kan verkleuringen geven, zoals witte vlekjes. Die laatste ontstaan dus niet door een gebrek of teveel aan calcium, wat veel mensen denken. Nagels zijn een ondergeschoven kindje in de dermatologie, merkt Quint op. „In het handboek dat ik hier voor mij heb liggen, gaat maar één hoofdstuk over haar en nagels. En vier vijfde daarvan gaat over haar.” Nagels verdienen volgens hem meer aandacht: ze zijn nuttig (als gereedschap, en als bescherming van de vingers en tenen) en cosmetisch belangrijk. Ook geven ze dus soms aanwijzingen die kunnen bijdragen aan een diagnose. Een collega van Quint werkt aan een model van de nagel voor onderzoeksdoeleinden: een nagel die groeit in een petrischaaltje. „Dat blijkt nog niet zo makkelijk te zijn. Het nagelapparaat zit geweldig complex in elkaar.”</p>]]></description>
      <guid>https://nrc.nl/nieuws/2024/09/21/groeien-je-nagels-sneller-in-de-zomer-a4866170</guid>
      <pubDate>Sat, 21 Sep 2024 05:26:55 +0000</pubDate>
    </item>
    <item>
      <title><![CDATA[Hoe kan een meeuw zeewater drinken zonder ziek te worden?]]></title>
      <description><![CDATA[<p>‘Water, water, every where, nor any drop to drink”, verzucht de schipbreukeling in het gedicht The Rime of the Ancient Mariner van Samuel Taylor Coleridge (1834). Want hoewel de zeeman is omringd door water, zou hij sterven als hij het dronk: het is te zout. Om het overtollige zout uit één glas zeewater te kunnen uitscheiden, hebben onze nieren namelijk anderhalf glas water nodig. Dat water halen ze uit ons bloed. Wij zouden er dus van uitdrogen – los van het feit dat we al snel gaan overgeven. Hoe kan het dan dat meeuwen het wel kunnen? Zij halen hun water grotendeels uit hun voedsel, zoals verse vis, maar als hun voedsel te droog is drinken ze soms ook snavelsvol zeewater. De Noorse bioloog Knut Schmidt-Nielsen, een van de grondleggers van de dierfysiologie, zocht uit hoe dat kan en schreef er in 1960 een gezaghebbend artikel over in het tijdschrift Circulation. Schmidt vertelt eerst over de werking van onze nieren, die bij ons het overtollige zout uitscheiden via de urine. Zoogdieren zijn de enige dierklasse waarbij vooral de nieren de zouthuishouding reguleren, schrijft hij. Bij vissen zijn het de kieuwen die zout uitscheiden, bij amfibieën is het de huid die juist zoetwater uit de omgeving opneemt. Zeevogels, haaien en zeeschildpadden hebben andere orgaantjes die het overtollige zout uitscheiden: de zoutklieren. Bij zeeschildpadden liggen ze in de ooghoek en scheiden ze het zout af via traanvocht; bij haaien liggen ze bij de anus. En bij zeevogels liggen ze in het hoofd: aan de buitenkant van de schedel, boven op de oogkassen, in de buurt van de snavelbasis. Die zoutklieren, schrijft Schmidt-Nielsen in zijn overzichtswerk, zien er vanbinnen een beetje uit zoals de nieren. Ze hebben een centraal kanaal waarin piepkleine vertakte zijkanaaltjes uitkomen. Daaromheen ligt een fijnmazig netwerk van bloedvaatjes. Gespecialiseerde cellen transporteren de zouten van het bloed naar het vocht in het afvoerkanaal via zogeheten actief transport: een moleculair pompsysteem dat bestaat uit eiwitten. De zoutklieren doen dit veel efficiënter dan de nieren. Dat komt allereerst doordat ze gebruikmaken van het zogeheten tegenstroomprincipe. Dat zien we ook in de kieuwen van vissen en in warmtewisselaars: als twee stromen (van bijvoorbeeld water of bloed) tegengesteld aan elkaar lopen, dan is er over de hele lengte een concentratie- of warmteverschil tussen die stromen, en kan er dus over de hele lengte uitwisseling plaatsvinden (van zuurstof, warmte of in dit geval zout). De tweede reden waarom de zoutklieren efficiënter zijn dan de nieren, is dat hun cellen veel meer pompeiwitten hebben, én meer mitochondriën: de ‘energiefabriekjes’ van de cellen. Het pompen kost namelijk energie. Het resultaat is dat er een zeer geconcentreerde zoute vloeistof uit die klieren drupt. Het loopt via een afvoerbuisje door de snavel – bij albatrossen en stormvogels ligt het buisje óp de snavel – naar de neusgaten, halverwege de snavel. Je ziet bij zeevogels daarom vaak een druppel aan de snavel hangen, die ze soms afschudden met een zwieper. Dat dit supergoed werkt, bewees Schmidt-Nielsen in een beroemd geworden experiment. Hij liet een meeuw een tiende van zijn lichaamsgewicht aan zeewater drinken (hoe, dat vermeldt het artikel niet). Binnen drie uur had de snavel al dat zout weer uitgescheiden. Dat zou de arme zeeman van Taylor Coleridge niet moeten proberen.</p>]]></description>
      <guid>https://nrc.nl/nieuws/2024/09/13/hoe-kan-een-meeuw-zeewater-drinken-zonder-ziek-te-worden-a4865341</guid>
      <pubDate>Fri, 13 Sep 2024 05:26:56 +0000</pubDate>
    </item>
    <item>
      <title><![CDATA[Blijft je moedertaal altijd eigen?]]></title>
      <description><![CDATA[<p>Als mensen mij vragen wat mijn moedertaal is, zeg ik altijd: „Nederlands.” Maar eigenlijk is dat niet waar. Het Limburgs van Venlo is mijn moedertaal: tot mijn vijfde hoorde en sprak ik alleen Venloos. Daarna verhuisden we naar Brabant en schakelde het hele gezin over op Standaard Nederlands. Ik versta de Midden-Limburgse dialecten nog altijd perfect, maar ik kan er nauwelijks iets in zeggen. Dus ja, je kunt je moedertaal in ieder geval voor een deel verliezen. Maar ook helemaal? Er is ooit een onderzoek gedaan met Koreaanse adoptiekinderen in Frankrijk. Die waren tussen hun 3de en 8ste naar Frankrijk gekomen en groeiden daar op met heel veel Frans en zonder het Koreaans, dat van huis uit hun moedertaal was. Op volwassen leeftijd bleken ze in het beslissen of bepaalde zinnen of woorden Koreaans waren, net zo slecht te zijn als willekeurige Franse leeftijdgenoten. Was dat Koreaans daarmee volledig verdwenen? „Er is altijd wel iets dat overblijft”, zegt Merel Keijzer (Universiteit Groningen). „Maar dat kan behoorlijk ondergesneeuwd raken. En zodra iemand weer in zo’n taal wordt ondergedompeld, kan dat heel snel terugkomen.” En inderdaad, de Koreaanse geadopteerden pikten het Koreaans daarna, in een vervolgonderzoek, sneller op dan ‘gewone’ Franstaligen. Keijzer deed onderzoek naar Nederlanders die op volwassen leeftijd emigreerden naar Australië en Canada. „Sommigen zeiden: ik was een native speaker van het Nederlands, maar ik voel me nu niet helemaal meer een native speaker daarvan. Het is nog wel mijn moedertaal, maar ik kan me er niet optimaal in uitdrukken.” Keijzer vervolgt: „Gek genoeg is het juist in de eerste jaren in het nieuwe land dat je de meeste impact van de nieuwe taal op de moedertaal ziet. Dat is ergens heel counterintuitive. En mensen vinden het ook heel aanstellerig, als iemand heel Amerikaans klinkt terwijl hij misschien nog maar een jaar in Amerika woont. De verklaring: the good learners are also good forgetters. Als je grote stappen wilt zetten in het leren van zo’n tweede taal, moet je toestaan dat die tweede taal je eerste taal ook gaat beïnvloeden. Als het niveau in de tweede taal eenmaal goed genoeg is, kun je weer wat preciezer worden over je eerste taal.” Talen zitten in het brein immers gewoon door elkaar heen. Keijzer: „Het is niet zo dat op een bepaald moment de ene taal slaapt en de andere actief is. Alle talen die je beheerst zijn altijd actief.” Dat zie je bijvoorbeeld bij hersenbeschadiging. „Als er iets taligs is wat dan niet goed meer lukt, geldt dat in de regel niet voor één taal maar voor alle talen die die persoon heeft gesproken.” En psycholinguïstische experimenten laten zien: als je naar een woord zoekt, worden er eerst een heleboel woorden gelijktijdig geactiveerd in de verschillende talen die je beheerst. Daarna wordt pijlsnel de juiste keuze gemaakt. Het juiste woord, in de juiste taal. Ook de grammatica’s zitten door elkaar heen. Die beïnvloeden elkaar eveneens. „Wat ik veel zag bij de Nederlanders in Canada was dat ze soms de Engelse woordvolgorde gebruiken. Dan zeiden ze ‘omdat hij was ziek’ omdat het in het Engels ‘because he was ill’ is.” Zodra er elementen van je moedertaal in de versukkeling raken, geldt de regel: last in, first out. Woorden die het eerst verworven zijn blijven het langst. Mama, auto. Reus, kabouter. Woorden die pas heel laat verworven zijn, verdwijnen sneller. Ook de grammaticaregels die je als laatste geleerd hebt, beginnen eerder te haperen: passieve zinnen, verkleinwoorden, allerlei onregelmatige vormen. In het Limburgs van mijn moeder: „Wasse ut ierst geleert hees det blieft ut langst.”</p>]]></description>
      <guid>https://nrc.nl/nieuws/2024/07/03/kun-je-je-moedertaal-verliezen-a4858500</guid>
      <pubDate>Wed, 3 Jul 2024 05:26:56 +0000</pubDate>
    </item>
    <item>
      <title><![CDATA[Wat veroorzaakt die herrie in de waterkoker?]]></title>
      <description><![CDATA[<p>Hij staat nog geen tien seconden aan of daar begint het al: een zacht geruis in de waterkoker. Het geruis wordt steeds luider. Soms hoor je zelfs scherpe knallen. Zodra het water begint te koken, is het meteen weer zalig stil. Wat zit hierachter? Michel Versluis weet het antwoord. Als hoogleraar fysische en medische akoestiek aan de Universiteit Twente weet hij alles van vloeistoffysica. En van bubbels. Die laatste zijn de sleutel tot het mysterie. „Aan het oppervlak van het verwarmingselement bereikt het water al snel het kookpunt”, vertelt hij. „Er ontstaan piepkleine belletjes die heel snel groeien en imploderen. Ze bestaan zo kort dat je ze niet ziet.” De groeiende belletjes imploderen doordat ze steeds meer tegendruk ervaren van het omringende water, legt Versluis uit. Het is als een soort veer die je oprekt en die dan weer terugschiet. „Hoe verder ze het water wegduwen, hoe harder het ook weer terugstroomt. Dat leidt tot een enorme volumeafname van het belletje: de implosie. De druk in het belletje neemt toe en de waterdamp condenseert weer.” Condensatie associëren we vaak met afkoeling, maar hoge druk krijgt het ook voor elkaar. Samen klinken al die micro-implosies als ruisen. Het ruisen wordt luider naarmate er meer en grotere belletjes imploderen. Ontstaan er nóg grotere bellen, die het wateroppervlak bereiken, dan kookt al het water en hoor je niks meer. Oudere apparaten verwarmen soms minder gelijkmatig, vooral door kalkaanslag op het verwarmingselement. Versluis: „Daardoor ontstaan lokaal grote temperatuurverschillen. Dat kan leiden tot hevigere implosies met luidere knallen.” Het verschijnsel heet cavitatie, omdat er holtes, of caviteiten, in de vloeistof ontstaan. „Dat kan op twee manieren: door een snel stijgende temperatuur, of door een snel dalende druk. In beide gevallen ontstaat er damp in de vloeistof, in de vorm van belletjes.” Cavitatie treedt bijvoorbeeld op bij scheepsschroeven die snel ronddraaien onder water. Snelheidsverschillen tussen schroef en water veroorzaken onderdruk, waarin dampbellen ontstaan en imploderen. „Dat geeft vloeistofmechanische klappen op het metaaloppervlak”, legt Versluis uit. „Dit proces kan de schroef op den duur behoorlijk eroderen.” Een andere bekende is de pistoolgarnaal. Die kan zijn schaar zo snel dichtklappen dat hij het water ertussen wegschiet met wel 100 km per uur. Ook dat veroorzaakt onderdruk en een imploderende bel. Met de schokgolf die vrijkomt (zo luid als een pistoolschot), kan de garnaal kleine prooien doden. Soms komt bij het imploderen zelfs licht vrij. „In een perfect ronde bubbel komt al die energie op één punt bij elkaar. Dan ontstaat daar een heel heet plasma, dat een lichtflits uitzendt. Met het blote oog kun je dat niet zien, maar wij kunnen het wel meten.” Ontstaat er ook licht in een waterkoker? „In theorie kan dat, ja. Ik denk dat je dat wel zou kunnen meten.” Versluis werkt in Twente in een interdisciplinair team dat cavitatie medisch wil toepassen. Als je microscopisch kleine luchtbelletjes in iemands bloedbaan injecteert („volkomen ongevaarlijk”), dan weerkaatsen die het geluid van een echoapparaat. „Zo kun je de doorbloeding van een orgaan zien én meten. Of juist het gebrek daaraan. Je kunt er zelfs infarcten mee behandelen. We zitten nog in de onderzoeksfase, maar we kunnen belletjes rondom een bloedprop met ultrageluid in trilling brengen, waardoor ze imploderen. Zo kun je die bloedprop verbrokkelen.”</p>]]></description>
      <guid>https://nrc.nl/nieuws/2024/06/27/wat-veroorzaakt-die-herrie-in-de-waterkoker-a4857605</guid>
      <pubDate>Thu, 27 Jun 2024 05:26:56 +0000</pubDate>
    </item>
    <item>
      <title><![CDATA[Wordt een albatros nooit moe van dagenlang zweven?]]></title>
      <description><![CDATA[<p>Maandenlang zijn ze alleen maar op zee: albatrossen, de zwervers van de wereldzeeën. Na hun kuikentijd komen ze de eerste jaren helemaal niet aan land, daarna alleen om te broeden. De reuzenalbatros (Diomedea exulans), met een spanwijdte van 3,5 meter, doet dat maar eens in de twee jaar, omdat het grootbrengen van het jong meer dan een jaar kost. De geslachtsnaam Diomedea verwijst naar de Griekse held Diomedes, die na de Trojaanse oorlog lang bleef rondzwerven. Exulans betekent zwervend, of in ballingschap levend. In het Engels heet hij wandering albatross. Altijd maar on the move. Op zee vliegen albatrossen niet voortdurend: ze rusten ook op het wateroppervlak. Maar tussendoor blijven ze dagen in de lucht, zonder zelfs maar één keer met de vleugels te slaan. Dat zweven kost ze nauwelijks energie, doordat ze instinctief de perfecte techniek volgen: het zogeheten dynamisch zweven. Britse en Amerikaanse biologen onderzochten dit in 2022 bij reuzenalbatrossen met gps-rugzakjes. Dynamische zwevers draaien voortdurend S-bochten, waarbij ze steeds schuin omhoog tegen de wind in zweven en schuin omlaag weer met de wind mee. Ze benutten daarbij verschillen in windsnelheden boven het wateroppervlak. „Bij voldoende windsnelheid kunnen albatrossen dit in elke richting ten opzichte van de wind”, schrijven de onderzoekers, „inclusief tegen de wind in, zoals schepen die laveren. Maar loodrecht op de wind vliegen lijkt de voorkeur te hebben.” Dankzij luchtwervelingen tussen grotere golven kunnen vogels zelfs dynamisch zweven als de windsnelheid netto nul is, observeerde een Britse bioloog in 1982. Krijgen albatrossen geen ‘lamme armen’? Stel je voor dat je je vleugels van elk 1,5 meter dagenlang uitgestrekt moet houden, terwijl je eraan hangt met je lijf van 12 kilo. Dat gaat moeiteloos, beschreven Amerikanen in 2005. Albatrossen en stormvogels hebben twee speciale adaptaties in hun vliegspieren. De vliegspieren liggen aan de borstzijde (de ‘kipfilets’) en trekken de vleugel omhoog met een pees die via het schoudergewricht naar de bovenkant van het opperarmbeen loopt. Maar een dieper deel van die complexe spier zit vast aan de onderkant van het opperarmbeen. In dat diepere deel zit een stevige peesplaat die als slot fungeert: hij voorkomt dat het opperarmbeen boven het horizontale vlak uit komt. In de spier zelf zitten ook nog eens vooral ‘langzame’ spiervezels, die minder kracht maar meer uithoudingsvermogen hebben dan ‘snelle’ vezels. Daarnaast hebben zwevende vogels nóg een bijzondere adaptatie: luchtzakken die speciaal zijn geëvolueerd om de vliegspieren te ondersteunen. Dat schreven Amerikaanse wetenschappers deze maand in Nature. Veel vogels hebben wonderlijke luchtzakken die in verbinding staan met de longen, maar zich ook buiten de borst- en buikholte tussen allerlei weefsels en gewrichten wurmen. Bij allerlei soorten dragen ze bij aan de ademhaling, geluidsproductie, balts of drijfvermogen. Maar bij sommige dus ook aan het zweven, schrijven de Amerikanen. De luchtzakken tussen de grote vliegspieren zorgen voor ‘pneumatische hefboomwerking’ waardoor het omhooghouden van de vleugels minder moeite kost. Tot slot: de recordzwevers onder de vogels blijven in de lucht niet steeds wakker. Ze doen voortdurend piepkleine dutjes, in totaal zo’n drie kwartier per etmaal. Bij albatrossen is het nooit gemeten, maar in 2016 wel bij keerkringvogels – grote, tropische zeevogels, die tot tien dagen non-stop vliegen. Meestal slapen die in de lucht met maar één hersenhelft tegelijk, maar soms ook met hun hele brein, vooral tijdens langere glijvluchten.</p>]]></description>
      <guid>https://nrc.nl/nieuws/2024/06/20/wordt-een-albatros-nooit-moe-van-dagenlang-zweven-a4856956</guid>
      <pubDate>Thu, 20 Jun 2024 05:26:57 +0000</pubDate>
    </item>
    <item>
      <title><![CDATA[Branden bij een elektrische auto  de remlichten als je het ‘gas’ loslaat?]]></title>
      <description><![CDATA[<p>Een benzineauto remt vanzelf ietsje af zodra je het gaspedaal loslaat. Je remt dan ‘op de motor’: de weerstand in de motoronderdelen zorgt voor een vertragende kracht die de wielen langzamer laat draaien. Ook handig op een steile afdaling, zeker als je extra terugschakelt: dan rem je nog meer op de motor en spaar je je remmen. Die benzineauto heeft remschijven, dezelfde die je ziet bij goede sportfietsen. Ze draaien mee rond met het wiel. Als je remt, duwen zogeheten remklauwen de remblokken tegen de schijf. Daardoor rem je af. Er gaat veel energie verloren in de vorm van warmte. Bij elektrische auto’s werkt het remmen anders. Sommige remmen zelfs al meteen flink als je het ‘gas’ helemaal loslaat. Dan hoef je nooit actief te remmen, tenzij je een noodstop moet maken. Hoe werkt dat dan? We vragen het aan Willem van Overbeeke. Als student elektrotechniek aan de TU Delft zit hij in het Brunel Solar Team, dat de bekende Nuna-zonneauto’s bouwt. Die futuristische voertuigen winnen al sinds 2001 allerlei races over duizenden kilometers. „We bouwen nu aan de Nuna 12S ”, vertelt hij, „waarmee we in september de Sasol Solar Challenge gaan rijden, van Johannesburg naar Kaapstad.” Van Overbeeke spreekt gewoon over het ‘gaspedaal’, ook al rijden elektrische auto’s niet op benzine of gas. Behalve dan dat Nuna geen voetpedalen heeft, maar hendels aan het stuur: eentje om mee ‘gas’ te geven en eentje om mee te remmen. „Elektrische auto’s, en ook onze Nuna’s, hebben ook gewoon remschijven”, merkt Van Overbeeke meteen op, „als back-up voor het geval het hele elektrische systeem uitvalt. Maar een elektrische auto remt in principe regeneratief. Dat betekent dat de stroom in de elektromotor de andere kant op gaat lopen, waarbij de energie wordt teruggewonnen en opgeslagen in een batterij.” Om dat te begrijpen moeten we eerst weten hoe een elektromotor werkt. Een elektrische stroom die door een spoel (in feite een spiraal van koperdraad) loopt, wekt een magnetisch veld op met een noord- en een zuidpool. De elektromotor is een vernuftig systeem dat gaat draaien doordat de magneten beurtelings worden aangetrokken en afgestoten door de spoelen. Andersom kan zo’n motor ook als een dynamo werken. Bewegende magneten wekken op hun beurt stroom op. Als je dus de stroom in de elektromotor uitzet, geven de nog doordraaiende magneten energie terug. Daarmee kun je een batterij opladen. Afhankelijk van hoe je dat afstelt, wordt de motor meer of minder afgeremd en wordt er meer of minder energie teruggewonnen. „Regeneratief remmen, dat doen alle elektrische auto’s”, vertelt Van Overbeeke. „Sommige remmen meteen heel erg zodra je het gas loslaat. Dan gaan er inderdaad remlichten branden.” De meeste remmen een beetje, wat dan net zo voelt als in een benzineauto. Dan blijven de remlichten uit. „Onze Nuna remt nauwelijks als we het gas loslaten. Die willen we zo efficiënt mogelijk laten rijden, dus laten we hem zo veel mogelijk doorrollen. Remmen moet je dus echt actief doen.” Actief remmen op een elektromotor gebeurt door er een tegengestelde stroom doorheen te laten lopen: dan werkt de kracht de andere kant op en wordt het draaien van de wielen tegengewerkt. De stroom die daarbij wordt opgewekt, is ook meteen de stroom die de motor afremt. Super-energiezuinig, dus.</p>]]></description>
      <guid>https://nrc.nl/nieuws/2024/06/12/branden-bij-een-elektrische-auto-de-remlichten-als-je-het-gas-loslaat-a4856201</guid>
      <pubDate>Wed, 12 Jun 2024 05:26:57 +0000</pubDate>
    </item>
    <item>
      <title><![CDATA[Waarom leggen kippen elke dag een ei?]]></title>
      <description><![CDATA[<p>Laten we meteen eerlijk zijn: geen enkele kip legt elke dag een ei. Sommige superkippen halen de 300 per jaar, maar gemiddeld zijn het er zo’n 250, meldt de Amerikaanse Old Farmer’s Almanac. Tijdens de rui, veelal in de herfst, legt de kip een tijdje niet. In voorjaar en zomer legt ze vijf tot zeven keer per week; in de donkere wintermaanden veel minder. En na acht tot twaalf eieren neemt ze vaak even een pauzedag, om de reserves weer aan te vullen. Wilde vogels leggen veel minder eieren, en doorgaans ook niet jaarrond. Dat kippen dat wel doen, komt door eeuwenlang selectief fokken. Net zoals melkkoeien nu jaarrond produceren, en véél meer dan hun wilde voorouders. Alle circa 1.600 huidige kippenrassen (Gallus gallus domesticus) stammen af van één wild voorouderras, dat tot dezelfde soort behoort als onze kip: een Noord-Thaise ondersoort van het rode kamhoen (Gallus gallus spadiceus). Deze elegante junglekip legt doorgaans zo’n tien eieren en is dan klaar voor het jaar – tenzij het legsel verloren gaat. Dan begint ze opnieuw, soms zelfs nog een keer. Datzelfde zien we bij veel andere wilde vogelsoorten. Er zijn veel experimenten gedaan met wilde vogels waarbij onderzoekers steeds eieren weghaalden. Meeuwen bleven dan leggen tot wel driemaal de normale legselgrootte. Ze betaalden daarvoor wel een prijs: de latere eieren kwamen minder vaak uit. Hieraan ligt een belangrijk principe ten grondslag: eieren leggen kost de moedervogel veel energie. Zij verpakt haar eicel in een enorme hoeveelheid voedingsstoffen voor het ongeboren kuiken. Maar die ‘kosten’ betaalt ze later terug, onder meer in haar eigen toekomstige overleving en voortplantingssucces. Daarom stoppen wilde vogels toch op een bepaald moment met leggen, zelfs als je eieren blijft weghalen. Dat weghalen is dus wel een belangrijke reden dat legkippen alsmaar blijven leggen, vermoedt ganzenonderzoeker Maarten Loonen van de Rijksuniversiteit Groningen, die zelf krielkipjes heeft. „Kippen, maar ook bijvoorbeeld ganzen, zijn nestvlieders”, vertelt hij. Dat betekent dat de kuikens meteen na het uitkomen met moeder op stap gaan. „De jongen moeten dus ongeveer tegelijkertijd uitkomen. Het echte broeden begint daarom pas als het legsel volledig is. Dat geeft jou als mens voldoende tijd om verse eieren te rapen – en juist dan gaat de kip door met leggen. Mits er voldoende goed voer is, tenminste.” Dat is nog een reden dat kippen langer kúnnen doorleggen dan hun wilde familieleden: voedsel, een belangrijke factor voor de eileg, hebben kippen vaak ruim genoeg. Bij mezen is toenemende daglengte een trigger om te gaan leggen, weet Marcel Visser van het Nederlands Instituut voor Ecologie (NIOO-KNAW) en bijzonder hoogleraar aan de Rijksuniversiteit Groningen. „Ze registreren de daglengte via een extra lichtgevoelige plek in de hersenen, dwars door het schedeldak heen”, vertelt hij. „Daarnaast leggen ze vroeger als het warmer is. De temperatuur is een voorspeller van het beschikbaar komen van voedsel.” Het vermoeden bestaat dat ook de aanwezigheid van een partner uitmaakt, maar dat is niet onderzocht, vervolgt Visser. En: „In de natuur zie je het niet veel, maar mezen kúnnen wel niet-bevruchte eieren leggen, net zoals kippen.” Maar meestal is er duidelijk een partner aanwezig tijdens de hele eilegperiode: voor elk ei wordt opnieuw gepaard. „De mezenman komt de vrouw dan ’s morgens even ophalen bij de nestkast.”</p>]]></description>
      <guid>https://nrc.nl/nieuws/2024/06/06/waarom-leggen-kippen-elke-dag-een-ei-a4598336</guid>
      <pubDate>Thu, 6 Jun 2024 05:26:58 +0000</pubDate>
    </item>
    <item>
      <title><![CDATA[Hoe moeilijk is het om scheurbuik te krijgen?]]></title>
      <description><![CDATA[<p>Bloedend tandvlees en losse tanden, inwendige en onderhuidse bloedingen, oedeem en algehele malaise. Dat waren vroeger de tekenen van scheurbuik. „Meer dan twee miljoen zeelieden zouden aan scheurbuik zijn bezweken in het tijdperk van de zeilvaart”, meldt Geschiedenis.nl. „Meer dan door stormen, scheepsrampen, zeeslagen en alle andere ziekten bij elkaar. Een langzame, pijnlijke dood.” In 1747 bedacht de Britse marine-arts James Lind een lumineus experiment, volgens velen de allereerste randomized clinical trial. Twaalf scheurbuiklijders, twee per behandeling, gaf hij dagelijks cider, verdund zwavelzuur, azijn, zeewater, knoflook met mosterdzaad óf citrusvruchten. U raadt het al: die laatste twee waren binnen zes dagen genezen. Het verantwoordelijke molecuul, nu bekend als vitamine C, werd pas in 1912 ontdekt. Het kreeg de naam ascorbinezuur, van a- (niet) en scorbutus (scheurbuik). Die laatste naam komt overigens niet van scheurende buiken, maar van het Oudnoorse skyrbjugr: zwelling (bjugr) door het drinken van te veel zure melk (skyr) aan boord. Maar nu dan? Zien artsen nog weleens scheurbuik? De kop van een recent artikel in het Nederlands Tijdschrift voor Geneeskunde verraadt het antwoord: ‘ Scheurbuik komt nog steeds voor’ (2023). Het is geschreven door drie artsen van Tergooi MC in Hilversum. „Er kwam bij ons een patiënt binnen met vocht in de benen, bloedingen en lethargie”, vertelt Minou Snijders Blok, een van de auteurs. „Ze had ook diepgelegen blauwe plekken in de wangen. Een van ons las net een boek over de VOC en herkende dat laatste symptoom. We besloten het vitamine-C-gehalte in het bloed te bepalen. Dat was bijna onmeetbaar laag.” Een vitamine-C-behandeling sloeg binnen enkele dagen aan. Deze patiënt had een psychiatrische achtergrond, vertelt Snijders Blok. „Ze at alleen stokbrood met kruidenboter. Heel uitzonderlijk, natuurlijk. Maar het zal je verbazen hoeveel mensen écht slecht eten. In een Britse studie uit 2008 had tot een kwart van de mensen in de laagste inkomensgroep een vitamine-C-tekort. Maar we missen het in de spreekkamer vaak, omdat we er niet aan denken.” Hoe vaak scheurbuik voorkomt, is moeilijk te zeggen. Het is een glijdende schaal; symptomen als oedeem en lethargie komen veel voor en passen ook bij veel andere ziekten. En vitamine C wordt niet standaard gemeten. „Dat zou misschien wel moeten”, zegt Snijders Blok. „Maar nog laagdrempeliger is: bij verdenking meteen vitamine C voorschrijven. Gezond en gevarieerd eten is natuurlijk het allerbeste, maar als dat niet haalbaar is, dan zijn goedkope pillen een prima oplossing. In elk geval tijdelijk.” Pillen slikken is normaal gesproken niet nodig. De overmaat daarin plas je gewoon weer uit. Ernstige scheurbuik is zeldzaam, zegt internist Gerard Rongen van het Nijmeegse Radboudumc. „Ik heb het in mijn 30 jaar maar twee keer gezien”, zegt hij. Vitamine C is een onmisbare ‘partner’ van veel enzymen. Bij een tekort stokt bijvoorbeeld de opbouw van collageen, belangrijk in bindweefsel en vaatwanden. „Bij een tekort gaan de vaten lekken. Dat verklaart veel symptomen.” Wij maken zelf geen vitamine C, in tegenstelling tot de meeste dieren. En het verdwijnt snel uit ons lichaam. We moeten het dus regelmatig aanvullen vanuit ons voedsel: fruit, maar ook groene groenten. Rongen: „Als je slecht eet, zie je na een maand al de eerste verschijnselen. Bij kinderen en kwetsbare mensen al sneller. En als je helemáál geen vitamine C eet? Dan heb je binnen twee, drie maanden scheurbuik.”</p>]]></description>
      <guid>https://nrc.nl/nieuws/2024/05/29/hoe-moeilijk-is-het-om-scheurbuik-te-krijgen-a4200314</guid>
      <pubDate>Wed, 29 May 2024 05:26:59 +0000</pubDate>
    </item>
  </channel>
</rss>
