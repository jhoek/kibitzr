<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Waarom jeukt een muggenbeet, terwijl een wespensteek pijn doet?]]></title>
      <description><![CDATA[<p>Het zijn allemaal steekbeesten: muggen, wespen, bijen, mieren en andere insecten. Toch voelt elke steek anders. De een veroorzaakt vooral jeuk, de ander vooral pijn – soms zelfs een verlammende pijn: de tropische Amerikaanse kogelmier heeft een steek die aanvoelt als een pistoolschot. Hoe komt het dat die steken zo totaal verschillend aanvoelen? Alle stekende insecten spuiten een interessante cocktail bij ons naar binnen, met daarin onder meer tientallen eiwitten, aminozuren en enzymen. „Het verschil zit hem in de functie van die cocktails”, vertelt Sander Koenraadt, muggenonderzoeker bij Wageningen University &amp; Research. „In het speeksel van muggen zitten stoffen die ze helpen zo veel mogelijk bloed op te zuigen. Bijvoorbeeld antistollingsmiddelen en stofjes die de bloedvaten wijder maken. Sommige andere insecten steken om een prooi te verdoven of te doden. En wespen steken ter verdediging. Hun steek moet zo veel mogelijk pijn doen om de belager snel weg te krijgen. Dus dat zijn totaal verschillende dingen.” Insectengiffen bevatten soms wel tientallen gifstoffen. Wespengif bevat bijvoorbeeld kinines, die acute pijn veroorzaken, en polyamines, die cellen kapotmaken, celreceptoren blokkeren en zelfs zenuwen kunnen beschadigen. Wetenschappers zijn erin geïnteresseerd omdat die stoffen, in minieme hoeveelheden, een medicinale werking kunnen hebben, net zoals slangengif. In wespengif zijn stoffen aangetoond die bacteriegroei, ontstekingen en zelfs kanker kunnen remmen. Muggenspeeksel is veel minder agressief. Hoe onderzoek je dat? „Door het speeksel af te tappen”, vertelt Koenraadt. „Dat kun je doen door de mug te verdoven met koolstofdioxide, en dan de snuit in een pipetpuntje te steken waarin je een beetje bloedserum en suikerwater hebt gedaan. Dat wekt bij de mug een kwijlreactie op. Die piepkleine druppeltjes speeksel kunnen we isoleren en analyseren.” Koenraadt en zijn collega’s doen dat vooral om te onderzoeken welke ziekteverwekkers muggen bij zich dragen, zoals virussen of de malariaparasiet. „Het is eigenlijk heel raadselachtig waarom muggen bepaalde ziekten wel, en andere niet kunnen overbrengen via hun speeksel.” Muggen stéken overigens niet zoals bijen en wespen dat doen, benadrukt Koenraadt. Muggen bíjten. „Ja, die termen zijn verwarrend, want we spreken wel van een ‘steeksnuit’”, zegt hij. „Maar het is niet gewoon een scherp buisje, zoals een injectienaald. Het zijn eigenlijk de monddelen van de mug: de kaken en de lippen die zijn geëvolueerd tot een lang dun apparaatje waarmee de mug heel precies haarvaten kan aanboren.” Die monddelen hebben zeven afzonderlijke onderdelen, elk met hun eigen functie. Eén deel heeft bijvoorbeeld tandjes en maakt een zagende beweging in de huid. Andere delen zorgen voor houvast. „En aan het uiteinde zitten receptoren die de mug informatie geven over wat er te proeven is. Er staan prachtige filmpjes op internet waarin je echt ziet dat die snuit onderhuids op zoek gaat naar een haarvat.” Spieren in de kop vormen een pompje dat het bloed omhoog zuigt, terwijl speeksel door een apart buisje de andere kant op stroomt. En waarom jeukt dat speeksel nu zo erg? „Voor de mug heeft dat geen evolutionair voordeel”, zegt Koenraadt. „Het is puur een allergische reactie van jouw immuunsysteem op die stoffen.” Dat gebeurt trouwens bij elke insectensteek. De jeuk blijft vaak nog dagen hangen,  als de pijn allang  weg is. 
		Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2023/02/08/waarom-jeukt-een-muggenbeet-terwijl-een-wespensteek-pijn-doet-a4156512</guid>
      <pubDate>Wed, 8 Feb 2023 05:24:47 +00:00</pubDate>
    </item>
    <item>
      <title><![CDATA[Is het slim om een kakkerlak dood te trappen?]]></title>
      <description><![CDATA[<p>Grootmoeders tip: trap nooit een kakkerlak dood, want die kan vol zitten met bevruchte eitjes. Die loop je vervolgens door je hele huis heen, en dan is de plaag niet te overzien. Maar klopt dat wel? Het is sowieso niet zo fris en ook niet zo diervriendelijk. Toch zullen mensen er misschien toe geneigd zijn, tot wanhoop getergd door de watervlugge beestjes die massaal wegschieten als je het licht aandoet. Die welig tieren in je voorraadkast en vuilnisbak. En die nauwelijks uit te roeien zijn.  Over wie hebben we het eigenlijk? Veelal over de Duitse kakkerlak (Blattella germanica), een insect dat van oorsprong uit de tropen komt, waarschijnlijk uit Afrika of Azië. Al eeuwen geleden kwam die als verstekeling mee met handelswaar. Daarna wist hij zich hier ook ’s winters te handhaven in woningen, bedrijfsruimten, ziekenhuizen, gaarkeukens en plantenkassen. We hebben in Nederland ook een handvol inheemse kakkerlakken, waaronder de boskakkerlak en de heidekakkerlak. Maar die kunnen niet overleven in onze warme, droge gebouwen. De plaag in de voorraadkast is dus altijd uitheems – hoewel de Duitse kakkerlak hier inmiddels zo lang woont dat hij officieel wel tot onze fauna behoort. Datzelfde geldt voor de Amerikaanse kakkerlak, die net zo min uit Amerika komt als de Duitse kakkerlak uit Duitsland. De Amerikaanse kakkerlak komt uit Noord-Afrika en is drie keer zo groot als de Duitse: tot wel 4,5 centimeter lang. Zijn kakkerlakkenplagen eigenlijk algemeen in Nederland? „Dat valt wel mee”, zegt kenner Bruce Schoelitsz. Hij is docent-onderzoeker entomologie aan hogeschool HAS Green Academy en werkte voorheen bij het Kennis- en Adviescentrum Dierplagen. „Er zijn soms uitbraken in wooncomplexen. Dan kan zo’n gebouw ervan vergeven zijn. Maar als verschijnsel is dat in Nederland  zeldzaam.” Bestrijding is een kwestie van chemische middelen inzetten, aldus Schoelitsz. „Maar dat is nog niet zo makkelijk”, zegt hij. „Het grootste obstakel zijn de mensen zelf. Je moet de kakkerlakken in alle ruimtes bestrijden. Maar er zijn altijd wel een paar bewoners die de kakkerlakken geen probleem vinden of gewoon niemand willen binnenlaten. En dan kan de plaag zich van daaruit steeds opnieuw uitbreiden.” Er zijn nog meer problemen: kakkerlakken vermijden soms het giftige lokaas, of ze worden er resistent tegen. Toch maar plattrappen dan? Schoelitsz lacht. „Ik zou zeggen: doe je best! Kakkerlakken rennen razendsnel. Het lijkt me lang niet zo makkelijk ze te raken.” Kakkerlakken staan in de topdrie van snelst rennende insecten ter wereld: ze rennen tot wel vijf kilometer per uur – vier keer sneller dan een jachtluipaard, naar verhouding. En als je de kakkerlak al zou pletten, dan zou waarschijnlijk ook het eipakketje kapotgaan dat een bevrucht vrouwtje met zich meedraagt. In dat pakketje zitten tot wel dertig eitjes, die het vrouwtje meedraagt om ze te beschermen tijdens hun ontwikkeling. Een geplet eipakketje is kansloos, vermoedt Schoelitsz. „En al zou je eitjes door je huis heen lopen”, zegt hij, „dan maakt dat niks uit. De kakkerlakken komen toch wel overal. Dus je zou met intacte eitjes aan je schoenen bij iemand ánders naar binnen moeten lopen. Allemaal erg onwaarschijnlijk.” Plattrappen werkt dus niet averechts. Maar veel zin heeft het evenmin, concludeert Schoelitsz. „Daarmee krijg je nooit alle kakkerlakken weg. De beste remedie: zo weinig mogelijk eetbaars  laten rondslingeren.” 
		Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2023/02/01/is-het-slim-om-een-kakkerlak-dood-te-trappen-a4155889</guid>
      <pubDate>Wed, 1 Feb 2023 05:24:48 +00:00</pubDate>
    </item>
    <item>
      <title><![CDATA[Waarom blijft er bruine aanslag achter in theekopjes (die niet oplost in heet water)?]]></title>
      <description><![CDATA[<p>Hoe komt het dat thee-aanslag in theekopjes zo hardnekkig is? Raar is het: het moet een stof zijn uit theebladeren die eerst wél oplost in kokend water, maar een tweede keer niet meer. Dan blijft het kennelijk veel liever aan de rand van je mok kleven, tot in de eeuwigheid.  Het is te wijten aan een stof die in het Engels tannic acid heet, blijkt uit een verrassend grote hoeveelheid wetenschappelijk onderzoek. Een heel onderzoeksveldje is geïnspireerd op de stof. Tannic acid is een ‘tannine’, een klasse moleculen die veelal terug te vinden is in de bast van bomen. De naam tannic acid wordt veelal verkeerd vertaald naar ‘looizuur’, maar dat is een andere tannine. Thee bevat geen looizuur. Tannines uit planten beschermen tegen bosbranden, natuurlijke verwering en aantasting door insecten zoals termieten. Vroege beschavingen gebruikten het al om leer mee uit te harden. Tannic acid specifiek heeft ook een antibacteriële werking, en plakt aan van alles en nog wat. Sommige onderzoekers gebruiken het om antibacteriële coatings van te maken, bijvoorbeeld om zonnepanelen schoon te houden.  Maar waarom kleeft de stof zo goed? „Tannic acid heeft een heel interessante moleculaire structuur”, zegt Myungeun Seo. Hij is chemicus aan de Korea Advanced Institute of Science and Technology. Het molecuul heeft alleen al esthetische waarde: het is een soort stervormig molecuul, met veel verschillende soorten symmetrie. In het midden van de werpster kun je een suikermolecuul herkennen, met vijf armen eraan vast. In die armen ontwaart een beetje chemicus een heleboel „aromatische motieven”. Die zijn behoorlijk ‘hydrofoob’, ofwel waterafstotend. Maar ook zijn die oppervlakken weer verbonden aan een heleboel ‘hydroxy-motieven’, die juist heel erg ‘hydrofiel’ zijn, waterminnend.  „Aan zowel hydrofobe als hydrofiele oppervlakken zal tannic acid kunnen kleven”, zegt Seo. Hydrofiele delen van het molecuul zullen aan waterige oppervlakken kleven, de hydrofobe delen trekken juist vettige oppervlakken aan. Wanneer je een theezakje in heet water onderdompelt, is het aan het sterke waterminnende karakter van de stof te danken dat het goed oplost.  Maar dan gebeurt het: in oplossing – en helemaal bij hoge temperatuur – reageren veel van de moleculen met elkaar tot een lange keten. Dat lost niet meer goed op: het molecuul is veel te groot. Het laat zich niet meer omringen door water, maar kleeft liever aan zichzelf. De aanslag in je theekop is dus niet meer hetzelfde spul dat uit je theezakje komt.  „Waarschijnlijk blijft de aanslag bijna altijd in een theekop achter, maar zie je het niet”, zegt Seo. „Het is van zichzelf kleurloos.” Hij stuurt een studie op, over tanninen en vergelijkbare stoffen in thee, koffie, chocola en wijn. Onderzoekers bestudeerden vieze wijnglazen en theekoppen, die ze met water hadden omgespoeld. Voeg wat zilvernitraat toe, een zout van zilver en salpeterzuur, en een bruine gloed ontstaat. Die verraadt de aanwezigheid van een plakkerige coating van onder andere tannic acid. Seo zelf raakte ook geïnspireerd door de stof, en publiceerde afgelopen jaar nog over een mogelijke praktische toepassing. Hij begeleidde een studie over een soort ‘bio-lijm’: lijm die op en in het menselijk lichaam te gebruiken is. Je zou het tijdens een operatie kunnen gebruiken om wonden of opengeknipt weefsel weer dicht te plakken, of om bij een haar-transplantatie ‘nieuwe’ haren mee vast te plakken. Dat soort lijm moet niet giftig zijn en na verloop van tijd vanzelf afbreken in het lichaam: tannic acid is een uitstekende kandidaat.</p>]]></description>
      <guid>https://nrc.nl/nieuws/2023/01/25/waarom-blijft-er-bruine-aanslag-achter-in-theekopjes-die-niet-oplost-in-heet-water-a4155245</guid>
      <pubDate>Wed, 25 Jan 2023 05:24:48 +00:00</pubDate>
    </item>
    <item>
      <title><![CDATA[Waarom klinkt je stem lager als je veel alcohol drinkt?]]></title>
      <description><![CDATA[<p>Hij klinkt sexy, mystiek, maar soms ook wel verontrustend: de schorre, wat lagere stem die verraadt dat je gisteren te diep in het glaasje hebt gekeken. Of dat je dat misschien al decennialang doet. De ‘whiskystem’ is een bekend fenomeen in het uitgaansleven – en in de wereld van rock ‘n’ roll. Wat doet alcohol eigenlijk met de stem? Eerst maar eens kijken naar de anatomie. De stembanden bevinden zich in het strottenhoofd. Dat is de kraakbeenstructuur boven aan de luchtpijp, ter hoogte van de splitsing van slokdarm (achter in de hals) en luchtpijp (voorin). Het strotklepje dat de luchtpijp afsluit als we slikken, zit aan de bovenkant van het strottenhoofd. De voorkant is bij mannen prominenter te zien dan bij vrouwen, en die noemen we de adamsappel. De stembanden zijn een set van weefselplooien tussen de voor- en achterkant van het strottenhoofd, met een spleet ertussen. Die spleet kunnen we openen en sluiten, waardoor we de plooien op verschillende manieren kunnen laten trillen als er lucht doorheen stroomt. Zo kunnen we onder meer praten, zingen en neuriën. „De stembanden bestaan vooral uit spierweefsel”, vertelt KNO-arts Rico Rinkel van Amsterdam UMC. „Dat weefsel is bekleed met slijmvlies. Tussen het spierweefsel en het slijmvlies ligt de zogeheten ruimte van Reinke, die is gevuld met een gel-achtig materiaal.” Dat geheel zorgt ervoor dat die bekledende laag soepel trilt als we onze stem gebruiken. „Maar als de stembanden overmatig worden geprikkeld, dan hoopt zich extra vocht op in die ruimte van Reinke. Het slijmvlies kan ook  opzwellen. Door dat alles worden de stembanden zwaarder en gaan ze trillen op een lagere frequentie. Het geluid klinkt dan lager.” Bij de vrolijke uitgaander komt dit overigens niet alleen door de alcohol, vermoedt Rinkel. „Ik denk dat het vooral komt doordat je tijdens feestjes wat luider gaat praten om boven de muziek uit te komen, en misschien gaat meezingen en -schreeuwen. Daardoor kan die slijmvlieslaag geïrriteerd raken.” Dat is doorgaans snel weer over. Maar gebeurt dit vaker, dan kunnen er langduriger weefselveranderingen optreden, weet Rinkel. „Dat zien we soms bij mensen die bijvoorbeeld te krampachtig spreken of zingen”, vertelt hij. „Zij krijgen soms zelfs een soort knobbeltjes op de stembanden. Als daardoor de stembanden niet meer goed sluiten, gaat de stem hees klinken.” Als je voldoende rust neemt en de juiste techniek gebruikt, kunnen die knobbeltjes weggaan. Maar duurt de overbelasting te lang, dan kan een verdikking van het slijmvlies ontstaan. „Een soort eeltlaagje”, zegt Rinkel. „Dat kunnen we operatief verwijderen. Maar dan is het wel heel belangrijk dat je voor en na de operatie training krijgt van een logopedist, anders zijn de klachten zo weer terug.” Maar die chronische whiskystem dan? „Ik denk dat roken daarbij een nog veel belangrijker factor is dan drinken”, merkt Rinkel op. „Rook zorgt voor een rechtstreekse irritatie van het slijmvlies. Daar hoopt zich dan steeds meer vocht op. En als iemand lang heeft gerookt, ga je ook weefselveranderingen zien. Soms zelfs keelkanker. Ja, dat kan ook op de stembanden. De combinatie met alcohol zal een nog sterker effect hebben.” Voorzichtig zijn dus met die stem, bepleit Rinkel. „Het is een kwetsbaar systeem. Bij een man die praat, trillen de stembanden al gauw zo’n honderd keer per seconde. Bij vrouwen tweehonderd keer. Het is eigenlijk een wonder dat er niet veel sneller schade ontstaat.”</p>]]></description>
      <guid>https://nrc.nl/nieuws/2023/01/18/waarom-klinkt-je-stem-lager-als-je-veel-alcohol-drinkt-a4154537</guid>
      <pubDate>Wed, 18 Jan 2023 05:24:49 +00:00</pubDate>
    </item>
    <item>
      <title><![CDATA[Werkt meerlaags toiletpapier beter dan eenlaags?]]></title>
      <description><![CDATA[<p>Keukenpapier en tissues zijn meestal eenlaags, toiletpapier is vaak twee-, drie- of zelfs vierlaags. Hoe meer lagen, hoe meer comfort, sterkte en hygiëne, zou je denken. Maar klopt dat wel? Wie online zoekt naar ‘toilet paper effectiveness’, vindt 7 miljoen hits met blogs, discussies en artikelen – en ook wetenschappelijke studies. Om met die laatste te beginnen: die gaan vrijwel uitsluitend over... het hamstergedrag tijdens de covidpandemie.  De Amerikaanse arts Robert Kravetz schreef in 2004 een review over toiletpapier in het American Journal of Gasteroenterology. Het stuk begint met de geschiedenis van veeggewoonten, van de Romeinse spons-op-een-stok, bolletjes wol, stro en scheepstouw tot de eerste toiletrol in 1880. „Tegenwoordig koop je toiletpapier met allerlei gelaagdheid, geuren en texturen”, schrijft Kravetz. „Maar no matter how good the wipe, het eindresultaat is voor allemaal hetzelfde.” We bellen met Kimberly-Clark (KC), een van ’s werelds grootste producenten van hygiënepapier, met een vestiging in Nederland. Op de vraag welke gelaagdheid beter is, bestaat volgens dit bedrijf geen eenduidig antwoord. „Die hangt af van het procedé”, vertelt de woordvoerder, „bijvoorbeeld van hoeveel warme lucht er tijdens het drogen door de papiermassa wordt geblazen.” Met andere woorden: eenlaags toiletpapier van het ene merk kan beter zijn dan twee- of drielaags van het andere. Van belang is bijvoorbeeld de luchtigheid.  Toiletpapier met luchtpockets is volgens KC „zacht voor de huid en zorgt voor een ultiem schoon en comfortabel resultaat”. Dat comfort was bevestigd door een onafhankelijk testpanel en een „tissue softness analyzer, een apparaat dat de zachtheid van de vellen objectief meet”. Voor het veegresultaat geeft KC geen testresultaten. Ook elders zijn die niet vindbaar.  Reinheid kun je overigens op twee manieren definiëren: hoeveel ontlasting het papier verwijdert, en hoeveel bacteriën er doorheen dringen. Dat laatste is onthutsend – namelijk véél. „Toiletpapier, hoe dik ook, vormt geen barrière voor bacteriën”, schrijft een docent die dit met zijn studenten onderzocht. Wat dat betreft kun je toiletpapier beter proppen dan vouwen, volgens de Amerikaanse theoretisch natuurkundige Sam Novario in het publiekstijdschrift MEL. Want dan zit er veel ruimte tussen je vingers en de ontlasting. Bovendien geven de kreukels meer schurend vermogen. Hij geeft er een reeks formules en schematische tekeningen bij. Zijn uiteindelijke aanbeveling is echter: vouw eerst een paar velletjes en kreukel dan het bovenste. Dan heb je het beste van twee werelden. Veel toiletpapier heeft van zichzelf ook reliëf. Dat wordt erin geperst. KC gebruikt voor een van zijn merken bijvoorbeeld een gepatenteerde golfstructuur. Andere merken hebben rondjes of ribbels. Voor de absorptie maakt die geometrie niet uit, concludeert een Portugese studie uit 2022. Andere Portugese wetenschappers publiceerden in 2022 een wiskundig model om de sterkte, absorptie en zachtheid van tissues te kunnen berekenen op basis van de vezeleigenschappen en procesparameters. Het levert twaalf pagina’s aan formules op en een bruikbaar computermodel, aldus de Portugezen. Maar niemand heeft er nog gangbare merken mee doorgemeten. En ook dit model laat zien: de gelaagdheid an sich is geen factor.</p>]]></description>
      <guid>https://nrc.nl/nieuws/2023/01/11/werkt-meerlaags-toiletpapier-beter-dan-eenlaags-a4153882</guid>
      <pubDate>Wed, 11 Jan 2023 05:24:50 +00:00</pubDate>
    </item>
    <item>
      <title><![CDATA[Kun je kaas nog eten waarvan je de schimmel hebt afgesneden?]]></title>
      <description><![CDATA[<p>Wat te doen als je schimmel ontdekt op je kaasblok? Gewoon eraf schaven, zegt de ene kaasliefhebber, die de rest vrolijk opeet. Nee, zegt de andere: de schimmeldraden groeien door de hele kaas heen, ook waar je geen schimmel ziet. Datzelfde geldt voor brood of jam met schimmel. Weggooien dus. Wie heeft er gelijk? Het antwoord is natuurlijk niet zwart-wit. Je hebt honderden voedselschimmels, onschuldige en schadelijke; ook de aard van het voedingsmiddel is van belang, evenals hoevéél je ervan eet. De kritische eter zegt terecht dat een schimmel meer is dan alleen dat wat je ziet. Paddestoelen zijn een mooi voorbeeld: deze schimmels leven voornamelijk ondergronds, als uitgestrekte netwerken van schimmeldraden. De paddestoel die je ziet, is alleen de ‘vrucht’: het gedeelte dat sporen maakt, voor voortplanting en verspreiding. Dat geldt ook voor de schimmel op je kaas. De blauwwitte, viltige plekjes zijn de ‘vruchten’ van de schimmel, de rest zit onzichtbaar in de kaas. En de héle schimmel produceert gifstoffen, of mycotoxinen, die voor mensen schadelijk kunnen zijn. Kaasschimmels behoren veelal tot het geslacht Penicillium, bekend van de eerste antibiotica: toxines die bacteriën doden. Een algemene voedselbederver is Penicillium commune. Die heeft verwanten die juist wél geliefd zijn: P. candidum ‘maakt’ brie en camembert, P. roqueforti blauwe kazen. Beide zijn onschadelijk. Maar zodra er ook een blauw-wollig laagje groeit, moet je ze weggooien. „De enige uitzondering zijn harde kazen”, zegt Wieke van der Vossen van het Voedingscentrum. „Daarbij is het voldoende om de schimmel ruim weg te snijden, zo’n 1 tot 2,5 cm om de schimmel heen.” ‘Hard’ zijn niet alleen kaassoorten als parmezaan of edammer, maar ook Goudse kazen – zelfs de jonge varianten. Kazen die je wel meteen moet weggooien als ze schimmelen, zijn bijvoorbeeld Franse kazen, ricotta en mozzarella. „Ook bij harde groenten of hard fruit, zoals wortels of sommige appels, kun je de schimmel ruim wegsnijden”, merkt Van der Vossen op. Bij twijfel liever weggooien, aldus het Voedingscentrum. „Het eten van schimmelgifstoffen kan een voedselvergiftiging veroorzaken. Dat kan gepaard gaan met misselijkheid en diarree. In enkele gevallen zijn deze stoffen zo giftig dat ze mogelijk kankerverwekkend zijn.” Maar hoeveel van die toxinen moet je binnenkrijgen om er iets van te merken? EFSA, de Europese voedselveiligheidsorganisatie, heeft voor een aantal bekende mycotoxinen onderzocht hoe groot de kans op schade is bij een normaal voedingspatroon, waarbij je af en toe per ongeluk iets beschimmelds eet. Een van de studies gaat over ochratoxine A, een gifstof van de Penicillium- en Aspergillus-schimmels die allerlei voedingsmiddelen aantasten. Een gemiddeld persoon krijgt daarvan dagelijks enkele tientallen tot honderden nanogrammen (miljardste grammen) binnen. Varkens in deze studie kregen leverschade bij chronische blootstelling aan doses die zo’n tweeduizend keer hoger lagen; ratten ontwikkelden tumoren bij nóg eens drie keer hogere doses. Toch is schade niet hypothetisch. Een berucht voorbeeld is de graanschimmel moederkoren (Claviceps purpurea), die in de Middeleeuwen veel ellende veroorzaakte. Hierdoor kunnen ledematen afsterven, wat bekendstaat als ergotisme. Volgens sommige bronnen zouden de verminkte personen op schilderijen van Breughel en Bosch ergotismegevallen zijn. De ziekte werd in Europa voor het laatst vastgesteld in 1951 in Frankrijk, toen 250 mensen ziek werden en er drie overleden. 
		Nieuwsbrief
		NRC Eten &amp; Gezondheid
	 
		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://nrc.nl/nieuws/2023/01/04/kun-je-kaas-nog-eten-waarvan-je-de-schimmel-hebt-afgesneden-a4153265</guid>
      <pubDate>Wed, 4 Jan 2023 05:24:50 +00:00</pubDate>
    </item>
    <item>
      <title><![CDATA[Kunnen mensen hun familie op de geur herkennen?]]></title>
      <description><![CDATA[<p>We kiezen onze partners deels met onze neus, zo hoor je aan de borreltafel. U kent misschien het beroemde T-shirtexperiment uit 1995. Daarbij moesten vrouwen aangeven hoe lekker ze verschillende T-shirts vonden ruiken die door mannen waren gedragen. De vrouwen, zo bleek uit hun T-shirtkeuze, zouden een voorkeur hebben voor mannen die een goede genetische match voor hen zouden zijn. Het werd een veelbesproken onderwerp. Vooral ook omdat de pil de vrouwelijke geurvoorkeuren bleek te beïnvloeden.  Special Familie De neus als leidraad bij onze partnerkeuze: zouden we dan toch gewoon gehoorzamen aan de wetten van de natuur? Vast wel. Maar op basis van dit onderzoek is dat niet te zeggen. Allerlei latere studies haalden namelijk het T-shirtonderzoek onderuit.  Toch is er één sociaal domein waarin geur onmiskenbaar een rol speelt. Mensen kunnen familieleden op de geur herkennen, zo blijkt uit talloze onderzoeken. Daarmee voegen we ons keurig tussen de andere dieren die dat ook kunnen, van kakkerlakken en guppies tot pimpelmezen, ringstaartmaki’s en chimpansees. Maar welk nut heeft die vaardigheid eigenlijk? Waarom zou je je familie blindelings willen herkennen? Daarvoor zijn verschillende antwoorden geopperd. Moeders en hun baby’s herkennen elkaar aan hun geur – en ook vaders, hoewel in mindere mate. Het mechanisme versterkt de binding tussen ouder en kind, en daarmee de ouderlijke zorg, en helpt voorkomen dat ouders per ongeluk een kind van een ander opvoeden. Het voorkomt ook kindermoord, althans bij chimpansees. En: het voorkomt incest. Dus zelfs als je je kinderen, ouders, broers of zussen niet qua uiterlijk herkent – bijvoorbeeld omdat je elkaar sinds je geboorte niet meer hebt gezien – helpen lichaamsgeuren voorkomen dat je per ongeluk kinderen maakt met een familielid. Ook een Duitse geurstudie uit 2020 wijst naar incestvermijding. Die studie liet zien dat moeders de geur van hun eigen kinderen lekker vinden en sterk verkiezen boven die van andere kinderen. Maar de voorkeur voor de geur van hun zonen – en niet voor die van hun dochters – stopt zodra zij in de puberteit komen. Hoe meer testosteron een zoon aanmaakt, dus hoe seksueel rijper hij wordt, hoe minder lekker zijn moeder zijn oksels vindt ruiken. Maar dat effect is er alleen bij haar eigen zoon – niet bij andere jongens.   Een Amerikaanse studie uit 2003 vond ook een geuraversie tussen vaders en dochters, en tussen broers en zussen. Die laatste bevinding zou een verklaring kunnen zijn van het zogeheten Westermarck-effect, vernoemd naar een Finse antropoloog die er in 1891 over schreef in zijn boek over de geschiedenis van het huwelijk. Westermarck stelde dat mensen een seksuele afkeer ontwikkelen voor mensen met wie zij als jong kind samenwoonden. Zelfs als mensen zich elkaar niet meer bewust herinneren, bijvoorbeeld omdat ze al vroeg van elkaar gescheiden raakten.  Of Westermarck helemaal gelijk had, daarover verschillen de meningen. Zijn onderzoek was niet waterdicht. Maar vast staat wel dat er in de natuur verschillende mechanismen zijn die incest helpen voorkomen – waaronder dus geurherkenning. Die mechanismen zijn ontstaan omdat incest evolutionair ongunstig is. Kinderen van ouders die nauw aan elkaar verwant zijn, hebben namelijk een grotere kans op genetische afwijkingen.  Veel mensen (en dieren) dragen immers kleine genetische defecten met zich mee. Die komen niet aan het licht als je er maar één kopie van meedraagt (van je vader óf van je moeder), want dan heb je altijd nog een gezonde tegenhanger van dat gen van de andere ouder. Maar het defect steekt wel de kop op als je er twee kopieën van hebt, namelijk van je vader én van je moeder. Zij kunnen hetzelfde defect bijvoorbeeld allebei hebben geërfd van een gezamenlijke grootouder.  Daarom rust er in de meeste samenlevingen een taboe op incest – hoewel niet in allemaal. Bij de Egyptische farao’s was incest gebruikelijk: zo wilden de faraofamilies verwatering van de koninklijke bloedlijn voorkomen en hun macht behouden. Maar dat had wel zijn prijs. De jonggestorven Egyptische farao Toetanchamon, wiens zus waarschijnlijk zijn moeder was, had allerlei ernstige misvormingen, waaronder een klompvoet, te veel tenen en een kromme wervelkolom. Geur is dus zeker niet het hele verhaal. Aangeleerde voorkeuren, waaronder culturele gebruiken, zijn zeker zo belangrijk. En dan zijn er nog de oude ideeën uit de psychoanalyse, die stellen dat kinderen diep vanbinnen júíst op zoek zouden zijn naar een seksuele relatie met hun ouders. Oedipus versus Westermarck: het blijft voer voor psychologen.    Illustraties Jesse Ceelen</p>]]></description>
      <guid>https://nrc.nl/nieuws/2022/12/23/kunnen-mensen-hun-familie-op-de-geur-herkennen-a4152177</guid>
      <pubDate>Fri, 23 Dec 2022 05:24:51 +00:00</pubDate>
    </item>
    <item>
      <title><![CDATA[Kan een vliegtuig zonder knal sneller vliegen dan het geluid?]]></title>
      <description><![CDATA[<p>Bam! Bam! Op een zomerse maandagmiddag in 2016 waren er boven Noord-Nederland twee luide knallen te horen. Het bleek te gaan om twee straaljagers die sneller vlogen dan het geluid.  Vanwege deze geluidsoverlast mogen vliegtuigen alleen in uitzonderlijke situaties boven land zo snel vliegen – supersoon. De Concorde, het supersone passagiersvliegtuig dat tussen 1976 en 2003 lijnvluchten uitvoerde, mocht alleen boven zee op volle snelheid vliegen. Kan dat anders? Is het mogelijk om in stilte sneller dan het geluid te gaan? „Je kunt de knal niet helemaal voorkomen”, vertelt luchtvaartingenieur Joris Melkert van de TU Delft. „Maar je kunt wel wat doen waardoor het geluid daalt naar een acceptabel niveau. Wat er dan overblijft klinkt dan als een beetje gerommel of zwak gedonder op de achtergrond, zoals bij een onweerswolk.” De knal klinkt als een vliegtuig harder gaat dan 1.200 kilometer per uur (de geluidssnelheid). Dat heeft te maken met het dopplereffect, dat er ook voor zorgt dat een ambulance die naar je toe rijdt hoger klinkt dan als deze bij je vandaan scheurt, legt Melkert uit. Bij een ambulance worden de geluidsgolven (of drukgolven) van de sirene in de beweegrichting op elkaar gedrukt worden. Daardoor wordt de frequentie – en daarmee de toonhoogte – van het geluid hoger. Hoe sneller je gaat, hoe meer die golven in elkaar gedrukt worden. Als je net zo snel gaat als het geluid, dan druk je de golven zover op elkaar dat er een grote schokgolf ontstaat – die hoor je als een knal. De Amerikaanse luchtvaart- en ruimtevaartorganisatie NASA werkt aan het experimentele vliegtuig X-59 dat door de geluidsmuur kan vliegen zonder harde knal (sonic boom). De belofte is dat je op de grond hooguit een dreun hoort die vergelijkbaar is met „het dichtslaan van een autodeur”. „Om dat voor elkaar te krijgen wordt er aan drie dingen gesleuteld”, vertelt Melkert. „Het eerste wat ze gaan doen is langzamer vliegen.” Hoe harder je vliegt, hoe sterker de geluidsgolven in elkaar worden gedrukt en dus hoe harder de knal. De Concorde vloog twee maal zo snel als het geluid. De X-59 beperkt zich tot 1,4 keer (krap 1.500 kilometer per uur).  Verder is de vorm van het toestel aangepast. „De X-59 heeft een heel lange scherpe neus”, zegt Melkert. „De bedoeling is dat de schokgolf daardoor over een groter gebied uitgesmeerd wordt waardoor de knal minder sterk is.” Ten slotte gaan onderzoekers bepalen waar je het best met welke snelheid kan vliegen om de geluidsoverlast te beperken. Melkert: „Door te spelen met de vlieghoogte in combinatie met de weersomstandigheden, kun je zoeken naar een punt waarbij de afstand tussen het vliegtuig en de grond zo groot is dat de knal zoveel mogelijk gedempt wordt.” De X-59 zal daarom op ruim 16,5 kilometer hoogte gaan vliegen. Huidige toestellen vliegen op tien tot twaalf kilometer hoogte.  De X-59 zal waarschijnlijk in de loop van volgend jaar de eerste testvluchten maken. Als die succesvol zijn, dan is het mogelijk dat de regelgeving aangepast wordt, zodat er boven land supersoon gevlogen mag worden. „Ik denk dat supersoon vliegen nooit mainstream zal worden”, zegt Melkert. „Het lijkt me een nicheproduct voor mensen met heel veel haast en heel veel geld. En gezien het klimaatprobleem lijkt me dat goed. Harder vliegen betekent namelijk – net als bij autorijden – meer brandstofgebruik.” Wetenschappelijk gezien vindt Melkert het wel interessant. „En voor militaire toepassingen is het fijn als je stilletjes met een hoge snelheid een luchtruim kunt binnendringen.”</p>]]></description>
      <guid>https://nrc.nl/nieuws/2022/12/15/kan-een-vliegtuig-zonder-knal-sneller-vliegen-dan-het-geluid-a4151481</guid>
      <pubDate>Thu, 15 Dec 2022 05:24:51 +00:00</pubDate>
    </item>
    <item>
      <title><![CDATA[Waarom laten oliebedrijven zoveel gas verloren gaan door af te fakkelen?]]></title>
      <description><![CDATA[<p>In de wijde omgeving was hij te zien op 12 oktober: een vlam van tientallen meters hoog op het raffinageterrein van Shell in Pernis. Bij de Milieudienst Rijnmond kwamen 270 klachten binnen. Het ging om een zogeheten ‘fakkel’, aldus de dienst . Affakkelen is het verbranden van overtollige gassen die vrijkomen bij de winning of raffinage van aardolie. Kunnen we die energie niet nuttiger inzetten? Affakkelen gebeurt op gigantische schaal. Volgens de Wereldbank  gaat het jaarlijks wereldwijd om 144 miljard kuub gas, zo’n vier keer het verbruik van heel Nederland. Dat zorgt voor zo’n 400 miljoen ton CO2-uitstoot, op een wereldtotaal van ruim 36 miljard ton. Die energie gaat dus verloren. Zonde.  Affakkelen gebeurt op twee punten in de keten van de olie-industrie. Allereerst op de plek van de winning. Samen met de olie komt altijd ook gas naar boven. Vaak is daar geen infrastructuur om dat op te vangen, te vervoeren en op te slaan. Aanleggen van die infrastructuur is lastig, want veel oliewinning gebeurt op afgelegen plekken. Daardoor is het economisch niet rendabel. Daarnaast zijn er ook wettelijke restricties: de bedrijven hebben vaak alleen een vergunning om olie te winnen, en niet ook gas. Daarom kiezen die bedrijven voor affakkelen: dat is milieuvriendelijker dan de gassen zomaar te laten ontsnappen. Het gas bestaat namelijk voor een groot deel uit methaan, dat als broeikasgas tientallen malen sterker is dan koolstofdioxide.  Ten tweede gebeurt affakkelen bij de raffinage, het verwerken van ruwe olie tot producten als diesel, benzine en bouwstenen voor de chemische industrie. „Die raffinage gebeurt bij hoge temperatuur en druk”, vertelt Reto Greter van Shell in Pernis. „Het is een complex proces waarbij tientallen schakels in elkaar haken. Bij veel deelprocessen ontstaan gassen, die we grotendeels hergebruiken. Het affakkelen is een veiligheidsmaatregel. Daarmee voorkomen we dat bij procesverstoringen de druk gevaarlijk hoog oploopt. En we zorgen dat noodzakelijk onderhoud aan de fabrieken veilig kan plaatsvinden.” Dit affakkelen is dus een uitzondering, benadrukt Greter: het gebeurt alleen bij storingen of onderhoud. De kleine vlammetjes die je soms op pijpen ziet staan, zijn waakvlammen. Die zorgen dat het gas dat incidenteel vrijkomt, ook daadwerkelijk ontbrandt. „Die echt grote fakkels zie je maar eens in de tien, vijftien jaar”, zegt Greter. „In tegenstelling tot de continue fakkels bij de boorplatforms.” Maar hoeveel energie gaat er dan jaarlijks in Pernis verloren door dat incidentele affakkelen?  „Ongeveer evenveel als het verbruik van tien- tot twintigduizend huishoudens.” Het overgrote deel van de gassen die ontstaan tijdens de raffinage, gebruikt Shell om de eigen processen van energie te voorzien. Maar 1 tot 2 procent gaat naar de fakkel. Waarom niet alles hergebruiken? „Omdat de hoeveelheid overtollig gas niet constant is”, zegt Greter. „Tijdens een incident of onderhoud hebben we niet altijd de capaciteit om alles terug te winnen. We moeten dus een uitlaatklep hebben voor de pieken. En de kwaliteit van de gassen is niet altijd voldoende voor onze processen.” Het continue affakkelen tijdens de oliewinning gaat op termijn helemaal stoppen, verzekert Greter. „Op initiatief van de Wereldbank hebben de grote bedrijven afgesproken dat ze in 2030 helemaal niet meer affakkelen bij de oliewinning. Dus dat ze alle gassen wél gaan opvangen en gebruiken. Wij hebben ons daarbij aangesloten – en voor onszelf die datum op 2025 gesteld.”</p>]]></description>
      <guid>https://nrc.nl/nieuws/2022/12/07/waarom-laten-oliebedrijven-zoveel-gas-verloren-gaan-door-af-te-fakkelen-a4150686</guid>
      <pubDate>Wed, 7 Dec 2022 05:24:51 +00:00</pubDate>
    </item>
    <item>
      <title><![CDATA[Heeft het zin om je appel te wassen?]]></title>
      <description><![CDATA[<p>Schimmels, mijten, bladluizen, larven: ze snoepen allemaal graag mee van onze appels. Daarom grijpen veel boeren naar gewasbeschermingsmiddelen, oftewel pesticiden. Als die slecht zijn voor deze plaagorganismen, zijn ze vast ook niet goed voor ons, redeneren veel mensen. Daarom wassen ze hun appel voordat ze hem opeten. Of ze schillen hem zelfs. Maar heeft wassen eigenlijk wel zin? Zitten de pesticiden niet net zozeer in als op de schil? Of zelfs door de hele appel heen? De website van het Voedingscentrum geeft meteen veel antwoorden. De bestrijdingsmiddelen zitten vooral ín de schil. En het heeft dus geen zin je appel om die reden te wassen. Maar wassen is toch een goed idee, omdat er ook andere viezigheden op kunnen zitten. Welke, dat vullen we zelf maar even in: vogelpoep; schimmels of modder uit het appelpakhuis; bacteriën van de handen van de winkelmedewerkers... De pesticiden was je er dus niet vanaf. Schillen dan maar? „Nee, dat is niet nodig”, zegt Wieke van der Vossen van het Voedingscentrum. „Groenten en fruit moeten voldoen aan heel strenge normen, waarop  streng wordt gecontroleerd. Die normen zijn zo gesteld dat mensen geen gezondheidsschade oplopen bij het consumeren van die voedingsmiddelen, ook met schil. De hoeveelheden pesticiden in groenten en fruit zijn verwaarloosbaar klein.” Schillen is bovendien zonde, merkt Van der Vossen op. „Veel vitamines en vezels van een appel zitten juist in die schil. En schillen levert ook nog eens voedselverspilling op. Wij adviseren mensen de schil gewoon te eten.” Maar die normen, zijn die streng genoeg? „Daar kunnen we wel van uitgaan”, vindt Van der Vossen. „Ze zijn gebaseerd op uitgebreid onderzoek bij proefdieren en mensen, bij verschillende leeftijdsgroepen. En dan blijkt dat mensen zo weinig van de pesticiden binnenkrijgen dat er geen meetbaar gezondheidseffect is.” Maar daarover is wel discussie, geeft Van der Vossen aan. „Op veel voedingsmiddelen zitten verschillende pesticiden. En mensen eten verschillende dingen op een dag. Stel dat je vijf pesticiden binnenkrijgt die allemaal eenzelfde werking hebben, dan zou je die bij elkaar moeten optellen. Maar zo zit de wetgeving niet in elkaar.” De recente studies van het RIVM kijken wel degelijk naar dit cumulatieve effect. Een studie uit 2020 rapporteert dat de grootste cumulatieve blootstelling ontstaat door consumptie van peulvruchten, druiven en spinazie – maar zelfs die opgestelde blootstelling blijft volgens dit rapport ruim onder de waarde die enig gezondheidseffect heeft.  Appels komen in deze studie niet voor. Volgens een studie van de Europese voedselautoriteit EFSA uit 2019 vind je ook op appels allerlei pesticiden, maar ook dit rapport ziet dit niet als een risico. Wel onderkent de EFSA dat nog niet alles bekend is. Zo richtten de studies zich alleen op schildklier- en zenuweffecten. De pesticiden kunnen echter ook andere organen beïnvloeden, zoals lever en nieren. Daar doet de EFSA nog onderzoek naar, aldus het RIVM in een factsheet.  Kortom, we kunnen nog niet helemáál rustig bespoten appels-met-schil eten. Maar wassen (of schillen) zal daaraan niets veranderen. „Wie echt zo weinig mogelijk wil binnenkrijgen, kan het beste biologische appels eten”, zegt Van der Vossen. „Het is trouwens niet zo dat daar helemáál geen bestrijdingsmiddelen op zitten. Alleen zijn die van biologische oorsprong, niet chemisch-synthetisch. En het zijn er veel minder.”</p>]]></description>
      <guid>https://nrc.nl/nieuws/2022/11/30/heeft-het-zin-om-je-appel-te-wassen-a4149957</guid>
      <pubDate>Wed, 30 Nov 2022 05:24:52 +00:00</pubDate>
    </item>
  </channel>
</rss>
