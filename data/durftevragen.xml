<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Kunnen wormen ook last hebben van wormen?]]></title>
      <description><![CDATA[<p>Wormen bezetten bijna elke niche op aarde, van de diepzee tot de gletsjers van Alaska en van je achtertuin tot je darmen, je lever of je oogbol. Als je pech hebt. Wormen leven volop in gewervelde dieren, en ook in planten, paddenstoelen en zelfs in insecten. Maar leven ze ook in wormen? Een worm in een worm, misschien zelfs in een worm in een worm, als een serie matroesjka-poppetjes?  ‘Wormen’ zijn geen officiële groep van verwante organismen, zoals  ‘spinnen’ of ‘slakken’. ‘Worm’ zegt alleen dat een dier langwerpig en buigzaam is. Je hebt wormen onder de gewervelden (de hazelworm: een hagedis), onder de insecten (de glimworm en de meelworm: larven van kevers) en onder de weekdieren (van regenworm tot reuzenborstelworm en van aardappelaaltje tot lintworm). Onder de weekdierwormen zijn drie groepen het bekendst. Ten eerste de ringwormen, zoals regenworm en wadpier. Dan heb je platwormen, zoals lintworm en leverbot. En je hebt rondwormen, waaronder nematoden (aaltjes) en draadwormen. Daarnaast zijn er allerlei bizarre snuiters die nergens op lijken, zoals fluweelwormen, snoerwormen en tandmondwormen – of wél ergens op, zoals haakwormen, spuitwormen en peniswormen. Maar welke leven er nu in andere organismen? „Vooral platwormen en rondwormen”, weet Rens Zonneveld, arts-parasitoloog van het Amsterdam UMC. Onder de rondwormen vallen de spoelwormen die je vaak vindt in de darmen van gewervelde dieren. En de krioelende witte wormpjes die kinderen soms in de ontlasting hebben. Die kennen we ook wel als aarsmaden, maar het zijn helemaal geen maden: maden zijn vliegenlarven. „Naar schatting is wereldwijd een op de vier mensen geïnfecteerd met een parasitaire worm”, vertelt Zonneveld. Van veel van die wormen merk je niet zoveel. Andere zijn ronduit akelig, zoals de mijnworm. Die drinkt bloed in de darm en kan chronische diarree, bloedarmoede en ondervoeding veroorzaken. Worminfecties zien we vooral in tropische landen. Mensen raken daar bijvoorbeeld geïnfecteerd door met blote voeten te lopen, door ongekookt water te drinken of door slechte toilethygiëne. „Waar mensen schoenen dragen en goede sanitaire voorzieningen hebben, is de kans op zo’n worminfectie minder groot.” In Nederland ziet Zonneveld zo nu en dan een patiënt met een worm. Vaak is diegene dan in de tropen geweest. Stiekem zou de arts nog wel meer parasieten willen zien: „Een waanzinnig fascinerende wereld.” Ook insecten kunnen wormpjes hebben. Boeren gebruiken dat principe voor biologische bestrijding: ze zetten aaltjes in die plaaginsecten infecteren en vergiftigen. Er zijn ook eencellige parasieten die leven in parasitaire wormen of andere parasieten. Dat noemen we hyperparasitisme: een parasiet in een parasiet. Dat verschijnsel is vooral bekend van parasitaire sluipwespen. Die leggen hun eitjes in de rupsen van vlinders. De sluipwesplarven eten de rups van binnenuit op, waarna ze zich verpoppen. Andere sluipwespen leggen op hun beurt eitjes in de poppen van de eerste sluipwespen. Derdegraadshyperparasitisme vinden we bij schimmels: een schimmel op een schimmel op een schimmel op een boom.  En hyperparasitisme bij wormen? „Daar heb ik maar één studie over gevonden”, zegt Zonneveld, die speciaal voor NRC nog even de literatuur in dook. „Het ging over lintworm- en rondwormlarven die waren aangetroffen in lintwormen bij vissen. Maar misschien komt het wel meer voor. Voor zover ik weet is hier nog maar heel weinig over bekend.” 
		Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2023/04/25/kunnen-wormen-ook-last-hebben-van-wormen-a4163014</guid>
      <pubDate>Tue, 25 Apr 2023 05:24:16 +00:00</pubDate>
    </item>
    <item>
      <title><![CDATA[Waardoor is verse melk tegenwoordig zo lang houdbaar?]]></title>
      <description><![CDATA[<p>Twee tot drie weken. Zo lang kun je verse melk in de koelkast bewaren zonder dat-ie bederft, als het pak tenminste nog dicht is. Na opening is de melk nog drie tot vijf dagen goed, volgens het Voedingscentrum. Of nog langer. „Onze melk blijft aantoonbaar zeven dagen fris en vers”, meldt een woordvoerder van Arla Foods desgevraagd. Dit bedrijf is een van de grootste melkproducenten van Europa; ook bijvoorbeeld Melkunie valt hieronder. Waarom blijft verse melk tegenwoordig zo lang goed? Nog maar acht jaar geleden was verse melk geopend maar een paar dagen houdbaar; ongeopend een dag of tien. Wat is er veranderd? Zitten er nu soms conserveringsmiddelen in? ‘Verse melk’ is niet de onbehandelde melk zoals die uit de koe komt, warm en schuimend: dat noemen we rauwe melk. Daarin zitten van nature verschillende soorten melkzuurbacteriën, die de melk al snel zuur maken. Echt ziek word je daar niet snel van. Dat kan wel gebeuren door andere bacteriën die soms in rauwe melk zitten, zoals salmonella, listeria en E. coli. Daarom mag melk in Europa alleen worden verpakt en verkocht als hij ten minste is gepasteuriseerd. Pasteuriseren is een temperatuurbehandeling, uitgevonden door de Fransman Louis Pasteur in 1862. Hij maakte zo wijn langer houdbaar. Melk pasteuriseren was een idee van de Duitse scheikundige Franz von Soxhlet in 1886. Bij pasteurisatie wordt de melk circa 15 seconden verhit tot zo’n 72 graden Celsius. Daarbij blijven de smaak en samenstelling vrijwel hetzelfde, en daarom noemen we deze melk nog altijd ‘vers’. Dit in tegenstelling tot ‘lang houdbare’ melk, die opvallend anders smaakt: wat weeïger. Lang houdbare melk is gesteriliseerd: hij is 10 tot 20 minuten verhit bij zo’n 110 tot 120 graden. Daardoor ondergaan de eiwitten in de melk allerlei veranderingen, waardoor ook de smaak verandert. Deze melk is ongeopend maandenlang houdbaar. En dan zijn er ook nog nieuwe varianten van lang houdbare melk op de markt, die ‘net zo lekker’ zijn als verse melk. Deze melk heeft een zogeheten UHT-behandeling ondergaan (ultrahoge temperatuur): verhitting tot 145 graden, slechts 2 tot 5 seconden. Toch noemen we die melk dan niet meer vers. Hij staat in de supermarkt niet in de koeling. Maar waaraan danken we nu die langere houdbaarheid van verse melk? In elk geval niet aan conserveringsmiddelen: die worden niet aan melk toegevoegd. Het antwoord is microfiltratie. Na de pasteurisatie (die zo’n 95 tot 98 procent van de bacteriën doodt) gebruikt Arla ook nog een zogeheten Versfilter (met hoofdletter: een geregistreerd handelsmerk). Dat is een keramisch filter: een gebakken, kleiachtig materiaal met daarin poriën van zo’n 0,2 micrometer groot (een micrometer is een duizendste millimeter). De bacteriën die de melk zuur laten worden, passen daar niet doorheen: die zijn zo’n vijf keer groter. Veruit de meeste melkeiwitten kunnen wel passeren: die zijn 0,04 tot 0,3 micrometer groot. En zo is de melk uiteindelijk voor 99,99 procent steriel. Niet helemaal, dus. Moeten we melk die over de datum is, daarom meteen weggooien? Nee, benadrukt de woordvoerder van Arla. „Tot de ‘ten minste houdbaar tot’-datum garanderen wij de kwaliteit van het product. Ook daarna kan het nog prima zijn. Hoe lang? Dat is moeilijk te zeggen, omdat de omstandigheden bij iedereen thuis anders zijn. Je kunt het beste zelf blijven kijken, ruiken en proeven.” 
		Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2023/04/19/waarom-is-verse-melk-tegenwoordig-zo-lang-houdbaar-a4162467</guid>
      <pubDate>Wed, 19 Apr 2023 05:24:16 +00:00</pubDate>
    </item>
    <item>
      <title><![CDATA[Waarom vinden sommige mensen koriander naar zeep smaken?]]></title>
      <description><![CDATA[<p>SIRE lanceerde in januari een nieuwe campagne, met de slogan: verlies elkaar niet als polarisatie dichtbij komt. Meningsverschillen over stikstof, asielbeleid of vaccinaties drijven mensen uit elkaar. Nog een berucht polariserend onderwerp: de smaak van koriander. „Ieuw, het smaakt naar zeep.” „Aansteller.” „Ik kan er ook niets aan doen, dat is erfelijke aanleg.” Misschien een bekende eettafeldiscussie. De één stort een berg koriander uit over elke maaltijd, de ander haalt de neus ervoor op. Maar over een ding zijn de liefhebbers en haters het wel eens: de smaak van koriander herken je uit duizenden. Een studie uit 2020 beschrijft de zoektocht naar de genetische oorsprong van deze karakteristieke smaak, die „voor controversiële gevoelens zorgt”, aldus de wetenschappers. Uit hun onderzoek blijkt dat een bepaalde familie genen, die coderen voor terpeensynthase-enzymen, in overvloed aanwezig is in de Coriandrum sativum. Met 29 stuks heeft het plantje bijna twee keer zoveel van zulke genen als zijn dichtstbijzijnde familielid, de wortel. Die bezit er slechts 16. Deze enzymen fabriceren terpenen, waar het grootste gedeelte van de aromatische olie van koriander uit bestaat. De associatie met zeep komt niet uit de lucht vallen: terpenen zitten ook in zeep. Aan meer dan 26.000 mensen stelden onderzoekers van een dna-databankstudie uit 2012 de vraag of ze koriander naar zeep vonden smaken. Bijna de helft antwoordde positief. In het dna zochten de onderzoekers naar verschillen tussen beide groepen en daarbij vonden ze een mogelijke verklaring. Op chromosoom 11 zijn genen te vinden die coderen voor enkele reukreceptoren. Eén van die genen heet OR6A2: OR staat voor olfactorische (reuk) receptor en 6A2 is het type. In de buurt van dit gen vonden de onderzoekers een mutatie in een enkel basenpaar. Staat er op die plek een ‘A-tje’ in het dna? Niets aan de hand. Maar staat er een ‘C-tje’? Dan ruikt en smaakt koriander naar zeep. Ondanks sterke correlatie die hier werd gevonden ligt de werkelijkheid toch iets gecompliceerder. Net als tal van andere uiterlijke kenmerken, zoals haarkleur en gewicht, oefent niet alleen je genetische achtergrond invloed uit: omgevingsfactoren spelen ook een rol. Zo hangt je haarkleur deels af van het aantal zonne-uren (en of je je haar verft) en heeft je gewicht niet alleen te maken met aanleg, maar ook hoeveel je eet en beweegt. Ook het uiterlijke kenmerk smaakt-koriander-naar-zeep-ja-of-nee hangt deels af van je milieu. In hetzelfde onderzoek berekenden wetenschappers dat de erfelijkheid van de zeepsmaak voor slechts 8,7 procent afhangt van deze specifieke mutatie. Omgeving en andere genetische factoren bepalen de rest. In een tweelingenonderzoek uit 2012 werd een veel hoger percentage van erfelijkheid gerapporteerd. Tweelingen bieden de uitgelezen kans om de invloed van genetische factoren te bepalen, aangezien eeneiige tweelingen genetisch identiek zijn. Als de ene helft van zo’n tweeling van koriander houdt en de andere helft het haat, dan zijn omgevingsfactoren daar de oorzaak van. De onderzoekers namen 286 tweelingen onder de loep. Ze onderzochten niet de zeepsmaak, maar de algemene mening over koriander (lekker of vies). Die mening bleek voor 52 procent erfelijk bepaald te zijn. Dus half aanleg, half omgeving.  Er is geen depolarisatiecampagne voor nodig: deze kennis kan het eettafeldebat beëindigen.</p>]]></description>
      <guid>https://nrc.nl/nieuws/2023/04/12/waarom-vinden-sommige-mensen-koriander-naar-zeep-smaken-a4161843</guid>
      <pubDate>Wed, 12 Apr 2023 05:24:17 +00:00</pubDate>
    </item>
    <item>
      <title><![CDATA[Is de elleboogtest betrouwbaar om de temperatuur van het badwater te testen?]]></title>
      <description><![CDATA[<p>Jonge baby’s zijn geen gemakkelijke wellness-klanten. Hun badwater moet niet te warm zijn en niet te koud – tussen de 37 en de 38 graden, om precies te zijn. Kouder en ze raken onderkoeld, warmer en ze raken oververhit – of zelfs verbrand – wanneer wijzelf nog niet eens met onze ogen zouden knipperen.  Veel jonge ouders kopen daarom een badthermometer. Als je die niet hebt, dan steek je gewoon je elleboog in het water om de temperatuur te checken. Tenminste, aldus volkswijsheid, kraamzorg, handboeken, blogs en websites. Maar waarom eigenlijk? Waarom niet voelen met een hand, pols of pink?  Eerst maar eens zoeken op internet. De combinatie ‘baby’ en ‘badwater’ levert vooral spreekwoordelijke contexten op; ‘elleboog’ en ‘watertemperatuur’ vooral advertenties voor  koppelstukjes voor thermostaatkranen. En verder dus die overdaad aan volkswijsheid.  De wetenschappelijke literatuur rept van geen elleboogtest. Er zijn wel veel artikelen over het baden van baby’s, maar alleen over voor- en nadelen van baden vlak na de geboorte. In een Braziliaans onderzoek onder 150 pasgeborenen raakte bijvoorbeeld ruim 40 procent onderkoeld door een bad in het eerste etmaal. Een Amerikaanse studie  liet zien dat de kans op succesvolle borstvoeding bijna 60 procent hoger ligt als je een etmaal wacht met het eerste bad. En volgens ander Amerikaans onderzoek  maakt baden niet uit voor de kolonisatie door schadelijke bacteriën. Maar hoe zit het nu met die elleboogtest? „Enige evidence heb ik nooit gezien”, zegt verloskundige Mariël Croon. Samen met Beatrijs Smulders schreef zij de succesvolle boeken Veilig zwanger en Veilig bevallen – en tegenwoordig is ze directeur communicatie bij het Rotterdamse Erasmus MC. „Ik heb altijd geleerd dat je handen een hogere temperatuur kunnen verdragen dan je elleboog”, zegt ze, „en dat je handen dus minder betrouwbaar zijn. Ook omdat ze een dikkere huid hebben en meer gewend zijn aan hitte.”  Sommige mensen hebben eeltige ellebogen en voelen daar weinig mee – juist minder dan met hun handen. Vandaar dat bepaalde bronnen een polscheck aanraden, ook bijvoorbeeld voor babymelk uit een flesje. Maar er is geen studie te vinden die de gevoeligheid test van elleboog versus hand, pols of pink. Dat zegt ook Chris van den Akker, kinderarts en neonatoloog bij het Amsterdam UMC. „Volgens mij is het een oud internationaal bakerpraatje”, zegt hij over de elleboogtest. Hij verwijst naar een blog op de website van het British Medical Journal  dat stelt dat de elleboog juist níet geschikt is voor het testen van badwatertemperatuur. De auteur, Andrew Burd, hoogleraar plastische chirurgie aan de Chinese University of Hong Kong, beschrijft een geval van een baby die ernstig verbrand raakte in een ziekenhuis. De verpleegkundige kreeg een reprimande omdat zij het badwater niet had getest met haar elleboog.  „Welk bewijs er bestaat voor de elleboogtest? Eerlijk gezegd: geen enkel. Het is zelfs potentieel gevaarlijk”, schrijft Burd. „Dit is weer zo’n dubieuze praktijk die van leerboek naar leerboek springt zonder enig bewijs voor een grotere gevoeligheid van de elleboog.” In zijn workshops brandwondenpreventie raadt Burd een handtest aan. Dat doet ook de gezaghebbende Amerikaanse Mayo Clinic op zijn website. Wie helemaal veilig wil zitten, gebruikt hand, pols én elleboog. Of een thermometer. En wacht een etmaal met baden.  Dat laatste zegt ook Mariël Croon. „Behalve als het vruchtwater bruin is. Maar maak het badje in elk geval niet te lauw. Zesendertig graden is echt te koud. Je ziet het meteen: dan gaat je baby huilen.”</p>]]></description>
      <guid>https://nrc.nl/nieuws/2023/04/05/is-de-elleboogtest-betrouwbaar-om-de-temperatuur-van-het-badwater-te-testen-a4161380</guid>
      <pubDate>Wed, 5 Apr 2023 05:24:17 +00:00</pubDate>
    </item>
    <item>
      <title><![CDATA[Slijt een stroomdraad als er stroom doorheen loopt?]]></title>
      <description><![CDATA[<p>Elektronica gaat soms kapot: je smartphone houdt ermee op, de broodrooster begint te roken. Komt dat door slijtage van de stroomdraad? Per slot van rekening lopen daar elektronen doorheen, en waar gelopen wordt, is wrijving – of liever gezegd weerstand, in dit geval. Hoe zit dat? Een relevante vraag, vindt Bas Vermulst, elektronica-expert van de TU Eindhoven. Hij legt eerst uit wat stroom eigenlijk is. Stroom is verplaatsing van elektronen: elementaire deeltjes met een negatieve lading. Ze bevinden zich rondom de kern van een atoom, maar kunnen ook van het ene naar het andere atoom overspringen. „Het zijn eigenlijk pakketjes lading”, zegt Vermulst. „Op kleine schaal hebben ze quantummechanische eigenschappen, bijvoorbeeld dat ze tegelijkertijd zowel een golf als een deeltje zijn. Op grotere schaal gedragen ze zich als een continue stroom, vergelijkbaar met watermoleculen die samen door een tuinslang stromen. In dit geval een stroom van lading.” Individuele elektronen kruipen relatief langzaam door een koperdraad: met zo’n 20 micrometer per seconde, oftewel 7 centimeter per uur. „Een elektron doet er vele uren over van de schakelaar naar de lamp”, zegt Vermulst. „Maar als aan de ene kant een elektron een draad in gaat, dan komt er vrijwel meteen aan de andere kant een ander elektron uit. Zo verplaatst de lading zich met zo’n 180.000 kilometer per seconde.” Tijdens het hoppen tussen de atomen ondervinden de elektronen hinder. „Net als een rivier: die gaat bergafwaarts ook niet steeds sneller stromen”, zegt Vermulst. „De elektronen moeten zich door het atoomrooster heen werken en ondervinden daar thermische effecten.” Bij temperaturen boven het absolute nulpunt (-273°C) trillen alle deeltjes namelijk in het rooster. Dat levert botsingen op, waardoor de elektronen energie verliezen. „Alleen vlak bij het absolute nulpunt gebeurt iets bijzonders: de weerstand is dan opeens nihil. Dat heet supergeleiding.” Supergeleiding zorgt, in sterk gekoelde machines, onder meer voor de supersterke magneetvelden van een MRI-scanner of een deeltjesversneller. Maar dat koelen lukt niet in je smartphone of laptop. Daardoor is er in consumentenelektronica altijd weerstand en treden er thermische effecten op. „Die kunnen uiteindelijk zorgen voor defecten”, benadrukt Vermulst. „Zoals dat het isolerende omhulsel bros kan worden of kan smelten, of de draad zelf kan breken door het steeds uitzetten en krimpen. Dat laatste zien we bij de minuscule interne bedrading van transistoren en chips.” Stroomdraden slijten dus niet, aldus Vermulst. Er is één uitzondering: als de stroom te groot wordt, kan er zoveel warmte ontstaan dat de draad smelt. Dat is wat er onlangs in Flevoland gebeurde: smeltende hoogspanningsdraden zakten op de bovenleiding, waardoor daar maandenlang geen treinen konden rijden. Een rokende broodrooster heeft een ander probleem: stof of broodkruimels die aan de draden vastkleven. Is er iets te doen tegen die ‘gewone’ thermische effecten in elektronica? Niet als consument, antwoordt Vermulst. „Het zit hem voornamelijk in het ontwerp. Er is prima rekening mee te houden, maar vaak spelen kosten een rol. Als consument kun je hooguit goed voor je batterijen zorgen. Bijvoorbeeld niet je telefoon of de accu van je e-bike de hele nacht aan de lader leggen.” Het beste is als de lading van een batterij tussen de 20 en de 80 procent blijft, adviseert hij: „Zet bijvoorbeeld een timer op de lader. Dan verliest de batterij jaarlijks maar hooguit een paar procent aan capaciteit, in plaats van 20 procent.”</p>]]></description>
      <guid>https://nrc.nl/nieuws/2023/03/29/slijt-een-stroomdraad-als-er-stroom-doorheen-loopt-a4160773</guid>
      <pubDate>Wed, 29 Mar 2023 05:24:17 +00:00</pubDate>
    </item>
    <item>
      <title><![CDATA[Zijn nageldrogers kankerverwekkend?]]></title>
      <description><![CDATA[<p>Veel mensen lakken regelmatig hun nagels. Thuis of in een nagelstudio. De laatste jaren maakt gellak een opmars; een lak die veel minder snel beschadigt dan gewone nagellak. Voor deze nagellak is uv-straling die de gel uithardt nodig, afkomstig van een nageldroger. Leidt dat tot een verhoogd risico op kanker? Amerikaanse onderzoekers publiceerden in januari in Nature Communications  een studie waarin ze het effect van nageldrogers op huidcellen onderzochten. Ze stelden twee verschillende soorten menselijke huidcellen en huidcellen van een muis bloot aan uv-licht met hetzelfde spectrum als in nageldrogers. Mensen die gellak laten zetten hebben hun handen variërend van drie tot wel dertig minuten per hand in de nageldroger. Sommigen lakken hun handen iedere week, anderen gaan maar een paar keer per jaar. De onderzoekers zagen dat één sessie van twintig minuten ervoor zorgde dat tussen de 20 en 30 procent van de cellen doodging. Blootstelling op drie opeenvolgende dagen leidde in de studie tot 65 tot 70 procent celdood. Daarnaast veroorzaakte het uv-licht schade aan het dna en aan de mitochondriën. „We wisten wel dat uv A schade kan veroorzaken, maar van het licht van deze golflengte [340-395nm] dachten we altijd dat het wel mee zou vallen”, zegt moleculair bioloog Richarda de Voer van het Radboudumc. Cellen ruimen de hele dag door dna-schade op, het wordt pas gevaarlijk als er zoveel schade is dat ze het niet meer kunnen herstellen, dan kan een tumor ontstaan. Daarom keken de onderzoekers ook naar blijvende dna-schade. Een deel van de schade bleek niet te herstellen en dit leidde tot mutaties. De Voer: „Het sterke aan dit onderzoek vind ik dat de onderzoekers in het laatste deel van de studie laten zien dat de gevonden schade overeenkomt met het type schade dat bij sommige huidkankers gevonden wordt.” Nu bewijst deze studie nog niet dat nageldrogers kanker veroorzaken, benadrukt De Voer. Cellen in een laboratorium kunnen zich anders gedragen dan in een lichaam. Het gebruikte model is volgens haar een goede voorspeller van mutageniteit. „Het is een veelgebruikt model . Bij longtumoren zien we bijvoorbeeld mutaties die overeenkomen met mutaties die in celonderzoek ontstaan na blootstelling aan stoffen uit tabaksrook.” De onderzoekers pleiten in hun studie voor epidemiologisch onderzoek om meer duidelijkheid te geven. Op een paar case studies na is er weinig onderzoek te vinden. Ook in Nederland leggen dermatologen tot nu toe geen link tussen huidkankers rond de nagels en gellak, laat Yannick Elshot van het Antoni van Leeuwenhoek  weten. Ook hij pleit voor een epidemiologische studie. „Daarin zijn de langetermijneffecten ook belangrijk. Iemand die dit maar een paar keer per jaar doet maar wel vele jaren achter elkaar, kan alsnog een hoog risico lopen. Dna-schade kan opbouwen waardoor je op latere leeftijd huidkanker kunt ontwikkelen. Dat kan door de zon gebeuren, maar wellicht ook door nageldrogers.” Kunnen liefhebbers van gellak hun nagels ook anders laten drogen dan met een uv-lamp? Alleen als je heel veel geduld hebt, zegt Katja Loos, hoogleraar macromoleculaire chemie, aan de Rijksuniversiteit Groningen. „Gellak bestaat uit oligomeren. Door uv-licht op de gel te schijnen, treedt fotopolymerisatie op en ontstaan polymeren. Hierdoor ontstaat een stabiele, harde laag. Je kunt het proces vergelijken met de reactie die plaatsvindt als je een vulling bij de tandarts krijgt.” Dat kun je ook met gewoon licht bereiken, maar dan loop je lang met natte nagels rond, vermoedt Loos. De resultaten van een epidemiologische studie kunnen nog jaren op zich laten wachten. Elshot: „Mensen moeten tot we zekerheid hebben zelf de afweging maken: zijn mooie nagels het waard zijn om over tien jaar mogelijk huidkanker te ontwikkelen waardoor een stukje van de vinger geamputeerd moet worden, of erger?”</p>]]></description>
      <guid>https://nrc.nl/nieuws/2023/03/23/zijn-nageldrogers-kankerverwekkend-a4160202</guid>
      <pubDate>Thu, 23 Mar 2023 05:24:18 +00:00</pubDate>
    </item>
    <item>
      <title><![CDATA[Waarom moet je wilgen knotten?]]></title>
      <description><![CDATA[<p>‘Verminking”, oordeelde een Amerikaanse vriendin over een rij knotwilgen langs een poldersloot. Ze kon het karakteristieke cultuurbeeld niet waarderen.  Waar dient het  voor, dat amputeren van boomtakken?  Wilgen (Salix alba) hóéf je helemaal niet te knotten. Ze bestaan al miljoenen jaren langer dan wij en deden het al die tijd prima. Een nooit-geknotte wilg zal uitgroeien tot een majestueuze boom van zo’n 20 meter hoog. Je ziet ze soms als ‘schietwilgen’ langs de grote rivieren staan. Ook de bekende treurwilg is een niet-geknotte S. alba, maar dan in een variant met neerhangende takken. Als je de top van een jonge wilg afzaagt op zo’n twee meter hoogte, dan ontspruiten op die plek al snel tientallen nieuwe takken, of wilgentenen. Als je die elke twee, drie jaar helemaal afzaagt, zullen er steeds opnieuw scheuten gaan groeien tussen de stompen in. Zo stapelen de stompen zich op en ontstaat de typerende knot. De scheuten groeien razendsnel: al na een jaar zijn ze een paar centimeter dik, na drie jaar algauw tien tot vijftien. Vroeger knotten mensen wilgen om mooi hout te verkrijgen. De lange, sterke, soepele wilgentenen zijn ideaal om manden of schuttingen van te vlechten. De dikkere takken gingen naar de klompenmaker of timmerman.  Een knotboom produceert meer hout dan een boom die je niet knot. Daarom knotten mensen al duizenden jaren ook andere bomen, zoals haagbeuk en eik: het bekende hakhout. Daarbij sneden ze de bomen vlak boven de grond af, waarna ze jaarlijks brandhout konden oogsten van de zogeheten stobben. Op de Veluwe vonden onderzoekers levende stobben van minstens duizend jaar oud.  Tegenwoordig knotten mensen vooral omdat ze de knotvorm mooi vinden: die past bij ons cultuurlandschap. Daarnaast dragen knotbomen bij aan de biodiversiteit. Er broeden vaak vogels in, zoals eenden en ooievaars. Oudere knotten vormen een bijzonder micro-ecosysteem waarin veel insecten en andere ongewervelden wonen, en soms zelfs reptielen en amfibieën. Stokoude, holle knotbomen bieden onderdak aan holenbroeders en marterachtigen. Niet alle boomsoorten zijn te knotten. Sommige gaan dood als je ze rigoureus afzaagt. Wilg, eik en haagbeuk kunnen er prima tegen, net als linde, populier, es en esdoorn. De verklaring daarvoor ligt in hun cambium: de cellaag vlak onder de bast die zorgt voor de boomgroei. Bij alle boomsoorten liggen daarin de beginselen van blad- maar ook takkenknoppen. Knotbomen hebben relatief veel van die laatste, overal verspreid in hun cambium. Die knoppen zijn piepklein en inactief. Ze liggen te wachten op een trigger om te ‘ontwaken’ en uit te groeien tot een zijtak. Die trigger is een samenspel van minstens drie plantenhormonen, waaronder auxine, dat op zijn beurt onder invloed staat van bijvoorbeeld stress en beschadiging. Na het afzagen van een top of zijtak kantelt het evenwicht van hormonen die elkaar – en de knopgroei – onderdrukken, waarna een knop-in-aanleg ontwaakt en uitgroeit tot een zijtak. Een jonge knotwilg die je niet langer knot, kan nog vrolijk uitgroeien tot een vrij natuurlijk ogende wilg. Een ouder exemplaar zal daarentegen ten onder gaan aan het gewicht van zijn takken. De knot gaat scheuren, regenwater sijpelt naar binnen en het hout gaat rotten: het begin van het einde. We knotten dus, aldus Klomp Groentechniek in Drenthe, „om de esthetiek, de veiligheid van de omgeving en de gezondheid van de boom te behouden.” 
		Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2023/03/16/waarom-moet-je-wilgen-knotten-a4159503</guid>
      <pubDate>Thu, 16 Mar 2023 05:24:18 +00:00</pubDate>
    </item>
    <item>
      <title><![CDATA[Hoe werkt een geluiddemper op een vuurwapen?]]></title>
      <description><![CDATA[<p>Vuurwapens worden vaak geassocieerd met een  luide knal. Behalve als je een cilindervormig opzetstuk aan de loop monteert. Met een geluiddemper klinkt een schot veel zachter. Hoe kan dat? De oorsprong van de geluiddemper: het slachten van vee zonder dat de buren het merken. De Zwitserse uitvinder Jakob Stahel vroeg in 1892 patent aan op het opzetstuk. Pas tien jaar later werd de eerste geluiddemper commercieel geproduceerd en verkocht door de Amerikaan Hiram Percy Maxim, zoon van wapenuitvinder Hiram Stevens Maxim. Je kunt de werking van een geluiddemper vergelijken met het knoopje van een ballon. Als je een ballon doorprikt met een naald klinkt er een harde knal, een explosie. Als je de knoop eruit haalt stroomt de lucht rustig weg en blijft het stil. Een geluiddemper verlaagt de luchtdruk aan het einde van de loop, waardoor ook hier de lucht rustig kan wegstromen, zonder knal. Dat is nuttig, zo stellen Zuid-Koreaanse onderzoekers van de Geoyongsang National University in een publicatie in het Journal of Central South University of Technology. Het geluid van een geweer kan schade brengen aan organen van de schutter, het zorgt voor geluidsvervuiling voor lokale fauna en de locatie van troepen wordt verraden. Brian J. Heard, wapendeskundige aan de University of Florida, beschrijft in zijn Handbook of Firearms and Ballistics hoe een geluiddemper werkt. Een wapen maakt op drie manieren geluid: de supersonic boom van de kogel die sneller gaat dan het geluid, de mechaniek van het wapen zelf en de knal. Een geluiddemper werkt alleen voor het terugdringen van die laatste. Een geluiddemper bestaat uit een holle metalen buis van staal, aluminium of titanium met een volume dat twintig tot dertig keer groter is dan de loop. Er bestaan twee soorten geluiddempers. Ten eerste, een demper die bestaat uit een specifiek aantal kamers, afhankelijk van de kracht van het geweer waarvoor het gebruikt wordt. Het gas dat vrijkomt door het vuren komt op deze manier niet in één keer vrij maar wordt via de kamers vertraagd. Dat komt door de specifieke vorm van de kamers die lijkt op die van een trechter. Zodra het gas een kamer in stroomt is de opening naar de volgende kamer dermate klein dat het gas even blijft hangen en uitzet. Dat remt het daaropvolgende gas. Zo ontstaat een file van gas in de demper waardoor de knal aan het einde van de loop minder hard klinkt. De Zuid-Koreaanse onderzoekers deden een zogeheten analyse. Ze keken naar stromingen van vloeistoffen en gassen in de knaldemper. De uitkomst: door de trechtervormige kamers in de geluiddemper produceerde het geteste wapen 20 procent minder geluid dan zonder demper. In de andere soort geluiddemper zitten naast kamers ook kleine gaatjes. Zo kan het gas op haar route naar buiten ontsnappen waardoor de lucht geleidelijk vrijkomt. Ook dit vermindert de hardheid van de knal. In het Engels heet een geluiddemper een silencer. Zonder geluiddemper komt bij een gemiddeld machinegeweer 140 tot 175 decibel aan geluid vrij. Met de meest geavanceerde geluiddempers is dat 120 tot 150 decibel, nog steeds flink luider dan het geluid op bijvoorbeeld een festival als je vlak bij de luidsprekers staat (daar is maximaal 102 dB toegestaan). De effectiviteit wordt dus gemeten in decibel. Een nadeel daarvan: louter de piek van het geluidsniveau wordt gemeten, niet de frequentie en duur van de knal.</p>]]></description>
      <guid>https://nrc.nl/nieuws/2023/03/08/hoe-werkt-een-geluiddemper-op-een-vuurwapen-a4158918</guid>
      <pubDate>Wed, 8 Mar 2023 05:24:18 +00:00</pubDate>
    </item>
    <item>
      <title><![CDATA[Zijn bruine eieren gezonder dan witte?]]></title>
      <description><![CDATA[<p>De meest verkochte eieren zijn bruine eieren. Nederlanders hebben een voorkeur voor bruin, die ogen natuurlijker dan witte eieren. Een wit ei is een legbatterij-ei, denken veel mensen. Dat klopt niet, want supermarkten verkopen alleen nog scharrel-, vrije-uitloop- en bioeieren en die kunnen ook wit zijn. Maar is een bruin ei misschien wel een gezonder ei? Of mag je een ei niet op zijn schaal beoordelen? Het korte antwoord is ‘nee’. Van binnen is elk ei hetzelfde, of het nou bruin, wit of blauw is – want dat bestaat ook. Zelfs de kleur van de dooier zegt nog niets over de voedingswaarde. Als kippen maïs of blaadjes van Afrikaantjes krijgen, wordt de dooier iets donkerder geel, maar niet per se  romiger of vetter. Eigenlijk is een ei al perfect: alles wat nodig is om een kip te maken, zit erin. Het wit is vooral water, met een beetje eiwit. Maar dan de dooier: daarin zit driekwart van de calorieën en het grootste deel van de vitaminen en mineralen. Een ei van 50 gram levert 66 kilocalorieën, 4,6 gram vet (meer onverzadigd dan verzadigd), 6 gram eiwit en een hele rij vitaminen (onder meer A, B2, B12) en  mineralen, zoals fosfor, kalium en zink. Niks meer aan doen, zou je zeggen. Toch wordt er nog wel aan gesleuteld. En om een ei te veranderen, moet je bij het voer zijn. Blije Kip verkoopt bijvoorbeeld ‘vitamine-D en omega-3’-eieren. Petro Boon, verantwoordelijk voor de kwaliteit van de eieren van Blije Kip, legt het zo uit: „Een kip maakt vet van koolhydraten (granen), en doet dat nog efficiënter als je ook vetten aanbiedt.” Ze probeerden het omega-3-gehalte te verhogen met visolie, „maar dan ruikt het ei naar vis”. Ze kwamen uit op lijnzaadolie. Onder andere, want het hele recept is geheim. Vitamine D is weer een ander verhaal. Dat komt in een ei als de kip buitenloopt. Maar als er vogelgriep heerst en de kippen de stal niet uit mogen, zoals nu, krijgen ze nog steeds vitamine D. Als synthetisch supplement zit het in het voer en via het voer komt het in het ei. Bij Blije Kip krijgen ze altijd wat extra. In een ‘rijk aan vitamine D en omega-3’-ei van Blije Kip zit twee keer  meer vitamine D en acht keer meer omega-3-vetzuur dan in een gemiddeld ei, zegt Boons collega Marcel Bivert. Je kunt niet onbeperkt aan het voer knutselen, zeggen Bivert en Boon. „Vitamine A bijvoorbeeld, krijg je niet hoger”, zegt Boon. En ook voor vetten zijn er grenzen. „Want als je er iets in stopt, moet je iets anders weglaten. Kippen zijn graaneters. Ze hebben korte darmen, een goede vertering is essentieel, je kunt niet zomaar alles geven.” Meer goede vetten en vitamines maken een ei nog niet gezonder, zegt het Voedingscentrum, dat overigens niet beschikt over een analyse van de Blije Kip-eitjes. Eieren staan ongeacht het voer van de kip in de Schijf van Vijf, maar niet meer dan drie per week. „Eieren bevatten veel nuttige voedingsstoffen, maar ook veel cholesterol.” Al is er nog steeds geharrewar over hoe goed of slecht dat in ei is.   Nog even over bruin of wit. Want is er dan geen enkel verschil? Toch wel. Een bruine kip, of beter gezegd een kip met bruine oorlellen, legt bruine eieren. Een kip met witte lellen legt witte eieren. Dit is meestal een kleinere kip, die per jaar meer eieren legt en wat minder voer nodig heeft. En aangezien voer voor het grootste deel van de voetafdruk zorgt, is een wit ei iets klimaatvriendelijker dan een bruin ei. Kipster heeft bijvoorbeeld witte kippen. Maar er zijn ook merkloze witte eieren. Goedkoper dan bruin, zolang de vraag niet verandert.</p>]]></description>
      <guid>https://nrc.nl/nieuws/2023/03/01/zijn-bruine-eieren-gezonder-dan-witte-2-a4158347</guid>
      <pubDate>Wed, 1 Mar 2023 05:24:18 +00:00</pubDate>
    </item>
    <item>
      <title><![CDATA[Waarom krijg je soms de hik van koud bier of hete pepers?]]></title>
      <description><![CDATA[<p>Het is een raar verschijnsel, die hik. Soms komt hij spontaan op, maar soms krijg je ’m als je eet of drinkt. Iets kouds, bijvoorbeeld, of iets scherps. Sommige arme zielen hebben chronisch de hik. Hoe werkt dat allemaal? De hik is een onwillekeurige samentrekking van het middenrif. ‘Onwillekeurig’ betekent dat onze wil er geen invloed op heeft. „Het verschijnsel is hinderlijk, soms pijnlijk en in gezelschap kan het de betrokkene in verlegenheid brengen”, aldus het Nederlands Tijdschrift voor Geneeskunde. Het middenrif is een grote, platte spiergroep die de borst- van de buikholte scheidt. Erboven zitten de longen, eronder de maag, lever en darmen. Het middenrif speelt een belangrijke rol bij de buikademhaling: de ademhaling waarbij de buik naar voren komt. „Het is onduidelijk wat nu precies aan die hik ten grondslag ligt”, zegt Joost Drenth, hoogleraar maag-, darm- en leverziekten van het Radboudumc in Nijmegen. „We weten wel dat er drie belangrijke zenuwbanen bij betrokken zijn. Maar dat samenspel is heel complex.” Die drie zenuwbanen zijn de middenrifzenuw (die het middenrif aanstuurt), de nervus vagus (die van de organen naar de hersenen loopt) en de sympatische zenuwen (die het lichaam in stelling brengen voor activiteit). Die laatste twee lopen door het middenrif heen – vlak naast de slokdarm. „En in de hersenen hebben we een hikcentrum”, vertelt Drenth. „Dat verwerkt signalen van al die zenuwbanen en kan dan via de middenrifzenuw een signaal naar de spieren van het middenrif sturen.” En nu komt het: „Elke chemische of mechanische prikkel die een van de componenten van de hikreflex prikkelt – dus de aanvoerende of afvoerende zenuwen of het hikcentrum – kan de hik veroorzaken.” Een chemische prikkel is bijvoorbeeld scherp eten of alcohol. Die prikkel wordt opgepikt door zenuwuiteinden die tot in het weefsel van de slokdarm lopen. Een mechanische prikkel is bijvoorbeeld een uitgezette maag na een grote maaltijd. Kou is ook zo’n prikkel. „In elk geval kan het hiksysteem in de overdrive raken”, vervolgt Drenth. „Vaak dooft de hik vanzelf uit, maar soms kan die wekenlang aanhouden. Dan is het zoeken naar de juiste geneesmiddelen. Erg veel onderzoek wordt op dit gebied niet gedaan. Alle literatuur schrijft elkaar over.” We kennen wel factoren die de kans op de hik vergroten, vervolgt Drenth: overgewicht, zure oprispingen, een ontstoken galblaas, zenuwaandoeningen zoals de ziekte van Parkinson, bepaalde chemotherapieën, en sommige tumoren, bijvoorbeeld van de slokdarm, maag of longen. „Maar dus ook een volle maag”, zegt Drenth, „en koude of koolzuurhoudende dranken en gekruid voedsel.” Heeft de hik eigenlijk enig nut? „Waarschijnlijk niet, in elk geval niet na de geboorte”, zegt Drenth. „Opvallend is dat ongeboren kinderen veel hikken, zelfs embryo’s vanaf acht weken, als de longen helemaal nog niet klaar zijn. Vermoedelijk is dat een overblijfsel van de kieuwademhaling.” Die zien we bij vissen en amfibieën, maar ook in de heel vroege embryonale ontwikkeling bij zoogdieren. Door samentrekking van het middenrif kan het embryo, en later de foetus, vruchtwater naar binnen en naar buiten werken. Wat kunnen we ertegen doen? Ergens van schrikken? Ondersteboven een glas water leegdrinken? Even de ademhaling onderbreken, zegt Drenth. „Daardoor stijgt het CO2-gehalte in het bloed. Dat is het enige waarvan is aangetoond dat het werkt.”</p>]]></description>
      <guid>https://nrc.nl/nieuws/2023/02/15/waarom-krijg-je-soms-de-hik-van-koud-bier-of-hete-pepers-a4157155</guid>
      <pubDate>Wed, 15 Feb 2023 05:24:19 +00:00</pubDate>
    </item>
  </channel>
</rss>
