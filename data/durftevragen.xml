<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[
		Worden honden schor als ze veel blaffen?
	]]></title>
      <description><![CDATA[<p>Urenlang kunnen ze soms blaffen: honden in kennels, hyperwaakhonden, of gewoon het irritante keffertje van de buren. Krijgen die veelblaffers weleens last van hun stem? Of is schorheid voorbehouden aan mensen? De anatomie van de hondenstem is grofweg gelijk aan die van mensen. Sterker nog: medici gebruiken soms het hondenstrottenhoofd als proefmodel, vanwege de grote overeenkomsten. Schorheid en heesheid hebben hun oorsprong in de stembanden: een set van weefselplooien in het strottenhoofd, met een spleet ertussen. Die spleet kunnen we openen en sluiten, waardoor we de plooien op verschillende manieren kunnen laten trillen als er lucht doorheen stroomt. Zo kunnen wij onder meer praten, zingen en neuriën – en kunnen honden blaffen, janken en grommen. De stembanden bestaan vooral uit spierweefsel, vertelde kno-arts Rico Rinkel van Amsterdam UMC eerder in NRC. „Dat spierweefsel is bekleed met slijmvlies. Tussen het spierweefsel en het slijmvlies ligt de zogeheten ruimte van Reinke, die is gevuld met een soort gel.” Dat geheel zorgt ervoor dat de stembanden heel soepel trillen bij het praten of blaffen. Maar als ze overmatig worden geprikkeld, kan zich extra vocht ophopen in zowel het slijmvlies als de onderliggende ruimte. Rinkel: „Dan worden de stembanden zwaarder en trillen ze langzamer. Het geluid klinkt dan lager.” Geluidsveranderingen zie je ook bij honden die overmatig blaffen, weet Ineke van Herwijnen van de Utrechtse faculteit diergeneeskunde. „Die kunnen inderdaad schor worden”, vertelt ze. „Dat zie je bijvoorbeeld in hondenpensions waarin veel blafgedrag is, door opwinding of stress. Schorheid kan ook komen door sommige luchtweginfecties.” Maar hoe zit het dan met langduriger overbelasting? Bij mensen kan die leiden tot zichtbare weefselveranderingen, aldus kno-arts Rinkel. „Die zien we soms bij docenten of zangers”, vertelt hij. „Zij kunnen een soort knobbeltjes op de stembanden krijgen. Als daardoor de stembanden niet meer goed sluiten, gaat de stem hees klinken.” Door rust en ontspannener stemgebruik kunnen die knobbeltjes weer weggaan. Maar duurt de overbelasting te lang, dan gaan ze minder makkelijk weer weg. Iets dergelijks zien we soms ook bij honden, vertelt honden-kno-arts Gert ter Haar van de praktijk AniCura in Utrecht. „Dit kan gebeuren bij elke beschadiging of ontsteking van het slijmvlies van het strottenhoofd, dus niet per se door veel blaffen”, zegt hij. „Soms ontstaan grotere poliepen, die ook benauwdheid geven. Dat is altijd reden voor behandeling. Poliepen die alleen heesheid veroorzaken, nemen we vaak voor lief.” Niet alle honden blaffen overigens evenveel. Ten eerste is er een groot verschil tussen rassen. „Mensen hebben hondenrassen mede geselecteerd op hun blafneiging”, vertelt Van Herwijnen. Waakhonden blaffen bijvoorbeeld veel; de Afrikaanse Basenji blaft helemaal niet. Hij jankt soms wel – en hij jodelt, aldus bronnen op internet. Dan zijn er nog verschillen in persoonlijkheid en in prikkel- of angstgevoeligheid, bijvoorbeeld na verwaarlozing of trauma. Kun je honden eigenlijk afleren te blaffen? Niet echt, weet Van Herwijnen. „Erfelijke blafneiging komt vaak samen met andere eigenschappen die onder invloed staan van selectie, zoals opwinding.” Andersom kun je een hond („met veel geduld en secuur trainen”) wel leren om soms juist wél te blaffen, ook op jouw commando of signaal. Bijvoorbeeld politie-, lawine- of drugshonden.</p>]]></description>
      <guid>https://nrc.nl/nieuws/2024/03/21/worden-honden-schor-als-ze-veel-blaffen-a4193600</guid>
      <pubDate>Thu, 21 Mar 2024 05:25:41 +00:00</pubDate>
    </item>
    <item>
      <title><![CDATA[
		Hoe kun je het beste meten of je te zwaar bent of niet?
	]]></title>
      <description><![CDATA[<p>Overal op internet kun je binnen enkele seconden je BMI berekenen. Je vult gewicht en lengte in en voilà: een persoonlijke score. Neem iemand van 1,75 meter met een gewicht van 67 kilo. De som is dan simpel: 67 gedeeld door 1,75 in het kwadraat. Dat geeft een BMI van 21,9. Een keurige BMI, volgens de calculator. Tussen de 18,5 en 25 is een ‘normaal’ gewicht, onder de 18,5 geldt als ondergewicht, boven de 25 is overgewicht en vanaf BMI 30 is er sprake van obesitas. De body mass index (BMI) is een veelgebruikte maatstaf om te bepalen of je gewicht gezond is. Maar is iemand met een te hoog BMI ook altijd ongezond? BMI kijkt alleen naar gewicht versus lengte, het weet verder niets. Niets over spieren, niets over vet, niets over waar het vet zit. Dus wat is de waarde van dit instrument, dat ook door artsen en wetenschappers veel wordt gebruikt? Bodybuilders, met minimaal vet, kunnen hetzelfde BMI hebben als iemand met minder spieren en een overmaat aan vet. Een Amerikaanse artsenorganisatie schreef vorig jaar nog dat er minder nadruk moet liggen op BMI. De index houdt weinig rekening met individuele verschillen. BMI, zo’n 200 jaar geleden bedacht door de Belgische wiskundige Adolphe Quetelet, was een goede vuistregel voor Europese blanke mannen, maar hield geen rekening met geslacht, leeftijd en etniciteit. Een Amerikaanse voedingsdeskundige koppelde vervolgens in 1972 de BMI-waarden aan een mager, gezond of een te zwaar lichaam. Individuele verschillen zijn wel degelijk aanwezig. Zo hebben Zuid-Aziatische mensen gemiddeld meer lichaamsvet dan bijvoorbeeld mensen met wortels in West-Europa, ondanks eenzelfde BMI-score. Vrouwen hebben over het algemeen meer vetreserves dan mannen, terwijl bij kinderen ook leeftijd en groeifase een rol spelen. BMI is dus niet de perfecte maatstaf voor individuen, „maar het blijft wel een nuttig instrument om obesitas op populatieniveau te meten”, zegt Jutka Halberstadt, universitair docent obesitas aan de Vrije Universiteit Amsterdam, gespecialiseerd in kinderen. Je kunt op die manier bijvoorbeeld wel zien dat het aantal Nederlanders met obesitas stijgt. Voor de gezondheid van een individu is het belangrijk om verder te kijken. De plek van het overtollige vet zegt namelijk ook veel. Vetophoping rond de buik (appelvorm) brengt meer gezondheidsrisico’s met zich mee dan veel vet rond de billen (peervorm). Zo kan iemand met een normaal BMI, maar met een grote buikomvang, het advies krijgen gezonder te leven. Overmatig buikvet komt voor rondom de buik, maar ook dieper in de buikholte, rondom de organen, genaamd visceraal vet. Dit vet verhoogt onder andere het risico op hart- en vaatziekten. Voor mannen geldt dat vanaf een middelomtrek van 102 centimeter of meer, voor vrouwen is dat vanaf 88 centimeter. Halberstadt: „Daarnaast is het belangrijk dat hulpverleners kijken naar andere ziektes die samenhangen met overtollig vet. Ook spelen onderliggende psychische en sociale problemen vaak een rol.” Obesitas kan bijvoorbeeld ontstaan door problemen op het gebied van stemming, trauma’s, armoede en sociale relaties op school of werk. Deze factoren kunnen veel invloed hebben op hoe succesvol de behandeling is. Ondertussen zoeken onderzoekers ook naar nieuwe formules. Zo publiceerde een groep Europese onderzoekers onlangs in Scientific Reports de A Body Shape Index (ABSI): een score die de vorm van het lichaam bepaalt aan de hand van lengte, gewicht en middelomtrek, verwerkt in een ingewikkelde som. De index houdt rekening met vetverdeling, met name het aandeel buikvet. Ook hiervoor bestaat een onder- en bovengrens. De studie liet zien dat ABSI effectiever is in het inschatten van het risico op overlijden in vergelijking met de huidige praktijk van het combineren van BMI en middelomtrek. Een andere manier om risico’s beter in te schatten zou de Relative Fat Mass-index zijn, die het gewicht buiten beschouwing laat en alleen lengte en middelomtrek gebruikt om het vetpercentage in te schatten. En het einde is nog niet in zicht: andere methodes die bijvoorbeeld botdichtheid en exacte vetpercentages berekenen kunnen ook helpen om preciezer te meten. Neem de ‘intelligente’ weegschaal, die aangeeft of het percentage vet te hoog is (voor vrouwen boven de 30 procent en mannen boven de 25 procent, afhankelijk van de leeftijd). Hoe geavanceerd de methoden en formules ook zijn, het meten van elke gram zal obesitas niet zomaar laten verdwijnen. „Om obesitas effectief aan te pakken, is veel meer nodig dan alleen een BMI-getal”, benadrukt Halberstadt. „Naast psychosociale, medische en genetische factoren hebben ook leefstijl- en omgevingsfactoren een grote invloed. Deze factoren geven inzicht in wat de obesitas veroorzaakt en in stand houdt. Cruciaal is de dikmakende omgeving die een gezonde levensstijl echt heel moeilijk maakt voor veel mensen.” Nederlanders worden steeds zwaarder en inmiddels heeft 16 procent obesitas.De medische noodzaak om in te grijpen wordt steeds groter. In een serie artikelen maakt de wetenschapsredactie van NRC de balans op.</p>]]></description>
      <guid>https://nrc.nl/nieuws/2024/03/14/hoe-kun-je-het-beste-meten-of-je-te-zwaar-bent-of-niet-a4192921</guid>
      <pubDate>Thu, 14 Mar 2024 05:25:41 +00:00</pubDate>
    </item>
    <item>
      <title><![CDATA[
		Waarom heelt de huid niet altijd netjes na een verwonding?
	]]></title>
      <description><![CDATA[<p>Een snee, een schram, een brandwond, waterpokken, acne, een ontsteking: allemaal kunnen ze littekens veroorzaken. Die heb je in allerlei soorten en maten, van harde witte kabels tot zachte roze verheffingen en van putjes tot grote plakkaten. Maar waarom maakt ons lichaam eigenlijk littekens? Hebben die een functie? Bij het Radboudumc in Nijmegen werkt een specialist die de vraag graag wil beantwoorden. Madelon Vonk is reumatoloog. Maar... is reuma niet de ziekte van ontstoken gewrichten? Wat heeft dat met littekens te maken? „Ik ben gespecialiseerd in complexe autoimmuunziekten”, vertelt Vonk. „Dat zijn ziekten waarbij het afweersysteem eigen weefsels aanvalt, in plaats van lichaamsvreemde stoffen of ziekteverwekkers. Reuma is een verzameling van zulke autoimmuunziekten. Mijn specialisatie is systemische sclerose: een aandoening waarbij mensen in hun hele lichaam littekenweefsel ontwikkelen, ook in hun organen, door een foutje in het afweersysteem.” Normaal gesproken is littekenweefsel een bijproduct van wondgenezing, legt Vonk uit. Het is een vorm van bindweefsel. Dat hebben we in ons hele lichaam; het geeft vorm en stevigheid aan organen en weefsels en bestaat vooral uit de eiwitten collageen en elastine. Het eerste is stevig, het tweede elastisch. Ook onze gezonde, soepele huid zit boordevol bindweefsel. Dat wordt gemaakt door fibroblasten: losse, langgerekte cellen die overal in ons lichaam zitten en daar bijdragen aan de voortdurende verversing van bindweefsel. „Normaliter is er een goede balans tussen opbouwen en afbreken”, vertelt Vonk. „Maar zodra de huid beschadigd raakt, worden de fibroblasten extra actief. Ze proberen zo snel mogelijk de vorm van het weefsel te herstellen – en niet zozeer de functie. In feite is die balans dan verstoord: dan gaat de collageenproductie in de overdrive.” Maar op dat moment is het litteken nuttig, benadrukt ze. De snelle vorming van bindweefsel voorkomt dat de wond lang open is, met te veel bloedverlies en infecties tot gevolg. „Bovendien gaan de fibroblasten samentrekken, waarbij ze de wondranden naar elkaar toe trekken. Het gevormde collageen helpt om de wond dicht te houden. Maar soms gebeurt dat dus een beetje overdreven.” Dan ontstaat er een verdikking: het litteken. Dat heeft dezelfde bestanddelen als gezond bindweefsel, maar de 3D-structuur is anders. De collageenvezels liggen kabel-achtig langs elkaar heen en zijn sterker onderling verbonden dan in normaal bindweefsel. De normale functies van de opperhuid ben je dan kwijt, waaronder rekbaarheid, tastzin en zweetproductie. „De mate waarin dat gebeurt, kan sterk verschillen”, vertelt Vonk. „Sommige littekens zijn soepel en verdwijnen geleidelijk. Andere zijn dik en hard, en blijven levenslang.” Dat hangt onder meer af van de ernst en diepte van de wond en eventuele infecties, maar ook andere factoren spelen een rol. Bijvoorbeeld de plek van de wond, je leeftijd, gezondheid en erfelijke factoren. „Bij systemische sclerose is er littekenvorming in allerlei weefsels tegelijk”, vertelt Vonk. „Er spelen waarschijnlijk zowel genetische als omgevingsfactoren mee, maar we weten nog maar weinig van de oorzaak.” Het is een ernstige ziekte die niet te genezen is; in Nederland zijn er zo’n 3.500 patiënten. En, is er iets te doen aan ‘gewone’ littekens op de huid? Helpen vitamine-E-crèmes bijvoorbeeld? „Voor zover ik weet is dat nooit aangetoond”, antwoordt Vonk. „Masseren heeft soms wel enig effect. Dan stimuleer je de bloedsomloop en wordt het bindweefsel zachter. Het wordt dan sneller weer omgebouwd tot gezond weefsel.”</p>]]></description>
      <guid>https://nrc.nl/nieuws/2024/03/05/waarom-heelt-de-huid-niet-altijd-netjes-na-een-verwonding-a4192075</guid>
      <pubDate>Tue, 5 Mar 2024 05:25:42 +00:00</pubDate>
    </item>
    <item>
      <title><![CDATA[
		Waarom duurt een koud wasprogramma kórter?
	]]></title>
      <description><![CDATA[<p>Wassen op 60 graden duurt bij ons 2 uur; wassen op 30 graden duurt 10 minuten korter. Logisch, als je kijkt naar de opwarmtijd van het water. Maar zou je bij 30 graden niet juist langer moeten wassen? Werkelijk overal is wetenschappelijk over geschreven. Zo ook over ‘De impact van wascyclustijd, temperatuur en wasmiddelformulering op de hygiënische effectiviteit van huishoudelijk kledingwassen’ (Journal of Applied Microbiology, 2014). Op lagere temperaturen is over het algemeen een langere wascyclus nodig om het wasgoed even schoon te krijgen, concludeert dit artikel. Maar het gebruikte wasmiddel maakt ook uit. Wasmiddelen met ‘actieve zuurstofbleek’ krijgen de was ook snel schoon bij lagere temperaturen, volgens Applied Environmental Microbiology (2021), maar daarin zit vaak chloor: niet zo milieuvriendelijk. We vragen het na bij machinefabrikant Miele. „De effectiviteit van het wassen wordt bepaald door de zogeheten Cirkel van Sinner”, vertelt woordvoerder Maarten Bos. „Die omvat vier factoren: temperatuur, tijd, chemie (dus wasmiddel) en beweging. Een schoon wasresultaat vraagt om een optimaal evenwicht tussen deze factoren. Als je één ervan aanpast, kan dat invloed hebben op het wasresultaat.” Maar hoe dat precies uitpakt? „Het hangt onder meer af van het wasprogramma, de techniek, het verwarmingselement, het wasmiddel, etcetera.” Voor ecoprogramma’s (programma’s die minder energie en water gebruiken) geldt in elk geval dat zij vaak langer duren dan reguliere wasprogramma’s. Vergelijk het met 100 rijden op de snelweg in plaats van 130, zegt Bos: „Dan rijd je een stuk zuiniger maar kom je ook aan op je eindbestemming. Het duurt alleen iets langer.” Maar hoe zit het dan met de niet-ecoprogramma’s, die bij lagere temperaturen juist korter duren? „Iedere fabrikant heeft zijn eigen manier om die vier factoren met elkaar in balans te brengen”, vertelt Olivier Bos van Electrolux/AEG. „Om te compenseren voor lagere temperaturen gebruiken wij verschillende technologieën. Bijvoorbeeld menging van het water met het wasmiddel voordat het bij de kleding komt. En een innovatief reliëfpatroon in de trommel, dat zorgt voor optimale waterverdeling met zo min mogelijk stress op de kledingvezels.” Oké, maar dat werkt allemaal bij álle temperaturen. Waarom dan korter wassen bij lagere temperatuur? Deels zit hem dat in de opwarmtijd. Bos: „Bij hetzelfde programma, in dezelfde machine, kost opwarmen tot 60 graden zo’n 20 minuten langer dan opwarmen tot 30 graden.” Maar dan was je de 60-gradenwas dus eigenlijk te lang. Want tijdens het opwarmen wast de machine de kleren ook al een tijdje bij 30, 40 en 50 graden. Of was je de gewone 30-gradenwas te kort? Nee, zegt Bos, geen van beide: „Als het wasgoed gemiddeld vervuild is, heb je echt geen hogere temperatuur nodig. Je kiest de temperatuur mede afhankelijk van de vuilgraad.” Dat zegt ook zijn naamgenoot Bos van Miele: „Het hangt af van wat je wast. Een perfect schoon wasresultaat is altijd ons uitgangspunt.” Dat lukt tegenwoordig trouwens nog beter met een digitale wasassistent en automatische wasmiddeldosering, voegt hij toe. Daarmee was je gemakkelijker en zuiniger. En wat zegt de wetenschap? Bij 30 graden overleven meer micro-organismen dan bij 60 graden, als je verder alles gelijk houdt, stelt Applied Microbiology simpelweg. Maar wat betreft ziekteverwekkers, zoals Staphylococcus, maakt het niet uit, aldus The Journal of Infectious Diseases.</p>]]></description>
      <guid>https://nrc.nl/nieuws/2024/02/29/waarom-duurt-een-koud-wasprogramma-korter-a4191389</guid>
      <pubDate>Thu, 29 Feb 2024 05:25:42 +00:00</pubDate>
    </item>
    <item>
      <title><![CDATA[
		Hoe kan een blauwe bes blauw zijn terwijl het sap rood is?
	]]></title>
      <description><![CDATA[<p>De blauwe bes is niet meer weg te denken uit onze voeding. De vitaminerijke vrucht is geliefd op foto’s van foodbloggers. Op de fraai gestileerde ontbijtbordjes, naast yoghurt en granola, is de blauwe kleur een lust voor het oog. Waar komt die kleur vandaan? Deze vraag hield ook de Britse natuurkundige Rox Middleton en haar collega’s geruime tijd bezig. Hun zoektocht begon met een vergelijking tussen de framboos en de blauwe bes. Terwijl het uitdrukken van een framboos op wit papier de roodroze kleur van het pigment achterlaat, gebeurt er iets opmerkelijks bij de blauwe bes. In plaats van blauw kleurt het papier donkerrood. „Dit komt omdat de huid van de blauwe bes donkerrode pigmenten, genaamd anthocyanen, bevat”, zegt Middleton. Waarom nemen mensen dan toch een blauwe kleur waar? Om dit mysterie te ontrafelen, onderzocht Middleton het buitenste omhulsel van vruchten met een kenmerkende donkere kleur en een dunne waslaag, zoals blauwe bessen, pruimen en jeneverbessen. Met behulp van een scanning-elektronenmicroscoop stuitte ze op iets fascinerends: de vruchten danken hun blauwe kleur aan uiterst kleine kristalstructuren in hun waslaag, slechts 0,002 millimeter groot. Het blauw van deze vruchten is geen gewone pigmentkleur, maar een zogenoemde structuurkleur, vergelijkbaar met de intens blauwe vleugels van morpho-vlinders. Dit blauw ontstaat doordat de kleine afstand tussen de rastervlakken van de kristallen overeenkomt met de korte golflengte van blauw licht. Hierdoor reflecteren de kristallen voornamelijk blauw licht. Tegelijkertijd absorberen ze alle andere kleuren die in licht zitten, zoals rood licht. Dit verklaart waarom wij mensen deze vruchten als blauw zien, ondanks het donkerrode pigment. Middleton ontdekte dit door de dunne wasachtige laag van de vruchten te verwijderen en deze vervolgens opnieuw te laten kristalliseren in het laboratorium. „Het was geweldig om te zien hoe de structuur zichzelf organiseerde en hierdoor opnieuw de blauwe kleur kon reflecteren”, aldus de onderzoekster. Het waslaagje is waterafstotend en zelfreinigend. Maar het onderzoek van Middleton, gepubliceerd in Science Advances, wierp nieuw licht op de functie ervan. „Onze resultaten laten zien dat de natuur een slim trucje heeft ontwikkeld: een ultradunne laag voor een intense blauwe kleur”, vertelt ze enthousiast. Maar wat is het nut hiervan? „Evolutionair gezien hebben de vruchten een strategische reden om er blauw uit te zien”, legt Middleton uit. „Blauw trekt de aandacht van fruitetende dieren, wat de kans vergroot om gegeten te worden en hun zaden te verspreiden.” Het produceren van blauwe pigmenten kost relatief meer energie dan de aanmaak van rood pigment. Door de dunne waslaag kunnen de vruchten er dus toch blauw uitzien, zonder de noodzaak van ‘energetisch dure’ pigmenten. De ontdekking van Middleton en haar team kan bijdragen aan de productie van duurzame kleurstoffen. „Doordat de wasachtige laag zichzelf kan kristalliseren, hopen we in de toekomst kleurstoffen te ontwikkelen die vriendelijker zijn voor het milieu en gemakkelijker door het lichaam worden opgenomen, zoals eetbare kleurstoffen”, vertelt Middleton.</p>]]></description>
      <guid>https://nrc.nl/nieuws/2024/02/22/hoe-kan-een-blauwe-bes-blauw-zijn-terwijl-het-sap-rood-is-a4190821</guid>
      <pubDate>Thu, 22 Feb 2024 05:25:42 +00:00</pubDate>
    </item>
    <item>
      <title><![CDATA[
		Wat maakt het zo lastig lopen op een stilstaande roltrap?
	]]></title>
      <description><![CDATA[<p>‘Dit is echt veel zwaarder dan traplopen”, klagen de tienermeiden in het TikTokfilmpje terwijl ze naar boven sjokken op een kapotte roltrap. Waardoor loopt dat toch zo lastig? „Een stille roltrap heeft gwn meer zwaartekracht”, reageert iemand onder het filmpje. Nah, dat zal het niet zijn. Nog eens googelen dan maar. ‘Broken escalator’ blijkt een veelgebruikte term, ook in wetenschappelijke artikelen. Maar die gaan niet over het zware klimmen, maar over een ander fenomeen: dat je vaak eventjes uit balans raakt als je op een stilstaande roltrap stapt. Of er weer af. De psycholoog Brian Simpson schreef al in 1992 over wat hij het „escalator effect” noemde. Volgens hem komt het door verkeerde verwachtingen: „We zijn zo gewend dat we door een bewegende roltrap naar voren worden geslingerd, dat onze hersenen automatisch de verwachte sensatie compenseren en deze tenietdoen met een soort geconditioneerde mentale reflex.” Een psychologisch effect dus, een illusie, die zich puur in je hersenen afspeelt. Welnee, constateerden Oxfordse neurologen in 2003 na een paar experimenten. Het is een combinatie van psychologie én motoriek. Normaal gesproken compenseer je onbewust voor de voorwaartse beweging van de roltrap door met wat extra vaart erop te stappen. Maar nu stap je op een stilstaande roltrap. Je zíet dat die stilstaat, je wéét dus dat je niet naar voren getrokken gaat worden, maar toch compenseer je automatisch voor die geanticipeerde beweging. Daarom stap je nog altijd iets sneller op de roltrap. Te snel voor een stilstaande tree. Je schrikt en compenseert met spieren in je bovenlijf en benen. Dat voelt raar. Frank Zaal, bewegingswetenschapper van het UMC Groningen, onderzoekt de interactie tussen waarnemen en bewegen. „Wat ik heel interessant vind”, zegt hij, „is hoe mensen hun bewegingen aansturen op basis van binnenkomende informatie, en andersom, hoe je eigen bewegingen ook weer invloed hebben op die binnenkomende informatie.” Als voorbeeld noemt hij het vangen van een honkbal terwijl je rent. Jij en de bal bewegen allebei, en als gevolg van die beide bewegingen verandert het beeld op je netvlies. Als vanzelf pas je je bewegingen zodanig aan dat je de bal kunt vangen. „Heel wonderlijk eigenlijk. Je hersenen hebben immers geen theoretisch model van balbaan en luchtweerstand.” Er is dus een complex samenspel tussen wat je ziet, verwacht en lijfelijk voelt – veelal onbewust. „Ik vermoed dat zoiets ook aan de hand is bij het stappen op een stilstaande roltrap”, zegt Zaal. „Dat doet me denken aan een studie uit 1995 waarin mensen op een loopband liepen die werd voortgetrokken door een tractor. Daarna klopte hun kalibratie van snelheden en afstanden niet meer.” Dat maakt het ook aannemelijk dat omhooglopen, op een stilstaande roltrap, zwaarder lijkt: per stap boek je immers minder hoogtewinst dan je verwacht. „Wellicht heeft het ook te maken met een verkeerde treehoogte”, zegt Zaal. „Die treden zijn denk ik vooral ontworpen om zo goed mogelijk rond te gaan in dat draaimechanisme. Niet op de ideale treehoogte.” En wat is dan die ideale treehoogte? „Daar zijn ook leuke studies over verschenen. Jouw ideale treehoogte is een functie van je beenlengte, dus voor iedereen anders, volgens een studie uit 1984. Anderen zagen een verband met ooghoogte. Met blokken onder hun voeten bleken mensen niet goed te kunnen traplopen. Maar na een tijdje wenden die mensen eraan. Dat is die eerder genoemde kalibratie.”</p>]]></description>
      <guid>https://nrc.nl/nieuws/2024/02/15/wat-maakt-het-zo-lastig-lopen-op-een-stilstaande-roltrap-a4190076</guid>
      <pubDate>Thu, 15 Feb 2024 05:25:43 +00:00</pubDate>
    </item>
    <item>
      <title><![CDATA[
		Kun je je kaaklijn verbeteren door oefeningen te doen?
	]]></title>
      <description><![CDATA[<p>Alle coole mensen hebben het opeens over mewing: het trainen van tong- en kaakspieren om zo een strakkere kaaklijn te kweken. Of zelfs je kaak te laten groeien. Op YouTube, TikTok en blogs zoals Health.com zien we boksertypes, gladde kereltjes, maar ook scholieren bloedserieus mewen. Weg is die onderkin, die wijkende kaak, die pafferige look! De kaaklijn is geprononceerder, de jukbeenderen scherper! Of zijn het stiekem vooral de gunstiger hoek, pose en lichtinval bij de ‘after’-foto..? De trend dankt zijn naam aan de Britse orthodontist John Mew (1928) en zijn zoon Mike (1969), de grondleggers van de zogeheten orthotropie. Die stroming probeert kaken en gebit te boetseren met oefeningen, in plaats van met beugels of operaties. Mew stelt dat onze mond en kaken lijden onder onze moderne leefstijl. Doordat we te veel zacht voedsel kauwen en door allergieën te veel door de mond ademen, zouden onze kaak- en tongspieren al van jongs af aan verslapt zijn. En dat beïnvloedt de botgroei. Maar er was al gauw controverse rondom de Mews. Door de focus op niet-invasieve ingrepen zouden ernstige gevallen te lang blijven doorsudderen. Mew senior kreeg boetes en een reprimande van zijn beroepsvereniging, zoon Mike werd zelfs geroyeerd. Maar hun Youtubekanaal heeft nog altijd een half miljoen volgers. Mewers trainen vooral hun tong, door die veelvuldig tegen het gehemelte te drukken. Ook het sluiten van de mond in rust en het rechtop houden van het hoofd zijn belangrijk. Het sympathieke duo Goal Guys probeerde dat serieus op YouTube. Al na een paar dagen kan Cam beter door zijn neus ademen en voelt hij zich fitter. Maar na dertig dagen vinden zijn volgers zijn ‘before’-foto aantrekkelijker dan zijn ‘after’-foto. Geeft niks, zegt Cam, want hij vóélt zich beter. Dat is ook zijn verklaring voor de populariteit van mewing: het geeft een gevoel van controle. Daardoor voelen we ons beter, stralen we dat ook uit, en komen we in een opwaartse spiraal. Maar dat kan natuurlijk ook andersom werken. Youtuber @bozus369, die er op zichzelf best oké uitziet, kijkt in zijn filmpje ‘Mewing Failure’ ronduit gedeprimeerd. „Ik had er eerlijk gezegd nog nooit van gehoord”, zegt Rutger Schepers, mond-, kaak- en aangezichtschirurg van het Groningse Martini Ziekenhuis en de kliniek Face to Face. „Wij gebruiken chirurgische methoden als mensen een afwijkende kaaklijn hebben, bijvoorbeeld een sterke overbeet. We kunnen dan de onderkaak een klein stukje naar voren zetten – meestal om medische redenen. Op het kaakbot kunnen we een implantaat plaatsen om de kaaklijn en kin te verbeteren. Subtielere effecten bereiken we met fillers.” Schepers heeft in de medische literatuur niets over mewing gevonden. Maar vindt hij een effect waarschijnlijk? „Tijdens de jeugd kun je de groei van de kaak stimuleren”, benadrukt hij. „Dat is wat veel beugels doen. Ik kan niet helemaal uitsluiten dat dagelijkse oefeningen bij een kind de kaakgroei iets zouden kunnen beïnvloeden. Maar het zal een klein effect zijn.” Er zijn wel andere dingen waarvan hij vermoedt dat ze iets kunnen doen. Zo hebben mensen die tandenknarsen of -klemmen, vaak geprononceerde kaakspieren. „Zoals Johan Cruijff. Dus die spieren kun je blijkbaar trainen. En wellicht kun je door het optrekken van je tongbeen je onderkin een klein beetje strakker maken. Maar je kaak laten groeien door oefeningen? Als volwassene? Dat lijkt me onwaarschijnlijk.”</p>]]></description>
      <guid>https://nrc.nl/nieuws/2024/02/07/kun-je-je-kaaklijn-verbeteren-door-oefeningen-te-doen-a4189335</guid>
      <pubDate>Wed, 7 Feb 2024 05:25:43 +00:00</pubDate>
    </item>
    <item>
      <title><![CDATA[
		Waarom is het zo fijn om te neuriën?
	]]></title>
      <description><![CDATA[<p>Onder de douche, tijdens het scheren, op de fiets, bij een routineklusje: sommige mensen neuriën de hele dag. Bewust dan wel onbewust. Anderen neuriën soms. En weer anderen neuriën nooit, ook al voelen ze zich kiplekker. Hoe zit dat? Waarom neuriën we eigenlijk – en waarom neuriet niet iedereen? Er is een sterke relatie tussen muziek en hoe mensen zich voelen. Zo tonen allerlei studies dat het luisteren naar muziek positieve emoties opwekt en sociale banden versterkt. Psychologische en fysiologische effecten zijn er onder meer bij kankerpatiënten en mensen met neurologische aandoeningen. De precieze mechanismen daarachter zijn nog niet helemaal opgehelderd, maar duidelijk is dat veel gezondheidseffecten verlopen via positieve gevoelens. Dat is ook een van de redenen dat muziek soms wordt ingezet als vorm van therapie. Een Canadees onderzoek onder therapeuten wees een aantal paden aan waarlangs die effecten kunnen verlopen, waaronder verbinding, geruststelling („soothing”), identiteit, je uiten, en overgave („letting go”). Makiko Sadakata is muziekwetenschapper bij het Institute for Logic, Language and Computation van de Universiteit van Amsterdam. „Mensen vinden muziek vooral fijn als die een zekere voorspelbaarheid heeft”, vertelt ze. „Ons brein is als een machine die continu dat wat je hoort, vergelijkt met wat je al eerder hebt gehoord. Wat we mooi vinden, is dus sterk cultureel bepaald en gevormd door eerdere ervaringen.” Luisteren naar muziek is één ding, maar zelf muziek maken een tweede. Zeker bij zingen en neuriën is er ook een fysieke component die voor veel mensen lekker voelt. Ook dat is in diverse studies aangetoond. Zingen maakt de hartslag van koorzangers bijvoorbeeld gelijkmatiger – een teken van welbevinden. En bij patiënten met taaislijmziekte zorgt zingen voor verlichting van de klachten. Britse onderzoekers wezen daarvoor twee mechanismen aan: zingen traint het hele ademhalingsapparaat (de spieren worden sterker en het weefsel soepeler), maar wekt daarnaast ook positieve emoties op. Tot zover zingen – maar neuriën dan? Daarover is de literatuur opmerkelijk stil, in elk geval die in de medische database PubMed. Dat is op zichzelf al een interessant gegeven, vindt muziekwetenschapper Sadakata. Een tweetal studies noemt positieve effecten op couveusebaby’s. Opmerkelijk is de literatuur die niet gaat over het neuriën van een melodie, maar over het zoemen of hummen van een enkele toon. In de yoga geldt zulk zoemen als een ‘stress buster’ en is er zelfs een heel boek over geschreven: The humming effect. Het zoemen blijkt een modererende werking te hebben op de hersenactiviteit. De trillingen van het zoemen zouden daarachter kunnen zitten, aldus de onderzoekers, of de verlengde ademhaling vanuit de buik. Ook daarvan zijn stressverlagende effecten bekend. Als dit alles klopt, dan zou je verwachten dat mensen niet gaan neuriën als ze zich goed voelen, maar juist als ze zich goed willen gaan voelen. En ook verklaart het niet hoe het komt de een wel neuriet en de ander niet. „Volgens mij zijn deze vragen nooit specifiek zo onderzocht”, zegt Sadakata. „Maar ik kan me goed voorstellen dat het twee kanten op werkt: dat je ook juist gaat neuriën als je ontspannen bént. Dat je dan terugvalt in een soort ontspannen toestand waarin neuriën natuurlijk voelt en haast vanzelf gaat. Ja, en in hoeverre dat zo is, zal heel persoonlijk bepaald zijn. Net zoals muziekvoorkeur en muzikaliteit.”</p>]]></description>
      <guid>https://nrc.nl/nieuws/2024/01/31/waarom-is-het-zo-fijn-om-te-neurien-a4188658</guid>
      <pubDate>Wed, 31 Jan 2024 05:25:43 +00:00</pubDate>
    </item>
    <item>
      <title><![CDATA[
		Wat kleurt urine geel?
	]]></title>
      <description><![CDATA[<p>‘Ze noemen depressie altijd de blues, maar voor mij is depressie urinegeel”, zegt de hoofdpersoon in het boek Sharp Objects van Gillian Flynn. „Verwaterde, uitgemolken kilometers slappe pis.” En dat terwijl verwaterde urine juist een goed teken is. Donkergele urine betekent dat je te weinig hebt gedronken. Maar wat veroorzaakt nu die gele kleur? De stof urochroom, lezen we overal. Letterlijk ‘urinekleur’. Maar hoe die stof precies ontstaat, was tot voor kort onbekend. Ja, het is een afbraakproduct van hemoglobine, het eiwit in onze rode bloedcellen dat zuurstof bindt. Maar één stap in die afbraak was nog een mysterie. Amerikaanse onderzoekers legden eerder deze maand het laatste puzzelstukje in het tijdschrift Nature Microbiology. Ze identificeerden het bewuste enzym en de darmbacteriën die het produceren. De officiëlere naam voor urochroom is urobiline, van het Griekse woord ‘ouron’ (urine) en het Latijnse ‘bilis’ (gal). Het molecuul heeft een ringstructuur die erg lijkt op die van de zogeheten heemgroep van hemoglobine. En dat is geen toeval, want urobiline is daarvan een afbraakproduct. Onze rode bloedcellen worden voortdurend afgebroken en weer bijgemaakt. Bij die afbraak ontstaat in ons hele lijf het groene pigment biliverdine. Dat zie je soms verschijnen in oude blauwe plekken. Onze lever maakt enzymen die biliverdine omzetten in bilirubine. Dat is oranjegeel en belandt via de galblaas in de dunne darm. Daar zetten darmbacteriën het om in stercobiline, dat onze ontlasting bruin kleurt, en het kleurloze urobilinogeen. Dat wordt deels opnieuw opgenomen in de bloedbaan, waar het in de nieren vanzelf oxideert tot het felgele urobiline en terechtkomt in de urine. Maar die bacteriële omzetting in de darmen was nog altijd raadselachtig. Wel was duidelijk dat er ten minste een handvol bacteriesoorten aan meedoet uit de klasse van de Clostridia, maar welke precies was nog onbekend. En ook welk enzym zij hiervoor gebruiken. Een lastige zoektocht, met de vijfduizend soorten bacteriën in onze darm en hun honderdduizenden enzymen. De Amerikanen die onlangs in Nature publiceerden, begonnen die zoektocht bij de bekende bilirubine-afbrekers, waaronder Clostridium ramosum. Die bacteriën en hun naaste verwanten lieten ze groeien op voedingsbodems met bilirubine. Zo konden ze onderzoeken wie dit pigment konden afbreken. Daaruit rolden negen groepen bacteriën. Die onderwierpen ze aan genetische analyse, op zoek naar hun onderlinge overeenkomsten en naar verschillen met bacteriën die geen bilirubine afbreken. Dat leverde 389 kandidaatgenen op, die ze vervolgens allemaal testten door ze in een modelbacterie (E. coli) te plaatsen. Het resultaat was een paar dozijn sterk op elkaar lijkende genen die coderen voor een groep nauw verwante enzymen. Die gaven de onderzoekers een verzamelnaam: bilirubinereductase. De laatste stap was dat ze in een genetische database al onze darmbacteriën screenden op deze genengroep. Het resultaat? In onze darm leven ten minste 658 bacteriesoorten die bilirubine kunnen afbreken. De nieuwe enzymgroep blijkt alom aanwezig bij gezonde volwassenen, maar nauwelijks bij pasgeboren baby’s en bij mensen met het prikkelbaredarmsyndroom. De darmflora speelt bijvoorbeeld ook een rol bij depressie, zo stond vorig jaar in Pharmaceuticals . Wellicht zat de hoofdpersoon van Sharp Objects er dus toch niet zover naast.</p>]]></description>
      <guid>https://nrc.nl/nieuws/2024/01/24/wat-kleurt-urine-geel-a4187956</guid>
      <pubDate>Wed, 24 Jan 2024 05:25:44 +00:00</pubDate>
    </item>
    <item>
      <title><![CDATA[
		Waardoor ontstaat het zingen van natuurijs?
	]]></title>
      <description><![CDATA[<p>Vorige week strekten schaatsers de benen op banen en uiterwaarden. De grote plassen bleven open. Jammer, want juist grote ijsvlakten staan garant voor een mystiek fenomeen: het kraken van natuurijs. Het klinkt als een holle fluit, een piepende deur, een serie pistoolschoten, een zingende walvis... Waar komen al die geluiden vandaan? En zijn ze een teken dat we moeten oppassen? „Als fenomeen is het niet veel bestudeerd, in elk geval niet dat ik weet”, zegt ingenieur Ysbrand Wijnant van de Universiteit Twente. „Daarom heb ik zelf maar even wat gesimuleerd op de computer.” Wijnant is gespecialiseerd in de akoestiek en trillingen van materialen. Hij werkt onder meer aan ‘stil asfalt’ en innovatieve geluidswallen voor snelwegen en spoorbanen. En speciaal voor NRC maakte hij ‘even’ wat plaatjes van geluidstrillingen: in, onder en boven een ijslaag op water. „De oorsprong van het geluid is het scheuren van het ijs”, vertelt Wijnant. „Dat gebeurt als het ijs gaat ‘werken’: als het krimpt of uitzet onder invloed van temperatuurveranderingen.” Bijvoorbeeld aan het begin of aan het eind van de dag, of als de zon tevoorschijn komt. Het ijs komt dan onder spanning te staan en daardoor ontstaan scheurtjes en grotere breuken. Dat veroorzaakt trillingen die je kunt horen. Die trillingen bewegen zich verschillende kanten op. Ze lopen als golven in alle richtingen door het ijs heen, maar ook door de lucht erboven en door het water eronder. Het zijn vooral de trillingen in het ijs zelf die zulke rare geluidseffecten veroorzaken. „Het leuke is dat de geluidsfrequenties uit elkaar worden getrokken naarmate de golven zich verder door het ijs voortbewegen”, vertelt Wijnant. „De hoogfrequente trillingen – die een korte golflengte hebben en die je hoort als de hogere tonen – bewegen zich sneller door het ijs heen dan de laagfrequente trillingen. Daarom hoor je soms dat ‘pieuw, pieuw’-geluid.” Het rijke palet aan geluiden en klankkleuren ontstaat doordat het ijs ook het water en de lucht in trilling brengt. Al die geluidstrillingen weerkaatsen op de bodem en tegen de oever. „Het is één groot complex pakket van geluidsgolven in verschillende materialen: gasvormig, vast en vloeibaar”, zegt Wijnant. Die combinatie maakt soms een ‘plok’, soms een ‘pieuw’, soms een langgerekte toon, afhankelijk van waar je je bevindt en van de aard van het oorspronkelijke geluid. En die hangt weer af van de spanning in het ijs, van de lengte en andere eigenschappen van de breuk, van de temperatuursverschillen, etcetera. „Het is een interessant fenomeen, vooral bij grotere ijsoppervlakken”, zegt Wijnant. „Het ijs smelt vaak een beetje overdag en ’s nachts groeit het weer aan. Dat veroorzaakt allerlei grote spanningen, die zich ontladen in die breuken. Als het ijs dik is, dan geeft dat soms spectaculaire knallen.” Die klinken nog weer interessanter dan de geluiden van dunner ijs, omdat de geluidsgolven binnen in een dikke ijslaag ook nog eens steeds weerkaatsen tegen de onderkant en de bovenkant van het ijs. Dat veroorzaakt extra akoestische chaos. „Hoe kouder het is, hoe harder die knallen klinken, want dan zijn er grotere krachten nodig om het ijs te laten breken.” IJs dat kraakt, zingt, pieuwt of plokt is dus niet per se gevaarlijk, besluit Wijnant. „Vaak zelfs in tegendeel. Maar alléén op je oren vertrouwen lijkt me in elk geval geen goed idee.”</p>]]></description>
      <guid>https://nrc.nl/nieuws/2024/01/17/waardoor-ontstaat-het-zingen-van-natuurijs-a4187235</guid>
      <pubDate>Wed, 17 Jan 2024 05:25:44 +00:00</pubDate>
    </item>
  </channel>
</rss>
