<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Hoe kunnen slakken feilloos de weg vinden naar planten op het balkon?]]></title>
      <description><![CDATA[<p>Mooi is dat. Heb je net op je balkon driehoog-achter aardbeien en jonge slaplantjes neergezet in je moestuinbak, blijken de slakken er opeens van gegeten te hebben. Waar komen die vandaan? En, nog intrigerender: hoe wisten ze dat juist dáár wat te halen viel? Er zijn volgens de online ‘soortzoeker landslakken’ van Naturalis Biodiversity Center 95 soorten op land levende huisjesslakken in Nederland. Daarnaast zijn er, afgaand op een zoekkaart van de Nederlandse Malacologische Vereniging, 25 soorten naaktslakken. Het zijn vooral de naaktslakken die een slechte naam hebben als het op het eten van tuin- en balkonplanten aankomt. Ze hebben het dan vooral voorzien op de „zachtere plantdelen en jonge kiemplanten”, staat te lezen op de website van de Belgische organisatie Natuurpunt. Dat ook huisjesslakken vaak groene planten eten „is een beetje een fabeltje”, laat evolutiebioloog en Naturalis-onderzoeker Menno Schilthuizen weten. „De meeste soorten leven van dood blad, algen en schimmels en maar heel af en toe van groene planten, en dan eigenlijk alleen het jonge blad of door de mens eetbaar gemaakte cultuurgewassen, waar alle afweerstoffen uitgekweekt zijn.” Zo eet ook de tuinslak, Cepaea nemoralis, vooral algen en korstmossen – onder andere op bomen óf balkons. Want de tuinslak is „een echte boomslak die met gemak twintig, dertig meter hoge bomen in klimt, en dat dus ook met gebouwen kan doen”, zegt Schilthuizen. Ook de segrijnslak Cornu aspersum is een klimmer, en kan dan op balkons terechtkomen. „Andere huisjesslakkensoorten, zoals de heesterslak Arianta arbustorum, zijn veel meer aan de grond gebonden en vind je ook in het bos zelden hoger dan vijftig centimeter boven de grond.” Van de naaktslakken kunnen evenmin alle soorten klimmen. Goede klimmers zijn onder andere de rode en de zwarte wegslak en diverse soorten kielslakken.  Dankzij de kleverige slijmlaag op hun onderlijf vallen ze niet naar beneden. Slakken kunnen ruiken met de antennes op hun kop. In een artikel uit 2017, in het tijdschrift Invertebrate Neuroscience, onderstreept de Hongaarse bioloog Tibor Kiss het belang van het slakkenreukorgaan bij het zoeken naar voedsel. Wel lijkt het erop, benadrukt hij, dat slakken voedsel alléén met hun reukorgaan kunnen traceren als ze de desbetreffende plant, alg of korstmos al eens eerder gegeten hebben. Bovendien is de afstand waarover ze voedsel kunnen ruiken hoogstwaarschijnlijk gering. Een experiment uit 1999 waarbij een slak op de geur een doekje met ethanol of een stukje appel kon opsporen, werd uitgevoerd over een afstand van zes centimeter – nu niet bepaald vergelijkbaar met de afstand van de begane grond tot een balkon. Wat wel kan meespelen, is de zoektocht naar een koele, vochtige plek, zeker op hete en droge dagen. In het artikel ‘Snails in the sun’, dat in 2019 in Ecology &amp; Evolution stond, schrijven Duitse onderzoekers dat slakken in al dan niet artificiële objecten klimmen om de warme grond te vermijden. Hoewel ze tijdens zo’n klim soms juist in sterkere mate aan de zon zijn blootgesteld, is de luchttemperatuur een eindje boven de grond zoveel lager dat het daadwerkelijk de moeite loont, concluderen de biologen. En als ze dan eenmaal op een koel balkon zijn, kunnen ze daar bij toeval eten tegenkomen. Tot slot: niet elke slak hoeft te klimmen. Sommige individuen liften met de potgrond of de balkonplanten mee, en slakkeneitjes kunnen zelfs via vogelpoep worden verspreid. 
		Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2023/06/29/hoe-kunnen-slakken-feilloos-de-weg-naar-planten-op-het-balkon-vinden-a4168409</guid>
      <pubDate>Thu, 29 Jun 2023 05:24:06 +00:00</pubDate>
    </item>
    <item>
      <title><![CDATA[Moet je zonnebrandcrème na  een jaar weggooien?]]></title>
      <description><![CDATA[<p>Het staat prominent op alle zonnebrandcrèmes: beperkt houdbaar. Jammer van al die halflege verpakkingen van vorig jaar. Of willen die fabrikanten gewoon graag hun verkoopcijfers opkrikken? KWF Kankerbestrijding zegt het ook: een jaar houdbaar. Nou ja, twéé jaar, volgens het Rode Kruis. „Maar houd er wel rekening mee dat de beschermingsfactor elk jaar met de helft afneemt.” Nivea zegt dat de crème ongeopend drie jaar houdbaar is, maar geopend zes tot twaalf maanden. Vanwaar die beperkte houdbaarheid, en vanwaar dat verschil tussen geopend en ongeopend? Gaat de crème soms schimmelen of schiften? Nee, hier zit een chemisch verhaal achter, vertelt Marijn Meijer. Hij ontwikkelt onderwijsmaterialen voor Stichting Leerplan Ontwikkeling (SLO) en beantwoordt vragen bij VraagbaakScheikunde.nl van het Centrum JongerenCommunicatie Chemie (C3). Zonnebrandcrème bevat fysische of chemische uv-blokkers, zo legt Meijer uit. „De fysische blokkers zijn mineralen, zoals zinkoxide of titaandioxide”, zegt hij. „Die reflecteren veel van de schadelijke uv-straling van de zon, maar absorberen die ook.” De chemische blokkers – tientallen verschillende – zijn specifieke stoffen die uv-straling absorberen. Het gaat veelal om koolwaterstoffen, zoals ethylhexylsalicylaat en octocryleen. Waarom is dat absorberen dan niet schadelijk? Om dat te begrijpen, moeten we  onze chemiekennis oprakelen. Moleculen bestaan uit atomen. Die hebben elk een kern, waar elektronen omheen cirkelen zoals planeten om hun zon. Alle elektronen hebben hun eigen favoriete baan rond de kern, die energetisch het meest stabiel is. „Uv-straling is energierijke straling”, vervolgt Meijer. Vandaar ook de kankerverwekkende werking: die energie kan ons dna beschadigen. „Als die straling op zo’n fysisch of chemisch filter terechtkomt en het filterdeeltje absorbeert die straling, dan wordt die energie gebruikt om een elektron van dat deeltje iets verder weg van de stabiele toestand te brengen. We spreken van een aangeslagen toestand.” Het deeltje zweeft nu in een hogere baan, verder weg van de kern. Het heeft dan een hoger energieniveau, maar wil graag weer terugvallen naar zijn oude, stabiele baan. Dat gebeurt vanzelf. „De energie komt daarbij weer vrij, maar nu in de vorm van warmte: onschadelijke straling met een veel langere golflengte.” Waardoor verliezen die filters dan na verloop van tijd hun werking? Het antwoord is simpel, aldus Meijer:  „Zuurstof uit de lucht tast de uv-blokkers aan. Zuurstof heeft een oxiderende werking.”  Met andere woorden, de stoffen gaan een verbinding aan met zuurstof. Daardoor veranderen ze van chemische samenstelling, en daarmee ook van werking. Dat gebeurt in een fles relatief langzaam, maar toch snel genoeg om te verklaren waarom je elk jaar een nieuwe moet kopen. Een nog ongeopende verpakking gaat iets langer mee. Maar op je huid gaat het oxideren behoorlijk snel. Ook de uv-straling zelf tast de filters aan, en je verliest een deel van de crème door zweten of zwemmen. Meijer: „Allemaal redenen waarom je je gedurende de dag regelmatig moet insmeren.” Zijn die uv-filters eigenlijk gezond? „Titaandioxide kan bij inwendig gebruik tot problemen leiden”, weet Meijer. „Dat is vrij recent vastgesteld. Het zat tot voor kort ook in tandpasta. De chemische filters kunnen soms irritaties en allergische reacties oproepen. Daarnaast zijn sommige schadelijk voor de natuur, zoals koraalriffen.” De Consumentenbond heeft het allemaal uitgezocht. Ethylhexylmethoxycinnamaat verstoort mogelijk je hormoonhuishouding, zo meldt de bond op haar pagina over zonnebrandcrèmes, en octocryleen werkt soms irriterend. Minstens veertien blokkers komen in je bloedbaan terecht (JAMA, 2019). Genoeg huiswerk voor wie graag ingrediëntenlijstjes bestudeert.</p>]]></description>
      <guid>https://nrc.nl/nieuws/2023/06/21/moet-je-zonnebrandcreme-na-een-jaar-weggooien-a4167739</guid>
      <pubDate>Wed, 21 Jun 2023 05:24:06 +00:00</pubDate>
    </item>
    <item>
      <title><![CDATA[Waardoor kun je soms niet op bepaalde namen komen?]]></title>
      <description><![CDATA[<p>Hoe heet-ie nou ook alweer, die ene acteur. In die ene film, je weet wel... Het ligt op het puntje van je tong, maar toch kom je er niet bij. Je ziet de asteroïde voor je, het ruimteschip, de kale acteur met zijn schalkse lach. Ach ja, natuurlijk: Bruce Willis. Armageddon. Waarom zeggen we moeiteloos tafel en stoel, honger en dorst, zelfs schoonheid en liefde, maar blijven we maar zoeken naar de naam van die ene acteur, film of politicus?  En is dat eigenlijk wel zo? Verdwijnen eigennamen makkelijker in het spinrag van ons brein? We vragen het aan Roel Jonkers, hoogleraar neurolinguïstiek in Groningen. Neurolinguïstiek combineert taalwetenschap (hoe is de taal opgebouwd en hoe gebruiken mensen die?) met neurologie (hoe werken de hersenen en wat gaat daarin soms mis?). „Ja, het is absoluut waar”, zegt Jonkers. „Een woord als ‘tafel’ is veel makkelijker op te roepen dan een eigennaam. Het speelt natuurlijk wel mee hoe vaak je die naam gebruikt. De naam van je kind of je moeder weet je meestal meteen, terwijl je voor die acteur echt even moet zoeken.” Waarin zoek je dan? „In je mentale woordenboek”, legt Jonkers uit. Dat is de verzameling van woorden die je ooit hebt geleerd. „Als je iets wilt zeggen, begin je bij het concept daarvan. Je maakt een soort mentaal plaatje”, vertelt Jonkers. „Als je ‘tafel’ wilt zeggen, vorm je je dus eerst een beeld van een ding met vier poten. Daarbij activeer je ook andere concepten die daarmee te maken hebben, zoals stoel en bed. Heb je daaruit eenmaal het concept ‘tafel’ gekozen, dan activeer je klanken die erop lijken. Takel, raken, raven. Uiteindelijk zég je dan ‘tafel’. En dat alles in milliseconden.” Dat weten we allemaal uit een combinatie van EEG- en MRI-onderzoek, vervolgt Jonkers. Met de eerste zie je hersenactiviteit in de tijd, met de tweede de activiteit op plekken die zijn geassocieerd met verschillende aspecten van taal, zoals klank, betekenis en woordvolgorde. De woordopslag zetelt in de temporaalkwab, boven het oor – bij de meeste mensen in de linker hersenhelft. „Dat weten we ook dankzij beeldvormend onderzoek bij mensen bij wie bepaalde hersenfuncties niet meer goed werken”, vertelt Jonkers, „bijvoorbeeld door een beroerte, een ongeluk of dementie. Afhankelijk van waar de schade zich bevindt, hebben die mensen heel specifieke taalproblemen. Afasie, noemen we dat.” Maar ook gezonde mensen zoeken af en toe naar woorden. Dat is heel normaal, aldus Jonkers. Het woordenvinden gaat beter met woorden die je vaker gebruikt, en die je al vroeg in je leven hebt geleerd. Op dat vlak winnen ‘tafel’, ‘liefde’ en zelfs ‘politiek’ het duidelijk van ‘Bruce Willis’. „Het gaat ook beter naarmate je ergens meer context bij kent”, merkt Jonkers op. „Meer haakjes waaraan je het woord kunt ophangen.” En daar gaat het mis bij de acteur: zijn naam is te arbitrair. „Het is toeval dat hij zo heet. Er zijn nog veel meer mensen die Bruce heten. Er zijn ook veel meer mensen die kaal zijn.” Zelf kan Jonkers ‘Bruce Willis’ gemakkelijk opdiepen sinds hij een artikel las over de vorm van dementie die deze acteur heeft. „Dat interesseerde mij beroepshalve. En dat is voor mij dus nu het haakje.” En wellicht vergeet u de naam van de acteur niet meer na het lezen van dit stukje.</p>]]></description>
      <guid>https://nrc.nl/nieuws/2023/06/14/waardoor-kun-je-soms-niet-op-bepaalde-namen-komen-a4167127</guid>
      <pubDate>Wed, 14 Jun 2023 05:24:06 +00:00</pubDate>
    </item>
    <item>
      <title><![CDATA[Waarom ben je juist op het allerlaatst ineens je blaas niet meer de baas?]]></title>
      <description><![CDATA[<p>Je staat met gekruiste benen bij de voordeur, worstelt met de huissleutel, rent de gang in, maar haalt dan toch nét de wc niet. Herkenbaar? Een kleine rondgang in de vriendenkring leert dat dit vooral een vrouwendingetje is. (Eén vriend appt dat hij het herkenbaar vindt „maar niet met extreme consequenties” – en voegt eraan toe dat kat Sam er meer last van lijkt te hebben.)  Waardoor gaat het op het allerlaatst toch soms mis? Het antwoord is net zo complex als het plassen zelf, aldus Bertil Blok, uroloog in het Rotterdamse Erasmus MC. „Plassen op de wc is een combinatie van bewuste en onbewuste processen”, zegt hij. De blaas is niet een passieve ballon, maar een actief orgaan dat is omgeven door een laag gladde spieren: de blaasspieren. Die zijn ontspannen zolang je je plas ophoudt en trekken samen tijdens het plassen.  Dat je urine tussendoor niet uit je blaas loopt, komt door de sluitspier: een sterke kringspier die onderdeel uitmaakt van de bekkenbodem. Die kun je bewust aan- en ontspannen. „Maar vergis je niet”, zegt Blok. „Ook dit systeem werkt grotendeels onwillekeurig, dus niet door jouw bewuste aansturing. Tijdens je dagelijkse bezigheden heb je een keiharde spierspanning in je bekkenbodem en je sluitspier. Die voorkomt dat je urine verliest.” Zodra je gaat plassen, ontspan je je sluitspier en bekkenbodem. Ook dat gaat gek genoeg grotendeels vanzelf. En de samentrekking van de blaas gaat al helemaal buiten je wil om. „Die onbewuste processen worden aangestuurd vanuit het plascentrum: een gebiedje tussen je oren, in je hersenstam”, vertelt Blok. De hersenstam is het ‘oergedeelte’ van onze hersenen, dat bijvoorbeeld ook onze ademhaling en bloeddruk regelt. „Die hersenstam zorgt er normaal gesproken voor dat je alleen kunt plassen als het sein op veilig staat”, zegt Blok. „Daarom vinden sommige mannen het moeilijk om te plassen in een open wc-ruimte. En daarom zul je niet snel in het openbaar in je broek plassen. Je hersenstam zet daar een heel sterke rem op.” Dat is wellicht een overblijfsel uit ons oerverleden: als prooidier op de savanne ben je minder vindbaar voor roofdieren als je niet steeds urine druppelt.  „Die hersenstam helpt jou dus droog te blijven, ook als je blaas overvol is”, zegt Blok. „Maar zodra je je eigen huis binnenstapt, denkt jouw hersenstam: veilig! Dan gaat de rem eraf en moet je uit alle macht bewust je sluitspier en bekkenbodem aanspannen. Maar dat houd je niet lang vol.” Blok vermoedt dat vooral moeders last hebben van ganglekkage. „Bij hen is veelal de bekkenbodem beschadigd, en soms ook de zenuwaansturing daarvan”, vertelt hij. „Deze vrouwen verliezen ook vaak wat urine tijdens hoesten, niezen of sporten. Dat noemen we inspannings-incontinentie.” Ook ouderen, bij wie de hersenstam minder goed werkt, verliezen soms urine. Dat heet aandrang-incontinentie. Heeft Blok wellicht een tip om ongelukjes te voorkomen? „Het belangrijkste is altijd: zorg dat je blaas niet te vol wordt. Ga regelmatig naar de wc.” Als je dat niet doet, raakt op den duur de spierballon opgerekt en kan hij zich niet meer goed legen. Ook de zenuwaansturing wordt dan slechter. Daardoor voel je minder goed wanneer de blaas vol is. Dat alles kan leiden tot blaasontsteking en inspannings-incontinentie. „Een beroepskwaal van vrachtwagenchauffeurs”, zegt Blok. „En van artsen.”</p>]]></description>
      <guid>https://nrc.nl/nieuws/2023/06/07/waarom-ben-je-juist-op-het-allerlaatst-ineens-je-blaas-niet-meer-de-baas-a4166575</guid>
      <pubDate>Wed, 7 Jun 2023 05:24:07 +00:00</pubDate>
    </item>
    <item>
      <title><![CDATA[Is een volle koelkast energiezuiniger dan een lege?]]></title>
      <description><![CDATA[<p>Hele discussies circuleren erover op internet. Een relatief lege koelkast zou energie vreten, omdat er veel koude lucht uit stroomt – en warme lucht erin – elke keer dat je de deur opent. De koelkast is dan telkens opnieuw kamerlucht aan het koelen. Helemaal volstouwen is ook niet slim, volgens de Britse kooksite Cookology.com, want dan kan de lucht niet goed in de koelkast circuleren. Een driekwart volle koelkast is ideaal, claimt deze site – zonder onderbouwing of bron. Waar ligt het optimum? Of maakt het niet uit? Stel dat ik een pak melk in de koelkast zet dat ik net heb gekocht. De melk heeft dan nog min of meer koelkasttemperatuur (zo’n 5 graden Celsius). Dan hoeft mijn koelkast dat pak niet af te koelen. Als ik daarna de koelkast weer open, stroomt er inderdaad een liter koude lucht minder weg. Dat pleit voor de vollekoelkasthypothese. Maar vaak zijn spullen die je in de koelkast zet, een stukje warmer. Bijvoorbeeld kliekjes, melk die op tafel heeft gestaan, of tomaten van de markt. Dan moet de koelkast werken om dat product af te koelen. Hoeveel energie dat kost, verschilt per product. Iedere stof heeft zijn eigen soortelijke warmte, of warmtecapaciteit: de hoeveelheid energie die nodig is om één gram van die stof één graad in temperatuur te doen stijgen. (Of een liter, in plaats van een gram, als je het omrekent.) Kost koelen evenveel energie als opwarmen? In de praktijk niet, want koelmachines werken heel anders dan opwarmmachines en zijn minder efficiënt. Maar voor het gemak gaan we er wel even vanuit, om stoffen met elkaar te kunnen vergelijken. De warmtecapaciteit van water (het hoofdbestanddeel van melk en tomaten) is 4,19 kilojoule per liter per graad. Die van lucht is 0,00129 kilojoule per liter per graad: ruim 3.200 keer minder. Je kunt dus 3.200 keer een liter lucht koelen en dan nog is dat energiezuiniger dan die ene keer die ene liter kamerwarme melk in de koelkast zetten. Eén kanttekening: de lucht die je afkoelt, is vochtig. Er gaat veel energie zitten in het condenseren van de waterdamp. Maar hoe dan ook: je koelkast bomvol zetten met kamerwarme boodschappen om energie te besparen, is contraproductief. Je zou hooguit je koelkast kunnen vullen met koele melkpakken. Puk van Meegeren van Milieu Centraal vindt deze hele discussie nogal triviaal. „Hoe vol je koelkast is, maakt véél minder uit dan de allerbelangrijkste factor: de zuinigheid van de koelkast”, zegt hij. „Een moderne, gemiddelde koel-vriescombinatie gebruikt jaarlijks 150 kilowattuur; een 15 jaar oude gebruikt 360 kilowattuur.” Een pak melk 15 graden afkoelen kost zo’n 62 kilojoule. Dat is 0,017 kilowattuur, oftewel 1/9.000 van het jaarlijkse energiegebruik van de gemiddelde moderne koelkast. Je koelt niet dagelijks vijfentwintig kamerwarme melkpakken (9.000/365), of vervangt niet 80.000 liter koelkastlucht (25×3.200), dus de koelkast gebruikt veruit de meeste energie voor het compenseren van de continue warmteopname uit zijn omgeving, door de wanden en de deur heen. Dus als je een nieuwe koelkast koopt, investeer dan in een zuinige, raadt Van Meegeren aan: die is beter geïsoleerd en heeft een efficiëntere compressor. En: „Koop er eentje die niet groter is dan je nodig hebt. Check regelmatig of de deur nog goed sluit. En laat kliekjes afkoelen voor je ze in de koelkast zet.” Hoewel ook die laatste tips dus maar marginaal verschil zullen maken.</p>]]></description>
      <guid>https://nrc.nl/nieuws/2023/05/31/is-een-volle-koelkast-energiezuiniger-dan-een-lege-a4165957</guid>
      <pubDate>Wed, 31 May 2023 05:24:07 +00:00</pubDate>
    </item>
    <item>
      <title><![CDATA[Hoe kan het dat een appel niet snel bruin wordt in een aangemaakte salade?]]></title>
      <description><![CDATA[<p>Appelstukjes kleuren snel bruin. Het ziet er niet zo smakelijk uit, en smaakt ook wat muf. Ook gesneden banaan, avocado, aardappel en andijvie zijn al snel minder appetijtelijk. Hoe kan dat, en wat is eraan te doen? Je appel roest, volgens een item van Schooltv. Bepaalde stoffen die bij elkaar komen, reageren met elkaar onder invloed van zuurstof. „Dat noem je oxidatie. De appel is als het ware aan het roesten.” Het verhaal klopt, maar het woord ‘roest’ wekt wellicht de indruk dat ijzer er iets mee te maken heeft. Dat is niet zo. Wel is oxidatie het sleutelwoord. Appels, avocado’s en veel andere planten zitten barstensvol polyfenolen. (Voor de liefhebber: dat zijn chemische verbindingen die bestaan uit benzeenringen waar een of meer hydroxylgroepen aan hangen: staartjes bestaande uit een zuurstof- en een waterstofatoom.) Die polyfenolen vormen een grote, diverse groep met uiteenlopende eigenschappen. In grote lijnen beschermen ze de plant tegen ultraviolette straling, vraat door insecten en aantasting door schimmels en bacteriën. Polyfenolen dragen bij aan de smaak en kleur van veel voedingsstoffen. Er worden allerlei gezondheidseffecten aan toegekend, van bescherming tegen kanker en hart- en vaatziekten tot stimulering van nuttige darmbacteriën. Deze polyfenolen bevinden zich vooral in de celwanden van planten. Zodra zo’n cel beschadigd raakt, bijvoorbeeld door snijden of kneuzen, komen ze in aanraking met de inhoud van de cel. En daarin bevinden zich enzymen, zogeheten polyfenoloxidasen, die de polyfenolen afbreken met hulp van zuurstof. Daarbij ontstaan allerlei chinonen:  stoffen die giftig zijn voor insecten en micro-organismen, maar ook een – nog veelal onbegrepen – rol spelen in het metabolisme van cellen. Maar vanwaar nu die bruine kleur? De chinonen worden in een verdere reeks reacties omgezet in andere stoffen, waaronder allerlei bruine pigmenten: melaninen. Die kennen we ook van onze eigen bruining in de zon. De rol van melaninen in planten is nog niet helemaal opgehelderd (het zijn „de meest raadselachtige pigmenten van planten”, volgens een review in Frontiers in Plant Science), maar helpen in elk geval bij de bescherming tegen vraat en bederf. Wie nu de bruining van zijn appelstukjes wil voorkomen, kan er bijvoorbeeld citroensap, sinaasappelsap, zure frisdrank of een vinaigrette overheen sprenkelen. De zuren maken het enzym polyfenoloxidase kapot. De ‘actieve plek’ van het enzym verliest namelijk zijn koperionen naarmate de omgeving zuurder wordt. Daarmee neemt de activiteit van het enzym af. Die activiteit is ook afhankelijk van andere chemische factoren. Dat verklaart waarom niet álle vruchten bruin kleuren bij snijden of kneuzen, terwijl ze wel allemaal polyfenolen bevatten, in grotere of kleinere hoeveelheden. Paprika is bijvoorbeeld niet heel zuur, maar verkleurt nauwelijks na het snijden. Dat verklaart waarom je ook op andere manieren de bruining kunt voorkomen. Je kunt je voedsel verhitten (blancheren houdt  andijvie bijvoorbeeld frisgroen; de appelstukjes op je taart blijven frisgeel), in zout water leggen, invriezen, of bewaren zonder zuurstof (bijvoorbeeld in vacuümverpakking). Soms vinden we die enzymatische bruinkleuring overigens juist wél wenselijk. Koffie, thee en chocola danken hun typische smaak en bruine kleur bijvoorbeeld deels aan de oxidatie van polyfenolen. Hetzelfde geldt voor gedroogde zuidvruchten, zoals rozijnen, dadels en vijgen. Daar is niks aan als je de enzymen eerst kapotmaakt. 
		Nieuwsbrief
		NRC Eten &amp; Gezondheid
	 
		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://nrc.nl/nieuws/2023/05/24/hoe-kan-het-dat-een-appel-niet-snel-bruin-wordt-in-een-aangemaakte-salade-a4165444</guid>
      <pubDate>Wed, 24 May 2023 05:24:08 +00:00</pubDate>
    </item>
    <item>
      <title><![CDATA[Waardoor hoor je in je auto zo slecht waar een sirene vandaan komt?]]></title>
      <description><![CDATA[<p>Paniek, een sirene! Maar wáár?! Voor? Achter? En hoe ver weg?! Chauffeurs zullen het herkennen: het onvermogen om die zieken-, brandweer- of politieauto snel en precies te lokaliseren. Soms zie je hem pas zo laat dat je hem hindert. Hoe komt dat? Met onze twee oren zijn we toch prima toegerust voor 3D-geluidswaarneming? Doordat ons ene oor het geluid net iets eerder en iets harder hoort dan het andere, kunnen onze hersenen afleiden waar een geluidsbron zich bevindt. Maar blijkbaar niet tijdens het rijden. Is het dopplereffect wellicht de schuldige..? Dat is het verschijnsel dat een geluidsbron die zich snel beweegt, het geluid vervormt. Wanneer een ambulance naar je toe rijdt, klinkt hij hoger dan wanneer hij van je af rijdt. Dat komt doordat de luidspreker de geluidsgolven die hij vóóruit zendt, als het ware iets in elkaar duwt: hij haalt zijn eigen geluidsgolven steeds een klein beetje in. Daardoor reist dat geluid door de lucht met een kleinere golflengte: een hogere toon. De geluidsgolven die de ambulance naar achteren stuurt, worden juist iets uit elkaar getrokken. Maar nee, doppler heeft geen effect op de lokaliseerbaarheid van de ambulance, vertelt akoesticus Sander van Wijngaarden. Zijn bedrijf Embedded Acoustics ontwikkelt 3D-geluidstechnologie, bijvoorbeeld een koptelefoon waarmee gevechtspiloten kunnen horen waar een vijandige raket zich in de lucht bevindt. „Het dopplereffect beïnvloedt de toonhoogte maar een klein beetje”, zegt Van Wijngaarden. „Toonhoogte heeft weliswaar enig effect op lokaliseerbaarheid: we hebben voldoende hoge tonen nodig om te lokaliseren, terwijl lage geluiden juist beter in je voertuig doordringen. Maar het dopplereffect is te klein om daarin een verschil te maken.” De kern van het probleem is je eigen auto. „Je hebt al dat materiaal om je heen”, zegt Van Wijngaarden, „en dat dempt enorm. Daardoor hoor je het geluid vanuit de richting waarin het toevallig het beste de auto binnenkomt. Vaak is dat een bepaalde ruit, of een plek waar het rubber niet goed afsluit.”  Zo kan het dus gebeuren dat jij denkt dat de ambulance zich links vóór je bevindt, en hij opeens opduikt in je rechterspiegel. En ook nog eens veel dichterbij dan je dacht. Want naast lokaliseerbaarheid is er nog een andere factor van belang voor het opmerken van de ambulance: de hoorbaarheid. Ook die is niet best in die geluidsgeïsoleerde kooi – zeker wanneer je ook nog naar muziek luistert. „Die slechte lokaliseerbaarheid moeten we accepteren, want die is in moderne auto’s een gegeven”, zegt Van Wijngaarden. „Tenzij we allemaal in cabrio’s gaan rijden. Of een 3D-geluidssysteem ontwikkelen dat automatisch de autoradio overneemt als er een ambulance in de buurt is.” Een beetje zoals die koptelefoon voor gevechtsvliegers, maar dan met een tiental luidsprekers in de auto. Technologisch is dat haalbaar, maar Van Wijngaarden betwijfelt of iemand daarin zou willen investeren. „Zo groot is het probleem nou ook weer niet. We kunnen beter inzetten op de hoorbaarheid van sirenes.” Daarnaar is veel onderzoek gedaan, onder meer door TNO. Mede op basis daarvan is in 2009 de zuivere drietoon van de ambulance (c-e-g-e) vervangen door de huidige schrille tweetoon met boventonen („een krijsende fis” en „een valse b”, zo schreef NRC destijds). Een luidere sirene is natuurlijk ook een optie. „Daarin is een optimum gekozen dat ook gezond is voor ambulancebestuurders, voor omwonenden van ziekenhuizen en voor fietsers en voetgangers.”</p>]]></description>
      <guid>https://nrc.nl/nieuws/2023/05/17/waardoor-hoor-je-in-je-auto-zo-slecht-waar-een-sirene-vandaan-komt-a4164855</guid>
      <pubDate>Wed, 17 May 2023 05:24:09 +00:00</pubDate>
    </item>
    <item>
      <title><![CDATA[Hoe kan het dat bleekmiddel overal de kleur uit doet verdwijnen?]]></title>
      <description><![CDATA[<p>De toepassingen zijn ontelbaar: stralende tanden, blinkende badkamers, fris beddengoed. Bleek wordt op diverse plekken ingezet om kleur te verwijderen uit voorwerpen en ze dus te bleken. Maar naast een zegen brengt het ook een zorg: bleek haalt vlekken úít je kleding, maar kan ook vlekken veroorzaken ín je kleding. Hoe werkt bleek eigenlijk? Om erachter te komen hoe bleek kleur verwijdert, moeten we eerst weten hoe voorwerpen aan hun kleur komen. Dat werkt als volgt. Sommige moleculen bezitten chromoforen: een paar verbonden atomen die samen in staat zijn om licht te absorberen. Verschillende chromoforen absorberen verschillende golflengtes. Bètacaroteen is een voorbeeld van zo’n molecuul met een chromofoor. Schijn je er wit licht op, dan absorbeert deze stof alle kleuren behalve geel en oranje. De golflengtes van deze kleuren worden weerkaatst en daarom zien we oranje wortels. Zo kleuren bloedcellen rood door het chromofoorbevattende heem en planten groen door het pigment chlorofyl. Over naar de werking van bleek zelf. Bleek is een overkoepelende term voor verschillende blekende stoffen. Koop je een fles in de supermarkt, dan is de kans groot dat natriumhypochloriet (NaClO) de werkzame stof is. Maar ook bijvoorbeeld waterstofperoxide (H2O2), bekend als blondeermiddel, heeft een blekende werking. Overeenkomstig aan de moleculen is dat ze de elektronen van een ander molecuul wegdrijven en de protonen in de kern aantrekken. Precies dit pesterijtje halen ze uit bij pigmenten. Bleek verbreekt elektronbindingen in chromoforen, waardoor ze niet meer in staat zijn om licht te absorberen. Het resultaat is dat meer wit licht terugkaatst, dus zie je minder kleur. Niet alleen chemische bleek kan bleken. Eeuwen geleden zetten we zonlicht al in om linnengoed weer fris te laten ogen door de vergeelde stof uit te spreiden over zogenaamde bleekvelden. Schilders als Jan Brueghel en Nicolaes Molenaer legden dit in de 17de eeuw vast op het doek en families ‘(de) Bleker’ en alle varianten daarop danken hun naam aan dit tafereel. Wat werkt, dat werkt: er werden geen vragen gesteld waarom zonlicht bleekt. Inmiddels weten we dat zonlicht vrije zuurstofatomen in de lucht vormt. Deze tasten chromoforen aan, waardoor zonlicht ook kleur verdrijft. Andere voorbeelden van natuurlijke blekers zijn citroensap en azijn. Huishoudbleek dankt zijn populariteit ook aan een andere eigenschap: het desinfecteert. Met hetzelfde pesterijtje dat natriumhypochloriet uithaalt bij chromoforen, het sloopt het bacteriële eiwitten. Dat doet natriumhypochloraat door die eiwitten te ontvouwen, waardoor ze niet meer kunnen functioneren. Pech voor de bacteriën: hun essentiële eiwitten raken door bleek onomkeerbaar beschadigd, waardoor de micro-organismes het loodje leggen. Bleek maakt helaas geen onderscheid tussen bacteriën en menselijk weefsel. Door ook onze eiwitten te veranderen, veroorzaakt contact met bleek irritatie en het afsterven van cellen. Dus het antwoord op de vraag: bleek werkt voornamelijk door andere moleculen te slopen.</p>]]></description>
      <guid>https://nrc.nl/nieuws/2023/05/10/hoe-kan-het-dat-bleekmiddel-overal-de-kleur-uit-doet-verdwijnen-a4164294</guid>
      <pubDate>Wed, 10 May 2023 05:24:10 +00:00</pubDate>
    </item>
    <item>
      <title><![CDATA[Waarom is langzamer ademen gezond?]]></title>
      <description><![CDATA[<p>Het hoort bij yoga, mindfulness en baden in ijswater: dieper en langzamer ademhalen. Allerlei gezondheidseffecten worden eraan toegeschreven, van een lagere bloeddruk tot een betere nachtrust en concentratie. Maar klopt dat allemaal wel? Hoe werkt dat dan – en waarom heeft de evolutie er dan niet voor gezorgd dat wij altíjd langzaam ademen? De medische vakliteratuur is helder: diep, langzaam ademen verhoogt de pijngrens, vermindert spanning, negatieve gevoelens, darmklachten, chronische rugpijn, stress, angst en depressie, en bevordert het immuunsysteem, psychologisch welbevinden en slaapkwaliteit. „Onze ademhaling wordt aangestuurd door ons autonome zenuwstelsel”, vertelt Hanneke van Helvoort, longfysioloog van het Radboudumc in Nijmegen. „Dat is het gedeelte van het zenuwstelsel dat de onbewuste processen regelt – ook bijvoorbeeld de hartslag, de bloeddruk en de spijsvertering.” Maar de ademhaling kun je óók bewust aansturen. „Je kunt de autonome ademhaling overrulen”, legt Van Helvoort uit, „bijvoorbeeld tijdens het spreken of door even diep te zuchten.” Een diepe zucht brengt meteen de hartslag en bloeddruk omlaag, wat kan helpen om jezelf te kalmeren. Maar er zijn dus ook langduriger voordelen als je vaker diep en langzaam ademt, bijvoorbeeld een kwartiertje per dag. „Het autonome zenuwstelsel bestaat uit twee delen”, legt Van Helvoort uit. „Het sympatische zenuwstelsel, dat het lichaam klaarmaakt voor actie, en het parasympatische zenuwstelsel, dat juist zorgt voor rust en ontspanning. In principe houden die twee elkaar in evenwicht. Zo adem je in rust zo’n twaalf tot vijftien keer per minuut.” De ademhaling past normaal gesproken precies bij de inspanning die je levert – dat heeft de evolutie prima bekeken. Altijd langzamer ademen is dus nergens voor nodig, aldus Van Helvoort. Maar in stresssituaties adem je sneller dan nodig is – soms wel 20 tot 25 keer per minuut – doordat stresshormonen het ademcentrum in de hersenen stimuleren. Je ademt dan oppervlakkiger, vanuit de borstkas, vertelt Van Helvoort. „Je lichaam levert geen extra inspanning, maar staat wel in de actiestand. Hierdoor ontstaat een disbalans tussen wat het lichaam krijgt en nodig heeft, met als gevolg dat je je niet prettig voelt.”  Op termijn kan die disbalans gezondheidsproblemen veroorzaken. Maar het omgekeerde kan ook: je kunt gezonder worden door bewust anders te ademen. „Je moet dan meer ademen met je middenrif, en minder vanuit je borstkas”, zegt Van Helvoort. „Die buikademhaling kun je het best liggend oefenen, met je hand op je buik. Dan kun je goed voelen of je hand omhoog komt als je inademt.” Het middenrif is de grote, platte spier die borst- en buikholte scheidt. Hij wordt aangestuurd vanuit het sympathische zenuwstelsel. „Het bijzondere is dat juist door samentrekking van deze spier ook het parasympatische systeem wordt geactiveerd. Het lichaam vertraagt: bloeddruk, hartslag, bloedsuikerspiegel en spierspanning gaan omlaag. Daardoor wordt de hersenschors minder geprikkeld, waardoor ook het emotionele systeem tot rust komt en er minder adrenaline vrijkomt. Dit verklaart waarom je je met een diepe buikademhaling minder gestrest voelt, ook al na een paar ademhalingen.” Iedereen kan dit leren, benadrukt Van Helvoort. „Maar dit moet je niet zomaar op eigen houtje gaan doen.” Wat ze wél iedereen kan aanraden, is zich bewuster worden van de eigen ademhaling. Alleen dat al kan je rustiger maken – en daarmee op termijn gezonder.</p>]]></description>
      <guid>https://nrc.nl/nieuws/2023/05/03/waarom-is-langzamer-ademen-gezond-a4163633</guid>
      <pubDate>Wed, 3 May 2023 05:24:10 +00:00</pubDate>
    </item>
    <item>
      <title><![CDATA[Kunnen wormen ook last hebben van wormen?]]></title>
      <description><![CDATA[<p>Wormen bezetten bijna elke niche op aarde, van de diepzee tot de gletsjers van Alaska en van je achtertuin tot je darmen, je lever of je oogbol. Als je pech hebt. Wormen leven volop in gewervelde dieren, en ook in planten, paddenstoelen en zelfs in insecten. Maar leven ze ook in wormen? Een worm in een worm, misschien zelfs in een worm in een worm, als een serie matroesjka-poppetjes?  ‘Wormen’ zijn geen officiële groep van verwante organismen, zoals  ‘spinnen’ of ‘slakken’. ‘Worm’ zegt alleen dat een dier langwerpig en buigzaam is. Je hebt wormen onder de gewervelden (de hazelworm: een hagedis), onder de insecten (de glimworm en de meelworm: larven van kevers) en onder de weekdieren (van regenworm tot reuzenborstelworm en van aardappelaaltje tot lintworm). Onder de weekdierwormen zijn drie groepen het bekendst. Ten eerste de ringwormen, zoals regenworm en wadpier. Dan heb je platwormen, zoals lintworm en leverbot. En je hebt rondwormen, waaronder nematoden (aaltjes) en draadwormen. Daarnaast zijn er allerlei bizarre snuiters die nergens op lijken, zoals fluweelwormen, snoerwormen en tandmondwormen – of wél ergens op, zoals haakwormen, spuitwormen en peniswormen. Maar welke leven er nu in andere organismen? „Vooral platwormen en rondwormen”, weet Rens Zonneveld, arts-parasitoloog van het Amsterdam UMC. Onder de rondwormen vallen de spoelwormen die je vaak vindt in de darmen van gewervelde dieren. En de krioelende witte wormpjes die kinderen soms in de ontlasting hebben. Die kennen we ook wel als aarsmaden, maar het zijn helemaal geen maden: maden zijn vliegenlarven. „Naar schatting is wereldwijd een op de vier mensen geïnfecteerd met een parasitaire worm”, vertelt Zonneveld. Van veel van die wormen merk je niet zoveel. Andere zijn ronduit akelig, zoals de mijnworm. Die drinkt bloed in de darm en kan chronische diarree, bloedarmoede en ondervoeding veroorzaken. Worminfecties zien we vooral in tropische landen. Mensen raken daar bijvoorbeeld geïnfecteerd door met blote voeten te lopen, door ongekookt water te drinken of door slechte toilethygiëne. „Waar mensen schoenen dragen en goede sanitaire voorzieningen hebben, is de kans op zo’n worminfectie minder groot.” In Nederland ziet Zonneveld zo nu en dan een patiënt met een worm. Vaak is diegene dan in de tropen geweest. Stiekem zou de arts nog wel meer parasieten willen zien: „Een waanzinnig fascinerende wereld.” Ook insecten kunnen wormpjes hebben. Boeren gebruiken dat principe voor biologische bestrijding: ze zetten aaltjes in die plaaginsecten infecteren en vergiftigen. Er zijn ook eencellige parasieten die leven in parasitaire wormen of andere parasieten. Dat noemen we hyperparasitisme: een parasiet in een parasiet. Dat verschijnsel is vooral bekend van parasitaire sluipwespen. Die leggen hun eitjes in de rupsen van vlinders. De sluipwesplarven eten de rups van binnenuit op, waarna ze zich verpoppen. Andere sluipwespen leggen op hun beurt eitjes in de poppen van de eerste sluipwespen. Derdegraadshyperparasitisme vinden we bij schimmels: een schimmel op een schimmel op een schimmel op een boom.  En hyperparasitisme bij wormen? „Daar heb ik maar één studie over gevonden”, zegt Zonneveld, die speciaal voor NRC nog even de literatuur in dook. „Het ging over lintworm- en rondwormlarven die waren aangetroffen in lintwormen bij vissen. Maar misschien komt het wel meer voor. Voor zover ik weet is hier nog maar heel weinig over bekend.” 
		Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2023/04/25/kunnen-wormen-ook-last-hebben-van-wormen-a4163014</guid>
      <pubDate>Tue, 25 Apr 2023 05:24:11 +00:00</pubDate>
    </item>
  </channel>
</rss>
