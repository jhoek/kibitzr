<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Slijt een stroomdraad als er stroom doorheen loopt?]]></title>
      <description><![CDATA[<p>Elektronica gaat soms kapot: je smartphone houdt ermee op, de broodrooster begint te roken. Komt dat door slijtage van de stroomdraad? Per slot van rekening lopen daar elektronen doorheen, en waar gelopen wordt, is wrijving – of liever gezegd weerstand, in dit geval. Hoe zit dat? Een relevante vraag, vindt Bas Vermulst, elektronica-expert van de TU Eindhoven. Hij legt eerst uit wat stroom eigenlijk is. Stroom is verplaatsing van elektronen: elementaire deeltjes met een negatieve lading. Ze bevinden zich rondom de kern van een atoom, maar kunnen ook van het ene naar het andere atoom overspringen. „Het zijn eigenlijk pakketjes lading”, zegt Vermulst. „Op kleine schaal hebben ze quantummechanische eigenschappen, bijvoorbeeld dat ze tegelijkertijd zowel een golf als een deeltje zijn. Op grotere schaal gedragen ze zich als een continue stroom, vergelijkbaar met watermoleculen die samen door een tuinslang stromen. In dit geval een stroom van lading.” Individuele elektronen kruipen relatief langzaam door een koperdraad: met zo’n 20 micrometer per seconde, oftewel 7 centimeter per uur. „Een elektron doet er vele uren over van de schakelaar naar de lamp”, zegt Vermulst. „Maar als aan de ene kant een elektron een draad in gaat, dan komt er vrijwel meteen aan de andere kant een ander elektron uit. Zo verplaatst de lading zich met zo’n 180.000 kilometer per seconde.” Tijdens het hoppen tussen de atomen ondervinden de elektronen hinder. „Net als een rivier: die gaat bergafwaarts ook niet steeds sneller stromen”, zegt Vermulst. „De elektronen moeten zich door het atoomrooster heen werken en ondervinden daar thermische effecten.” Bij temperaturen boven het absolute nulpunt (-273°C) trillen alle deeltjes namelijk in het rooster. Dat levert botsingen op, waardoor de elektronen energie verliezen. „Alleen vlak bij het absolute nulpunt gebeurt iets bijzonders: de weerstand is dan opeens nihil. Dat heet supergeleiding.” Supergeleiding zorgt, in sterk gekoelde machines, onder meer voor de supersterke magneetvelden van een MRI-scanner of een deeltjesversneller. Maar dat koelen lukt niet in je smartphone of laptop. Daardoor is er in consumentenelektronica altijd weerstand en treden er thermische effecten op. „Die kunnen uiteindelijk zorgen voor defecten”, benadrukt Vermulst. „Zoals dat het isolerende omhulsel bros kan worden of kan smelten, of de draad zelf kan breken door het steeds uitzetten en krimpen. Dat laatste zien we bij de minuscule interne bedrading van transistoren en chips.” Stroomdraden slijten dus niet, aldus Vermulst. Er is één uitzondering: als de stroom te groot wordt, kan er zoveel warmte ontstaan dat de draad smelt. Dat is wat er onlangs in Flevoland gebeurde: smeltende hoogspanningsdraden zakten op de bovenleiding, waardoor daar maandenlang geen treinen konden rijden. Een rokende broodrooster heeft een ander probleem: stof of broodkruimels die aan de draden vastkleven. Is er iets te doen tegen die ‘gewone’ thermische effecten in elektronica? Niet als consument, antwoordt Vermulst. „Het zit hem voornamelijk in het ontwerp. Er is prima rekening mee te houden, maar vaak spelen kosten een rol. Als consument kun je hooguit goed voor je batterijen zorgen. Bijvoorbeeld niet je telefoon of de accu van je e-bike de hele nacht aan de lader leggen.” Het beste is als de lading van een batterij tussen de 20 en de 80 procent blijft, adviseert hij: „Zet bijvoorbeeld een timer op de lader. Dan verliest de batterij jaarlijks maar hooguit een paar procent aan capaciteit, in plaats van 20 procent.”</p>]]></description>
      <guid>https://nrc.nl/nieuws/2023/03/29/slijt-een-stroomdraad-als-er-stroom-doorheen-loopt-a4160773</guid>
      <pubDate>Wed, 29 Mar 2023 05:24:15 +00:00</pubDate>
    </item>
    <item>
      <title><![CDATA[Zijn nageldrogers kankerverwekkend?]]></title>
      <description><![CDATA[<p>Veel mensen lakken regelmatig hun nagels. Thuis of in een nagelstudio. De laatste jaren maakt gellak een opmars; een lak die veel minder snel beschadigt dan gewone nagellak. Voor deze nagellak is uv-straling die de gel uithardt nodig, afkomstig van een nageldroger. Leidt dat tot een verhoogd risico op kanker? Amerikaanse onderzoekers publiceerden in januari in Nature Communications  een studie waarin ze het effect van nageldrogers op huidcellen onderzochten. Ze stelden twee verschillende soorten menselijke huidcellen en huidcellen van een muis bloot aan uv-licht met hetzelfde spectrum als in nageldrogers. Mensen die gellak laten zetten hebben hun handen variërend van drie tot wel dertig minuten per hand in de nageldroger. Sommigen lakken hun handen iedere week, anderen gaan maar een paar keer per jaar. De onderzoekers zagen dat één sessie van twintig minuten ervoor zorgde dat tussen de 20 en 30 procent van de cellen doodging. Blootstelling op drie opeenvolgende dagen leidde in de studie tot 65 tot 70 procent celdood. Daarnaast veroorzaakte het uv-licht schade aan het dna en aan de mitochondriën. „We wisten wel dat uv A schade kan veroorzaken, maar van het licht van deze golflengte [340-395nm] dachten we altijd dat het wel mee zou vallen”, zegt moleculair bioloog Richarda de Voer van het Radboudumc. Cellen ruimen de hele dag door dna-schade op, het wordt pas gevaarlijk als er zoveel schade is dat ze het niet meer kunnen herstellen, dan kan een tumor ontstaan. Daarom keken de onderzoekers ook naar blijvende dna-schade. Een deel van de schade bleek niet te herstellen en dit leidde tot mutaties. De Voer: „Het sterke aan dit onderzoek vind ik dat de onderzoekers in het laatste deel van de studie laten zien dat de gevonden schade overeenkomt met het type schade dat bij sommige huidkankers gevonden wordt.” Nu bewijst deze studie nog niet dat nageldrogers kanker veroorzaken, benadrukt De Voer. Cellen in een laboratorium kunnen zich anders gedragen dan in een lichaam. Het gebruikte model is volgens haar een goede voorspeller van mutageniteit. „Het is een veelgebruikt model . Bij longtumoren zien we bijvoorbeeld mutaties die overeenkomen met mutaties die in celonderzoek ontstaan na blootstelling aan stoffen uit tabaksrook.” De onderzoekers pleiten in hun studie voor epidemiologisch onderzoek om meer duidelijkheid te geven. Op een paar case studies na is er weinig onderzoek te vinden. Ook in Nederland leggen dermatologen tot nu toe geen link tussen huidkankers rond de nagels en gellak, laat Yannick Elshot van het Antoni van Leeuwenhoek  weten. Ook hij pleit voor een epidemiologische studie. „Daarin zijn de langetermijneffecten ook belangrijk. Iemand die dit maar een paar keer per jaar doet maar wel vele jaren achter elkaar, kan alsnog een hoog risico lopen. Dna-schade kan opbouwen waardoor je op latere leeftijd huidkanker kunt ontwikkelen. Dat kan door de zon gebeuren, maar wellicht ook door nageldrogers.” Kunnen liefhebbers van gellak hun nagels ook anders laten drogen dan met een uv-lamp? Alleen als je heel veel geduld hebt, zegt Katja Loos, hoogleraar macromoleculaire chemie, aan de Rijksuniversiteit Groningen. „Gellak bestaat uit oligomeren. Door uv-licht op de gel te schijnen, treedt fotopolymerisatie op en ontstaan polymeren. Hierdoor ontstaat een stabiele, harde laag. Je kunt het proces vergelijken met de reactie die plaatsvindt als je een vulling bij de tandarts krijgt.” Dat kun je ook met gewoon licht bereiken, maar dan loop je lang met natte nagels rond, vermoedt Loos. De resultaten van een epidemiologische studie kunnen nog jaren op zich laten wachten. Elshot: „Mensen moeten tot we zekerheid hebben zelf de afweging maken: zijn mooie nagels het waard zijn om over tien jaar mogelijk huidkanker te ontwikkelen waardoor een stukje van de vinger geamputeerd moet worden, of erger?”</p>]]></description>
      <guid>https://nrc.nl/nieuws/2023/03/23/zijn-nageldrogers-kankerverwekkend-a4160202</guid>
      <pubDate>Thu, 23 Mar 2023 05:24:15 +00:00</pubDate>
    </item>
    <item>
      <title><![CDATA[Waarom moet je wilgen knotten?]]></title>
      <description><![CDATA[<p>‘Verminking”, oordeelde een Amerikaanse vriendin over een rij knotwilgen langs een poldersloot. Ze kon het karakteristieke cultuurbeeld niet waarderen.  Waar dient het  voor, dat amputeren van boomtakken?  Wilgen (Salix alba) hóéf je helemaal niet te knotten. Ze bestaan al miljoenen jaren langer dan wij en deden het al die tijd prima. Een nooit-geknotte wilg zal uitgroeien tot een majestueuze boom van zo’n 20 meter hoog. Je ziet ze soms als ‘schietwilgen’ langs de grote rivieren staan. Ook de bekende treurwilg is een niet-geknotte S. alba, maar dan in een variant met neerhangende takken. Als je de top van een jonge wilg afzaagt op zo’n twee meter hoogte, dan ontspruiten op die plek al snel tientallen nieuwe takken, of wilgentenen. Als je die elke twee, drie jaar helemaal afzaagt, zullen er steeds opnieuw scheuten gaan groeien tussen de stompen in. Zo stapelen de stompen zich op en ontstaat de typerende knot. De scheuten groeien razendsnel: al na een jaar zijn ze een paar centimeter dik, na drie jaar algauw tien tot vijftien. Vroeger knotten mensen wilgen om mooi hout te verkrijgen. De lange, sterke, soepele wilgentenen zijn ideaal om manden of schuttingen van te vlechten. De dikkere takken gingen naar de klompenmaker of timmerman.  Een knotboom produceert meer hout dan een boom die je niet knot. Daarom knotten mensen al duizenden jaren ook andere bomen, zoals haagbeuk en eik: het bekende hakhout. Daarbij sneden ze de bomen vlak boven de grond af, waarna ze jaarlijks brandhout konden oogsten van de zogeheten stobben. Op de Veluwe vonden onderzoekers levende stobben van minstens duizend jaar oud.  Tegenwoordig knotten mensen vooral omdat ze de knotvorm mooi vinden: die past bij ons cultuurlandschap. Daarnaast dragen knotbomen bij aan de biodiversiteit. Er broeden vaak vogels in, zoals eenden en ooievaars. Oudere knotten vormen een bijzonder micro-ecosysteem waarin veel insecten en andere ongewervelden wonen, en soms zelfs reptielen en amfibieën. Stokoude, holle knotbomen bieden onderdak aan holenbroeders en marterachtigen. Niet alle boomsoorten zijn te knotten. Sommige gaan dood als je ze rigoureus afzaagt. Wilg, eik en haagbeuk kunnen er prima tegen, net als linde, populier, es en esdoorn. De verklaring daarvoor ligt in hun cambium: de cellaag vlak onder de bast die zorgt voor de boomgroei. Bij alle boomsoorten liggen daarin de beginselen van blad- maar ook takkenknoppen. Knotbomen hebben relatief veel van die laatste, overal verspreid in hun cambium. Die knoppen zijn piepklein en inactief. Ze liggen te wachten op een trigger om te ‘ontwaken’ en uit te groeien tot een zijtak. Die trigger is een samenspel van minstens drie plantenhormonen, waaronder auxine, dat op zijn beurt onder invloed staat van bijvoorbeeld stress en beschadiging. Na het afzagen van een top of zijtak kantelt het evenwicht van hormonen die elkaar – en de knopgroei – onderdrukken, waarna een knop-in-aanleg ontwaakt en uitgroeit tot een zijtak. Een jonge knotwilg die je niet langer knot, kan nog vrolijk uitgroeien tot een vrij natuurlijk ogende wilg. Een ouder exemplaar zal daarentegen ten onder gaan aan het gewicht van zijn takken. De knot gaat scheuren, regenwater sijpelt naar binnen en het hout gaat rotten: het begin van het einde. We knotten dus, aldus Klomp Groentechniek in Drenthe, „om de esthetiek, de veiligheid van de omgeving en de gezondheid van de boom te behouden.” 
		Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2023/03/16/waarom-moet-je-wilgen-knotten-a4159503</guid>
      <pubDate>Thu, 16 Mar 2023 05:24:15 +00:00</pubDate>
    </item>
    <item>
      <title><![CDATA[Hoe werkt een geluiddemper op een vuurwapen?]]></title>
      <description><![CDATA[<p>Vuurwapens worden vaak geassocieerd met een  luide knal. Behalve als je een cilindervormig opzetstuk aan de loop monteert. Met een geluiddemper klinkt een schot veel zachter. Hoe kan dat? De oorsprong van de geluiddemper: het slachten van vee zonder dat de buren het merken. De Zwitserse uitvinder Jakob Stahel vroeg in 1892 patent aan op het opzetstuk. Pas tien jaar later werd de eerste geluiddemper commercieel geproduceerd en verkocht door de Amerikaan Hiram Percy Maxim, zoon van wapenuitvinder Hiram Stevens Maxim. Je kunt de werking van een geluiddemper vergelijken met het knoopje van een ballon. Als je een ballon doorprikt met een naald klinkt er een harde knal, een explosie. Als je de knoop eruit haalt stroomt de lucht rustig weg en blijft het stil. Een geluiddemper verlaagt de luchtdruk aan het einde van de loop, waardoor ook hier de lucht rustig kan wegstromen, zonder knal. Dat is nuttig, zo stellen Zuid-Koreaanse onderzoekers van de Geoyongsang National University in een publicatie in het Journal of Central South University of Technology. Het geluid van een geweer kan schade brengen aan organen van de schutter, het zorgt voor geluidsvervuiling voor lokale fauna en de locatie van troepen wordt verraden. Brian J. Heard, wapendeskundige aan de University of Florida, beschrijft in zijn Handbook of Firearms and Ballistics hoe een geluiddemper werkt. Een wapen maakt op drie manieren geluid: de supersonic boom van de kogel die sneller gaat dan het geluid, de mechaniek van het wapen zelf en de knal. Een geluiddemper werkt alleen voor het terugdringen van die laatste. Een geluiddemper bestaat uit een holle metalen buis van staal, aluminium of titanium met een volume dat twintig tot dertig keer groter is dan de loop. Er bestaan twee soorten geluiddempers. Ten eerste, een demper die bestaat uit een specifiek aantal kamers, afhankelijk van de kracht van het geweer waarvoor het gebruikt wordt. Het gas dat vrijkomt door het vuren komt op deze manier niet in één keer vrij maar wordt via de kamers vertraagd. Dat komt door de specifieke vorm van de kamers die lijkt op die van een trechter. Zodra het gas een kamer in stroomt is de opening naar de volgende kamer dermate klein dat het gas even blijft hangen en uitzet. Dat remt het daaropvolgende gas. Zo ontstaat een file van gas in de demper waardoor de knal aan het einde van de loop minder hard klinkt. De Zuid-Koreaanse onderzoekers deden een zogeheten analyse. Ze keken naar stromingen van vloeistoffen en gassen in de knaldemper. De uitkomst: door de trechtervormige kamers in de geluiddemper produceerde het geteste wapen 20 procent minder geluid dan zonder demper. In de andere soort geluiddemper zitten naast kamers ook kleine gaatjes. Zo kan het gas op haar route naar buiten ontsnappen waardoor de lucht geleidelijk vrijkomt. Ook dit vermindert de hardheid van de knal. In het Engels heet een geluiddemper een silencer. Zonder geluiddemper komt bij een gemiddeld machinegeweer 140 tot 175 decibel aan geluid vrij. Met de meest geavanceerde geluiddempers is dat 120 tot 150 decibel, nog steeds flink luider dan het geluid op bijvoorbeeld een festival als je vlak bij de luidsprekers staat (daar is maximaal 102 dB toegestaan). De effectiviteit wordt dus gemeten in decibel. Een nadeel daarvan: louter de piek van het geluidsniveau wordt gemeten, niet de frequentie en duur van de knal.</p>]]></description>
      <guid>https://nrc.nl/nieuws/2023/03/08/hoe-werkt-een-geluiddemper-op-een-vuurwapen-a4158918</guid>
      <pubDate>Wed, 8 Mar 2023 05:24:16 +00:00</pubDate>
    </item>
    <item>
      <title><![CDATA[Zijn bruine eieren gezonder dan witte?]]></title>
      <description><![CDATA[<p>De meest verkochte eieren zijn bruine eieren. Nederlanders hebben een voorkeur voor bruin, die ogen natuurlijker dan witte eieren. Een wit ei is een legbatterij-ei, denken veel mensen. Dat klopt niet, want supermarkten verkopen alleen nog scharrel-, vrije-uitloop- en bioeieren en die kunnen ook wit zijn. Maar is een bruin ei misschien wel een gezonder ei? Of mag je een ei niet op zijn schaal beoordelen? Het korte antwoord is ‘nee’. Van binnen is elk ei hetzelfde, of het nou bruin, wit of blauw is – want dat bestaat ook. Zelfs de kleur van de dooier zegt nog niets over de voedingswaarde. Als kippen maïs of blaadjes van Afrikaantjes krijgen, wordt de dooier iets donkerder geel, maar niet per se  romiger of vetter. Eigenlijk is een ei al perfect: alles wat nodig is om een kip te maken, zit erin. Het wit is vooral water, met een beetje eiwit. Maar dan de dooier: daarin zit driekwart van de calorieën en het grootste deel van de vitaminen en mineralen. Een ei van 50 gram levert 66 kilocalorieën, 4,6 gram vet (meer onverzadigd dan verzadigd), 6 gram eiwit en een hele rij vitaminen (onder meer A, B2, B12) en  mineralen, zoals fosfor, kalium en zink. Niks meer aan doen, zou je zeggen. Toch wordt er nog wel aan gesleuteld. En om een ei te veranderen, moet je bij het voer zijn. Blije Kip verkoopt bijvoorbeeld ‘vitamine-D en omega-3’-eieren. Petro Boon, verantwoordelijk voor de kwaliteit van de eieren van Blije Kip, legt het zo uit: „Een kip maakt vet van koolhydraten (granen), en doet dat nog efficiënter als je ook vetten aanbiedt.” Ze probeerden het omega-3-gehalte te verhogen met visolie, „maar dan ruikt het ei naar vis”. Ze kwamen uit op lijnzaadolie. Onder andere, want het hele recept is geheim. Vitamine D is weer een ander verhaal. Dat komt in een ei als de kip buitenloopt. Maar als er vogelgriep heerst en de kippen de stal niet uit mogen, zoals nu, krijgen ze nog steeds vitamine D. Als synthetisch supplement zit het in het voer en via het voer komt het in het ei. Bij Blije Kip krijgen ze altijd wat extra. In een ‘rijk aan vitamine D en omega-3’-ei van Blije Kip zit twee keer  meer vitamine D en acht keer meer omega-3-vetzuur dan in een gemiddeld ei, zegt Boons collega Marcel Bivert. Je kunt niet onbeperkt aan het voer knutselen, zeggen Bivert en Boon. „Vitamine A bijvoorbeeld, krijg je niet hoger”, zegt Boon. En ook voor vetten zijn er grenzen. „Want als je er iets in stopt, moet je iets anders weglaten. Kippen zijn graaneters. Ze hebben korte darmen, een goede vertering is essentieel, je kunt niet zomaar alles geven.” Meer goede vetten en vitamines maken een ei nog niet gezonder, zegt het Voedingscentrum, dat overigens niet beschikt over een analyse van de Blije Kip-eitjes. Eieren staan ongeacht het voer van de kip in de Schijf van Vijf, maar niet meer dan drie per week. „Eieren bevatten veel nuttige voedingsstoffen, maar ook veel cholesterol.” Al is er nog steeds geharrewar over hoe goed of slecht dat in ei is.   Nog even over bruin of wit. Want is er dan geen enkel verschil? Toch wel. Een bruine kip, of beter gezegd een kip met bruine oorlellen, legt bruine eieren. Een kip met witte lellen legt witte eieren. Dit is meestal een kleinere kip, die per jaar meer eieren legt en wat minder voer nodig heeft. En aangezien voer voor het grootste deel van de voetafdruk zorgt, is een wit ei iets klimaatvriendelijker dan een bruin ei. Kipster heeft bijvoorbeeld witte kippen. Maar er zijn ook merkloze witte eieren. Goedkoper dan bruin, zolang de vraag niet verandert.</p>]]></description>
      <guid>https://nrc.nl/nieuws/2023/03/01/zijn-bruine-eieren-gezonder-dan-witte-2-a4158347</guid>
      <pubDate>Wed, 1 Mar 2023 05:24:16 +00:00</pubDate>
    </item>
    <item>
      <title><![CDATA[Waarom krijg je soms de hik van koud bier of hete pepers?]]></title>
      <description><![CDATA[<p>Het is een raar verschijnsel, die hik. Soms komt hij spontaan op, maar soms krijg je ’m als je eet of drinkt. Iets kouds, bijvoorbeeld, of iets scherps. Sommige arme zielen hebben chronisch de hik. Hoe werkt dat allemaal? De hik is een onwillekeurige samentrekking van het middenrif. ‘Onwillekeurig’ betekent dat onze wil er geen invloed op heeft. „Het verschijnsel is hinderlijk, soms pijnlijk en in gezelschap kan het de betrokkene in verlegenheid brengen”, aldus het Nederlands Tijdschrift voor Geneeskunde. Het middenrif is een grote, platte spiergroep die de borst- van de buikholte scheidt. Erboven zitten de longen, eronder de maag, lever en darmen. Het middenrif speelt een belangrijke rol bij de buikademhaling: de ademhaling waarbij de buik naar voren komt. „Het is onduidelijk wat nu precies aan die hik ten grondslag ligt”, zegt Joost Drenth, hoogleraar maag-, darm- en leverziekten van het Radboudumc in Nijmegen. „We weten wel dat er drie belangrijke zenuwbanen bij betrokken zijn. Maar dat samenspel is heel complex.” Die drie zenuwbanen zijn de middenrifzenuw (die het middenrif aanstuurt), de nervus vagus (die van de organen naar de hersenen loopt) en de sympatische zenuwen (die het lichaam in stelling brengen voor activiteit). Die laatste twee lopen door het middenrif heen – vlak naast de slokdarm. „En in de hersenen hebben we een hikcentrum”, vertelt Drenth. „Dat verwerkt signalen van al die zenuwbanen en kan dan via de middenrifzenuw een signaal naar de spieren van het middenrif sturen.” En nu komt het: „Elke chemische of mechanische prikkel die een van de componenten van de hikreflex prikkelt – dus de aanvoerende of afvoerende zenuwen of het hikcentrum – kan de hik veroorzaken.” Een chemische prikkel is bijvoorbeeld scherp eten of alcohol. Die prikkel wordt opgepikt door zenuwuiteinden die tot in het weefsel van de slokdarm lopen. Een mechanische prikkel is bijvoorbeeld een uitgezette maag na een grote maaltijd. Kou is ook zo’n prikkel. „In elk geval kan het hiksysteem in de overdrive raken”, vervolgt Drenth. „Vaak dooft de hik vanzelf uit, maar soms kan die wekenlang aanhouden. Dan is het zoeken naar de juiste geneesmiddelen. Erg veel onderzoek wordt op dit gebied niet gedaan. Alle literatuur schrijft elkaar over.” We kennen wel factoren die de kans op de hik vergroten, vervolgt Drenth: overgewicht, zure oprispingen, een ontstoken galblaas, zenuwaandoeningen zoals de ziekte van Parkinson, bepaalde chemotherapieën, en sommige tumoren, bijvoorbeeld van de slokdarm, maag of longen. „Maar dus ook een volle maag”, zegt Drenth, „en koude of koolzuurhoudende dranken en gekruid voedsel.” Heeft de hik eigenlijk enig nut? „Waarschijnlijk niet, in elk geval niet na de geboorte”, zegt Drenth. „Opvallend is dat ongeboren kinderen veel hikken, zelfs embryo’s vanaf acht weken, als de longen helemaal nog niet klaar zijn. Vermoedelijk is dat een overblijfsel van de kieuwademhaling.” Die zien we bij vissen en amfibieën, maar ook in de heel vroege embryonale ontwikkeling bij zoogdieren. Door samentrekking van het middenrif kan het embryo, en later de foetus, vruchtwater naar binnen en naar buiten werken. Wat kunnen we ertegen doen? Ergens van schrikken? Ondersteboven een glas water leegdrinken? Even de ademhaling onderbreken, zegt Drenth. „Daardoor stijgt het CO2-gehalte in het bloed. Dat is het enige waarvan is aangetoond dat het werkt.”</p>]]></description>
      <guid>https://nrc.nl/nieuws/2023/02/15/waarom-krijg-je-soms-de-hik-van-koud-bier-of-hete-pepers-a4157155</guid>
      <pubDate>Wed, 15 Feb 2023 05:24:16 +00:00</pubDate>
    </item>
    <item>
      <title><![CDATA[Waarom jeukt een muggenbeet, terwijl een wespensteek pijn doet?]]></title>
      <description><![CDATA[<p>Het zijn allemaal steekbeesten: muggen, wespen, bijen, mieren en andere insecten. Toch voelt elke steek anders. De een veroorzaakt vooral jeuk, de ander vooral pijn – soms zelfs een verlammende pijn: de tropische Amerikaanse kogelmier heeft een steek die aanvoelt als een pistoolschot. Hoe komt het dat die steken zo totaal verschillend aanvoelen? Alle stekende insecten spuiten een interessante cocktail bij ons naar binnen, met daarin onder meer tientallen eiwitten, aminozuren en enzymen. „Het verschil zit hem in de functie van die cocktails”, vertelt Sander Koenraadt, muggenonderzoeker bij Wageningen University &amp; Research. „In het speeksel van muggen zitten stoffen die ze helpen zo veel mogelijk bloed op te zuigen. Bijvoorbeeld antistollingsmiddelen en stofjes die de bloedvaten wijder maken. Sommige andere insecten steken om een prooi te verdoven of te doden. En wespen steken ter verdediging. Hun steek moet zo veel mogelijk pijn doen om de belager snel weg te krijgen. Dus dat zijn totaal verschillende dingen.” Insectengiffen bevatten soms wel tientallen gifstoffen. Wespengif bevat bijvoorbeeld kinines, die acute pijn veroorzaken, en polyamines, die cellen kapotmaken, celreceptoren blokkeren en zelfs zenuwen kunnen beschadigen. Wetenschappers zijn erin geïnteresseerd omdat die stoffen, in minieme hoeveelheden, een medicinale werking kunnen hebben, net zoals slangengif. In wespengif zijn stoffen aangetoond die bacteriegroei, ontstekingen en zelfs kanker kunnen remmen. Muggenspeeksel is veel minder agressief. Hoe onderzoek je dat? „Door het speeksel af te tappen”, vertelt Koenraadt. „Dat kun je doen door de mug te verdoven met koolstofdioxide, en dan de snuit in een pipetpuntje te steken waarin je een beetje bloedserum en suikerwater hebt gedaan. Dat wekt bij de mug een kwijlreactie op. Die piepkleine druppeltjes speeksel kunnen we isoleren en analyseren.” Koenraadt en zijn collega’s doen dat vooral om te onderzoeken welke ziekteverwekkers muggen bij zich dragen, zoals virussen of de malariaparasiet. „Het is eigenlijk heel raadselachtig waarom muggen bepaalde ziekten wel, en andere niet kunnen overbrengen via hun speeksel.” Muggen stéken overigens niet zoals bijen en wespen dat doen, benadrukt Koenraadt. Muggen bíjten. „Ja, die termen zijn verwarrend, want we spreken wel van een ‘steeksnuit’”, zegt hij. „Maar het is niet gewoon een scherp buisje, zoals een injectienaald. Het zijn eigenlijk de monddelen van de mug: de kaken en de lippen die zijn geëvolueerd tot een lang dun apparaatje waarmee de mug heel precies haarvaten kan aanboren.” Die monddelen hebben zeven afzonderlijke onderdelen, elk met hun eigen functie. Eén deel heeft bijvoorbeeld tandjes en maakt een zagende beweging in de huid. Andere delen zorgen voor houvast. „En aan het uiteinde zitten receptoren die de mug informatie geven over wat er te proeven is. Er staan prachtige filmpjes op internet waarin je echt ziet dat die snuit onderhuids op zoek gaat naar een haarvat.” Spieren in de kop vormen een pompje dat het bloed omhoog zuigt, terwijl speeksel door een apart buisje de andere kant op stroomt. En waarom jeukt dat speeksel nu zo erg? „Voor de mug heeft dat geen evolutionair voordeel”, zegt Koenraadt. „Het is puur een allergische reactie van jouw immuunsysteem op die stoffen.” Dat gebeurt trouwens bij elke insectensteek. De jeuk blijft vaak nog dagen hangen,  als de pijn allang  weg is. 
		Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2023/02/08/waarom-jeukt-een-muggenbeet-terwijl-een-wespensteek-pijn-doet-a4156512</guid>
      <pubDate>Wed, 8 Feb 2023 05:24:17 +00:00</pubDate>
    </item>
    <item>
      <title><![CDATA[Is het slim om een kakkerlak dood te trappen?]]></title>
      <description><![CDATA[<p>Grootmoeders tip: trap nooit een kakkerlak dood, want die kan vol zitten met bevruchte eitjes. Die loop je vervolgens door je hele huis heen, en dan is de plaag niet te overzien. Maar klopt dat wel? Het is sowieso niet zo fris en ook niet zo diervriendelijk. Toch zullen mensen er misschien toe geneigd zijn, tot wanhoop getergd door de watervlugge beestjes die massaal wegschieten als je het licht aandoet. Die welig tieren in je voorraadkast en vuilnisbak. En die nauwelijks uit te roeien zijn.  Over wie hebben we het eigenlijk? Veelal over de Duitse kakkerlak (Blattella germanica), een insect dat van oorsprong uit de tropen komt, waarschijnlijk uit Afrika of Azië. Al eeuwen geleden kwam die als verstekeling mee met handelswaar. Daarna wist hij zich hier ook ’s winters te handhaven in woningen, bedrijfsruimten, ziekenhuizen, gaarkeukens en plantenkassen. We hebben in Nederland ook een handvol inheemse kakkerlakken, waaronder de boskakkerlak en de heidekakkerlak. Maar die kunnen niet overleven in onze warme, droge gebouwen. De plaag in de voorraadkast is dus altijd uitheems – hoewel de Duitse kakkerlak hier inmiddels zo lang woont dat hij officieel wel tot onze fauna behoort. Datzelfde geldt voor de Amerikaanse kakkerlak, die net zo min uit Amerika komt als de Duitse kakkerlak uit Duitsland. De Amerikaanse kakkerlak komt uit Noord-Afrika en is drie keer zo groot als de Duitse: tot wel 4,5 centimeter lang. Zijn kakkerlakkenplagen eigenlijk algemeen in Nederland? „Dat valt wel mee”, zegt kenner Bruce Schoelitsz. Hij is docent-onderzoeker entomologie aan hogeschool HAS Green Academy en werkte voorheen bij het Kennis- en Adviescentrum Dierplagen. „Er zijn soms uitbraken in wooncomplexen. Dan kan zo’n gebouw ervan vergeven zijn. Maar als verschijnsel is dat in Nederland  zeldzaam.” Bestrijding is een kwestie van chemische middelen inzetten, aldus Schoelitsz. „Maar dat is nog niet zo makkelijk”, zegt hij. „Het grootste obstakel zijn de mensen zelf. Je moet de kakkerlakken in alle ruimtes bestrijden. Maar er zijn altijd wel een paar bewoners die de kakkerlakken geen probleem vinden of gewoon niemand willen binnenlaten. En dan kan de plaag zich van daaruit steeds opnieuw uitbreiden.” Er zijn nog meer problemen: kakkerlakken vermijden soms het giftige lokaas, of ze worden er resistent tegen. Toch maar plattrappen dan? Schoelitsz lacht. „Ik zou zeggen: doe je best! Kakkerlakken rennen razendsnel. Het lijkt me lang niet zo makkelijk ze te raken.” Kakkerlakken staan in de topdrie van snelst rennende insecten ter wereld: ze rennen tot wel vijf kilometer per uur – vier keer sneller dan een jachtluipaard, naar verhouding. En als je de kakkerlak al zou pletten, dan zou waarschijnlijk ook het eipakketje kapotgaan dat een bevrucht vrouwtje met zich meedraagt. In dat pakketje zitten tot wel dertig eitjes, die het vrouwtje meedraagt om ze te beschermen tijdens hun ontwikkeling. Een geplet eipakketje is kansloos, vermoedt Schoelitsz. „En al zou je eitjes door je huis heen lopen”, zegt hij, „dan maakt dat niks uit. De kakkerlakken komen toch wel overal. Dus je zou met intacte eitjes aan je schoenen bij iemand ánders naar binnen moeten lopen. Allemaal erg onwaarschijnlijk.” Plattrappen werkt dus niet averechts. Maar veel zin heeft het evenmin, concludeert Schoelitsz. „Daarmee krijg je nooit alle kakkerlakken weg. De beste remedie: zo weinig mogelijk eetbaars  laten rondslingeren.” 
		Nieuwsbrief
		NRC Wetenschap
	 
		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2023/02/01/is-het-slim-om-een-kakkerlak-dood-te-trappen-a4155889</guid>
      <pubDate>Wed, 1 Feb 2023 05:24:17 +00:00</pubDate>
    </item>
    <item>
      <title><![CDATA[Waarom blijft er bruine aanslag achter in theekopjes (die niet oplost in heet water)?]]></title>
      <description><![CDATA[<p>Hoe komt het dat thee-aanslag in theekopjes zo hardnekkig is? Raar is het: het moet een stof zijn uit theebladeren die eerst wél oplost in kokend water, maar een tweede keer niet meer. Dan blijft het kennelijk veel liever aan de rand van je mok kleven, tot in de eeuwigheid.  Het is te wijten aan een stof die in het Engels tannic acid heet, blijkt uit een verrassend grote hoeveelheid wetenschappelijk onderzoek. Een heel onderzoeksveldje is geïnspireerd op de stof. Tannic acid is een ‘tannine’, een klasse moleculen die veelal terug te vinden is in de bast van bomen. De naam tannic acid wordt veelal verkeerd vertaald naar ‘looizuur’, maar dat is een andere tannine. Thee bevat geen looizuur. Tannines uit planten beschermen tegen bosbranden, natuurlijke verwering en aantasting door insecten zoals termieten. Vroege beschavingen gebruikten het al om leer mee uit te harden. Tannic acid specifiek heeft ook een antibacteriële werking, en plakt aan van alles en nog wat. Sommige onderzoekers gebruiken het om antibacteriële coatings van te maken, bijvoorbeeld om zonnepanelen schoon te houden.  Maar waarom kleeft de stof zo goed? „Tannic acid heeft een heel interessante moleculaire structuur”, zegt Myungeun Seo. Hij is chemicus aan de Korea Advanced Institute of Science and Technology. Het molecuul heeft alleen al esthetische waarde: het is een soort stervormig molecuul, met veel verschillende soorten symmetrie. In het midden van de werpster kun je een suikermolecuul herkennen, met vijf armen eraan vast. In die armen ontwaart een beetje chemicus een heleboel „aromatische motieven”. Die zijn behoorlijk ‘hydrofoob’, ofwel waterafstotend. Maar ook zijn die oppervlakken weer verbonden aan een heleboel ‘hydroxy-motieven’, die juist heel erg ‘hydrofiel’ zijn, waterminnend.  „Aan zowel hydrofobe als hydrofiele oppervlakken zal tannic acid kunnen kleven”, zegt Seo. Hydrofiele delen van het molecuul zullen aan waterige oppervlakken kleven, de hydrofobe delen trekken juist vettige oppervlakken aan. Wanneer je een theezakje in heet water onderdompelt, is het aan het sterke waterminnende karakter van de stof te danken dat het goed oplost.  Maar dan gebeurt het: in oplossing – en helemaal bij hoge temperatuur – reageren veel van de moleculen met elkaar tot een lange keten. Dat lost niet meer goed op: het molecuul is veel te groot. Het laat zich niet meer omringen door water, maar kleeft liever aan zichzelf. De aanslag in je theekop is dus niet meer hetzelfde spul dat uit je theezakje komt.  „Waarschijnlijk blijft de aanslag bijna altijd in een theekop achter, maar zie je het niet”, zegt Seo. „Het is van zichzelf kleurloos.” Hij stuurt een studie op, over tanninen en vergelijkbare stoffen in thee, koffie, chocola en wijn. Onderzoekers bestudeerden vieze wijnglazen en theekoppen, die ze met water hadden omgespoeld. Voeg wat zilvernitraat toe, een zout van zilver en salpeterzuur, en een bruine gloed ontstaat. Die verraadt de aanwezigheid van een plakkerige coating van onder andere tannic acid. Seo zelf raakte ook geïnspireerd door de stof, en publiceerde afgelopen jaar nog over een mogelijke praktische toepassing. Hij begeleidde een studie over een soort ‘bio-lijm’: lijm die op en in het menselijk lichaam te gebruiken is. Je zou het tijdens een operatie kunnen gebruiken om wonden of opengeknipt weefsel weer dicht te plakken, of om bij een haar-transplantatie ‘nieuwe’ haren mee vast te plakken. Dat soort lijm moet niet giftig zijn en na verloop van tijd vanzelf afbreken in het lichaam: tannic acid is een uitstekende kandidaat.</p>]]></description>
      <guid>https://nrc.nl/nieuws/2023/01/25/waarom-blijft-er-bruine-aanslag-achter-in-theekopjes-die-niet-oplost-in-heet-water-a4155245</guid>
      <pubDate>Wed, 25 Jan 2023 05:24:17 +00:00</pubDate>
    </item>
    <item>
      <title><![CDATA[Waarom klinkt je stem lager als je veel alcohol drinkt?]]></title>
      <description><![CDATA[<p>Hij klinkt sexy, mystiek, maar soms ook wel verontrustend: de schorre, wat lagere stem die verraadt dat je gisteren te diep in het glaasje hebt gekeken. Of dat je dat misschien al decennialang doet. De ‘whiskystem’ is een bekend fenomeen in het uitgaansleven – en in de wereld van rock ‘n’ roll. Wat doet alcohol eigenlijk met de stem? Eerst maar eens kijken naar de anatomie. De stembanden bevinden zich in het strottenhoofd. Dat is de kraakbeenstructuur boven aan de luchtpijp, ter hoogte van de splitsing van slokdarm (achter in de hals) en luchtpijp (voorin). Het strotklepje dat de luchtpijp afsluit als we slikken, zit aan de bovenkant van het strottenhoofd. De voorkant is bij mannen prominenter te zien dan bij vrouwen, en die noemen we de adamsappel. De stembanden zijn een set van weefselplooien tussen de voor- en achterkant van het strottenhoofd, met een spleet ertussen. Die spleet kunnen we openen en sluiten, waardoor we de plooien op verschillende manieren kunnen laten trillen als er lucht doorheen stroomt. Zo kunnen we onder meer praten, zingen en neuriën. „De stembanden bestaan vooral uit spierweefsel”, vertelt KNO-arts Rico Rinkel van Amsterdam UMC. „Dat weefsel is bekleed met slijmvlies. Tussen het spierweefsel en het slijmvlies ligt de zogeheten ruimte van Reinke, die is gevuld met een gel-achtig materiaal.” Dat geheel zorgt ervoor dat die bekledende laag soepel trilt als we onze stem gebruiken. „Maar als de stembanden overmatig worden geprikkeld, dan hoopt zich extra vocht op in die ruimte van Reinke. Het slijmvlies kan ook  opzwellen. Door dat alles worden de stembanden zwaarder en gaan ze trillen op een lagere frequentie. Het geluid klinkt dan lager.” Bij de vrolijke uitgaander komt dit overigens niet alleen door de alcohol, vermoedt Rinkel. „Ik denk dat het vooral komt doordat je tijdens feestjes wat luider gaat praten om boven de muziek uit te komen, en misschien gaat meezingen en -schreeuwen. Daardoor kan die slijmvlieslaag geïrriteerd raken.” Dat is doorgaans snel weer over. Maar gebeurt dit vaker, dan kunnen er langduriger weefselveranderingen optreden, weet Rinkel. „Dat zien we soms bij mensen die bijvoorbeeld te krampachtig spreken of zingen”, vertelt hij. „Zij krijgen soms zelfs een soort knobbeltjes op de stembanden. Als daardoor de stembanden niet meer goed sluiten, gaat de stem hees klinken.” Als je voldoende rust neemt en de juiste techniek gebruikt, kunnen die knobbeltjes weggaan. Maar duurt de overbelasting te lang, dan kan een verdikking van het slijmvlies ontstaan. „Een soort eeltlaagje”, zegt Rinkel. „Dat kunnen we operatief verwijderen. Maar dan is het wel heel belangrijk dat je voor en na de operatie training krijgt van een logopedist, anders zijn de klachten zo weer terug.” Maar die chronische whiskystem dan? „Ik denk dat roken daarbij een nog veel belangrijker factor is dan drinken”, merkt Rinkel op. „Rook zorgt voor een rechtstreekse irritatie van het slijmvlies. Daar hoopt zich dan steeds meer vocht op. En als iemand lang heeft gerookt, ga je ook weefselveranderingen zien. Soms zelfs keelkanker. Ja, dat kan ook op de stembanden. De combinatie met alcohol zal een nog sterker effect hebben.” Voorzichtig zijn dus met die stem, bepleit Rinkel. „Het is een kwetsbaar systeem. Bij een man die praat, trillen de stembanden al gauw zo’n honderd keer per seconde. Bij vrouwen tweehonderd keer. Het is eigenlijk een wonder dat er niet veel sneller schade ontstaat.”</p>]]></description>
      <guid>https://nrc.nl/nieuws/2023/01/18/waarom-klinkt-je-stem-lager-als-je-veel-alcohol-drinkt-a4154537</guid>
      <pubDate>Wed, 18 Jan 2023 05:24:18 +00:00</pubDate>
    </item>
  </channel>
</rss>
