<?xml version="1.0" encoding="utf-8"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Heeft het zin om je regenpijp af te koppelen?]]></title>
      <description><![CDATA[<p>Tegels uit je tuin halen, planten erin zetten, een groen dak aanleggen... Het zijn allemaal maatregelen die mensen zelf kunnen nemen voor een groenere, koelere en ‘klimaatbestendigere’ tuin. Een andere veelgenoemde maatregel is het ‘afkoppelen’ van je regenpijp. Normaal gesproken leiden regenpijpen het water van je dak naar het riool. Als je de regenpijp afkoppelt, gaat het water naar een regenton, of rechtstreeks naar je vijver of tuin. Zet dat zoden aan de dijk? Of is het een druppel op een gloeiende plaat? Er zijn twee redenen om je regenpijp af te koppelen, vertelt Paulien van der Geest van voorlichtingsorganisatie Milieu Centraal. „Wanneer je het afkoppelen combineert met het plaatsen van een regenton, dan kun je je tuin regenwater geven in plaats van drinkwater. Nu gebruiken Nederlandse tuinbezitters jaarlijks gemiddeld zo’n 1.100 liter drinkwater om de tuin te besproeien, vaak juist in droge periodes als er drinkwatertekorten dreigen.” Een gemiddeld huishouden verbruikt jaarlijks zo’n 100.000 liter, dus het níét besproeien van de tuin bespaart heel grofweg 1 procent van het totale waterverbruik. Is dat veel? Relatief misschien niet, maar wel in absolute zin: er zijn ongeveer 5,5 miljoen tuinen in Nederland. Er is nog een tweede belangrijke reden om je regenpijp af te koppelen, aldus Van der Geest: „Het zorgt ervoor dat regenwater niet meer het riool in stroomt. Het schone regenwater wordt niet onnodig gezuiverd en het riool loopt minder snel over. Dat wordt steeds relevanter, nu we door klimaatverandering steeds vaker te maken krijgen met meer neerslag en hoosbuien.” Maar hoeveel regen valt er eigenlijk op onze daken? Is dat werkelijk een grote belasting van het riool? We vragen het aan Leon Droppert van advies- en ingenieursbureau TAUW. „Gemiddeld valt jaarlijks grofweg 800 millimeter neerslag”, zegt hij. „Op basis van gemiddeld 60 vierkante meter aan dakoppervlak is dat per huishouden jaarlijks bijna 50.000 liter aan schoon regenwater dat via de daken afstroomt naar de riolering en dus de rioolwaterzuivering. Het afkoppelen van de regenpijpen kan de totale particuliere belasting van de riolering dus met circa een derde verminderen, vergeleken met de 100.000 liter afvalwater per huishouden. Dat is enorme winst – zeker gezien het feit dat de gemiddelde neerslag alleen maar toeneemt.” Regen valt in de bebouwde kom echter niet alleen op de daken. Het valt ook op de stoepen en straten, en komt dan alsnog in het riool terecht. Hilde Niezen van Stichting Rioned, de „koepelorganisatie voor goede zorg voor afvalwater, hemelwater en grondwater in steden en dorpen”, weet daar meer over. „De Nederlandse gemeenten zijn bezig gescheiden rioleringen aan te leggen”, vertelt ze. „Eén riolering voor afvalwater en één voor hemelwater, speciaal om vermenging met afvalwater en overbelasting te voorkomen, en regenwater lokaal vast te houden. Dat wordt door klimaatverandering steeds relevanter. Bij nieuwbouw is gescheiden riolering nu de norm, en veel gemeenten koppelen het hemelwater tegenwoordig af als bestaande riolering toch vervangen moet worden.” Niezen verwijst voor getallen naar de Monitor Gemeentelijke Watertaken 2024. „In totaal is er in Nederland 163.000 kilometer riolering”, vertelt ze. „Er is 1.800 miljoen vierkante meter verhard oppervlak in steden en dorpen: daken, wegen en betegelde tuinen. Daarvan is 49 procent aangesloten op gemengde riolering. Zo’n 15 procent wordt vastgehouden in bermen, wadi’s of greppels en infiltreert naar het grondwater. Voor de overige 36 procent is gescheiden riolering aangelegd: het hemelwater stroomt daar door aparte buizen.” Dat gaat vaak rechtstreeks naar sloten of rivieren. Niezen: „Vaak is er daarbij wel een voorziening om het water van kleine buien wél naar de zuivering af te voeren: daarin zit relatief veel straatvuil, waaronder microplastics en roet van autobanden.” Een deel van het water dat op de verharde oppervlakken valt, verdampt of zakt weg in voegen. Uiteindelijk komt circa driekwart van het water dat op alle verharde oppervlakken valt, bij de rioolwaterzuivering terecht, rekent Niezen voor. Het overbelastingsprobleem is dus een kwart kleiner dan je op het eerste gezicht zou denken – en het neemt verder af naarmate gemeenten meer gescheiden rioleringen aanleggen, plus wateropvang- en infiltratievoorzieningen. Dan blijft nog de vraag hoe het dakwater zich verhoudt tot het straatwater. Met een gemiddeld Nederlands dakoppervlak van 60 vierkante meter en 8,4 miljoen huishoudens komen we op heel grofweg 500 miljoen vierkante meter dakoppervlak – dus 28 procent van het totale verharde oppervlak dat is aangesloten op de riolering. Driekwart daarvan is dus de winst die te boeken valt als je al die daken afkoppelt. En, hoeveel tuinbezitters koppelen hun regenpijpen al af? „Zo’n 37 procent zégt dat ze het hebben gedaan, in ons representatieve onderzoek onder 1.005 Nederlandse tuinbezitters”, zegt Paulien van der Geest van Milieu Centraal. „Maar soms is er een verschil met daadwerkelijk gedrag. Hoe dan ook valt er nog volop af te koppelen. En daar is vaak subsidie voor te krijgen.”</p>]]></description>
      <guid>https://nrc.nl/nieuws/2025/07/02/heeft-het-zin-om-je-regenpijp-af-te-koppelen-a4899029</guid>
      <pubDate>Wed, 2 Jul 2025 05:27:51 +0000</pubDate>
    </item>
    <item>
      <title><![CDATA[Hebben dieren ook last van slapeloosheid?]]></title>
      <description><![CDATA[<p>Lang woelen voor het inslapen. Niet goed doorslapen. Veel te vroeg wakker worden. Eén op de tien volwassenen heeft hier chronisch last van, volgens een Canadees overzichtsartikel. Studies onder studenten in Zuidoost-Azië vonden zelfs percentages van 35 tot 70 procent – en de Hersenstichting houdt het op de helft. Is het iets typisch voor mensen, met hun gejaagde levens en schermpjes tot laat op de avond? Of hebben dieren hier ook last van? In laboratoria zijn muizen en ratten een veelgebruikt model voor slaaponderzoek. Net als mensen vertonen zij duidelijke slaap-waakcycli, inclusief REM-slaap (de fase van rapid eye movements, in verband gebracht met dromen). Wanneer deze dieren blootstaan aan stress, sociale isolatie of afwijkende lichtschema’s, ontwikkelen ze slaapstoornissen die opvallend veel lijken op menselijke slapeloosheid. Dat maakt ze waardevolle modellen voor het ontrafelen van de fysiologie van slaap en de mechanismen achter slapeloosheid, en voor het testen van slaapmedicatie. Ook andere zoogdieren kunnen slaapproblemen ervaren. Apen in gevangenschap vertonen soms slapeloosheid wanneer hun behuizing te steriel of te lawaaierig is, of als ze onder sociale druk staan. Een Amerikaanse studie stelde vast dat het slaapgedrag van chimpansees in gevangenschap sowieso „dynamisch en complex” was, „met frequent ontwaken”. Resusapen die in een andere studie vroeg van hun moeder waren gescheiden, hadden hun hele leven verhoogde niveaus van het stresshormoon cortisol en vertoonden een verstoord slaap-waakritme. Belgische en Duitse onderzoekers analyseerden honderden uren aan nachtelijke video-opnames van wilde chimpansees in Afrika. Zij ontdekten dat chimpansees normaal gesproken één ononderbroken slaapperiode per nacht hebben, in principe net als wij, in tegenstelling tot de „dynamische” slapers uit de Amerikaanse dierentuinstudie. Maar onder invloed van externe factoren ontwaakten de chimps wel vaker, bijvoorbeeld door warmte, regen, de aanwezigheid van roofdieren, en verstoring door mensen of olifanten. Ook honden en katten zijn niet immuun voor slaapproblemen. Sommige stokoude honden krijgen ‘hondendementie’, waarbij het slaap-waakritme ontregeld raakt – net als bij veel mensen met alzheimer. Verder zijn bij honden niet zozeer in- of doorslapen een probleem, maar andere zaken zoals narcolepsie (op onverwachte momenten zomaar in slaap vallen) en slaapapneu (een plotselinge ademstop tijdens het slapen). Sommige honden, en ook katten, kunnen last krijgen van nachtonrust of hyperactiviteit door stress, bijvoorbeeld na een operatie of bij veranderingen in hun voeding of leefomgeving. Grotere zoogdieren, zoals paarden en koeien, slapen van nature kort en fragmentarisch: in totaal maar zo’n vier tot vijf uur per etmaal. Zij slapen vooral staand, maar voor hun dagelijkse halfuur REM-slaap moeten ze wel gaan liggen. Op plekken waar koeien te weinig ruimte hebben om te liggen, of gestrest zijn door de boerderijpraktijken, slapen zij minder dan gemiddeld. Bij paarden is het ‘REM-deprivatiesyndroom’ een bekend verschijnsel: ze vallen om wanneer ze te lang niet hebben gelegen. En dan heb je nog allerlei dieren die nooit met twee hersenhelften tegelijk slapen: walvissen en dolfijnen, die 24 uur per dag actief boven water moeten ademhalen, maar ook non-stop vliegende vogels zoals albatrossen en gierzwaluwen. Pinguïns zijn recordhouders: die doen tienduizend microdutjes op een dag en slapen nooit langer dan 34 seconden. Volgens onze definitie zouden we dat flinke slapeloosheid noemen. Maar voor al deze dieren is dit de normaalste zaak van de wereld. Vogels krijgen pas slaapproblemen als mensen ze verstoren. Verschillende studies legden verbanden met stadslicht en -lawaai, maar ook met klimaatverandering.</p>]]></description>
      <guid>https://nrc.nl/nieuws/2025/06/25/hebben-dieren-ook-last-van-slapeloosheid-a4898128</guid>
      <pubDate>Wed, 25 Jun 2025 05:27:52 +0000</pubDate>
    </item>
    <item>
      <title><![CDATA[Is plas in het zwembad gevaarlijk?]]></title>
      <description><![CDATA[<p>Zeventig milliliter. Eén espressokopje vol. Zoveel plast de gemiddelde zwemmer in het water tijdens een zwembadbezoek, aldus Canadese onderzoekers in Environmental Science and Technology Letters (2017). Dat concludeerden ze op basis van de hoeveelheid kunstmatige zoetstoffen in het zwembadwater. Eerst hadden ze getest hoeveel zoetstoffen (alom aanwezig in ons moderne dieet, maar niet in kraanwater) er gemiddeld in de urine van mensen zit. Toen maten ze de hoeveelheid zoetstof in zwembadwater. Zo konden ze berekenen dat er gemiddeld zo’n 30 tot 75 liter urine in een zwembad zit, afhankelijk van de grootte van het bad. Deels plassen mensen onbewust; fanatieke zwemmers en ouderen plassen vaak ongewild bij inspanning, en in het zwembad merk je daar niets van. Maar deels is het ook expres. Zo’n 19 procent van de volwassenen geeft toe weleens in een zwembad te hebben geplast, aldus de Canadezen. Veel topzwemmers, onder wie Olympisch medaillewinnaar Michael Phelps, vinden het zelfs de normaalste zaak van de wereld. „Als we twee uur in het water liggen, gaan we er echt niet uit om te plassen”, zei Phelps tegen The Wall Street Journal „Chloor desinfecteert, dus het is niet erg.” Heeft hij een punt? Urine is op zichzelf niet direct schadelijk – hoewel niet zo’n fris idee. Maar in combinatie met chloor treden er allerlei chemische reacties op waarbij potentieel schadelijke stoffen ontstaan. Vandaar ook de waarschuwing dat je eerst moet doortrekken nadat je de wc met chloor hebt schoongemaakt, voordat je er weer in plast. Chloor – preciezer gezegd: natriumhypochloriet – is een populaire ontsmetter: het doodt effectief bacteriën en virussen. Wanneer urine in contact komt met chloor, reageert het ureum uit de urine met het chloor. Dat leidt tot de vorming van zo’n elf potentieel schadelijke, vluchtige stoffen, waaronder trichlooramine, cyanogeenchloride en chloroform. Deze stoffen zijn verantwoordelijk voor de typische ‘chloorlucht’ in zwembaden en kunnen irritatie van de ogen, huid en luchtwegen veroorzaken. Ze zijn zelfs in verband gebracht met neurotoxische schade en kanker. Maar het staat of valt natuurlijk met de hoeveelheden. Alles is gif als je er maar genoeg van binnenkrijgt, zoals de Zwitserse arts Paracelsus begin 16de eeuw zou hebben opgemerkt. Het grotere zwembad in de Canadese studie bevatte 840.000 liter water en 75 liter urine: ongeveer 0,009 procent van het totale watervolume. Is dat genoeg om meetbare gezondheidseffecten te veroorzaken? Een Chinees-Amerikaanse studie uit 2014 trof per liter zwembadwater gemiddeld 30 microgram cyanogeenchloride aan; dit is ruim onder de 70 microgram per liter die de Wereldgezondheidsorganisatie hanteert als limiet voor drinkwater. Een groot internationaal onderzoek uit 2019 constateerde geen meetbare effecten op de korte termijn op het vlak van genotoxiciteit (de mogelijkheid om schade aan het dna te veroorzaken: een maat voor kankerverwekkendheid) en de doorlaatbaarheid van het long-epitheel (een maat voor longschade). Langdurige blootstelling is een ander verhaal. Professionele zwemmers en zwembadpersoneel lopen een verhoogd risico op ademhalingsklachten, astma en andere luchtwegaandoeningen door constante blootstelling aan deze stoffen, lezen we op veel plekken, maar een oorzakelijk verband is lastig aan te tonen en de conclusies lopen uiteen. Nergens lees je harde cijfers over werkelijke ziektelast. Behalve een Spaanse studie uit 2009: die zag juist minder astma en allergieën bij kinderen die al op jonge leeftijd regelmatig naar een zwembad gingen. Kortom, de stoffen zijn onweerlegbaar schadelijk, maar gezondheidseffecten zijn lastig te kwantificeren.</p>]]></description>
      <guid>https://nrc.nl/nieuws/2025/06/18/is-plas-in-het-zwembad-gevaarlijk-a4897319</guid>
      <pubDate>Wed, 18 Jun 2025 05:27:52 +0000</pubDate>
    </item>
    <item>
      <title><![CDATA[Doen gierzwaluwen aan echolocatie?]]></title>
      <description><![CDATA[<p>Een prachtig junibeeld: gierzwaluwen die als straaljagers door het luchtruim jagen, hoog tegen de wolkenlucht of laag tussen de daken. Altijd op zoek naar insecten – ook ’s nachts. Wanneer ze niet broeden, negen maanden per jaar, blijven ze zelfs non-stop in de lucht. Hoe zit dat? Ze lijken wel wat op vleermuizen, met hun jaaggedrag en hoge, schrille roep. Doen gierzwaluwen wellicht ook aan echolocatie? Je weg of je prooi vinden dankzij geluid dat je zelf uitzendt en weer opvangt, is een waanzinnige adaptatie in het dierenrijk. Vleermuizen en tandwalvissen hebben de kunst geperfectioneerd. De meeste soorten gebruiken geluid dat zo hoog is dat wij het niet kunnen horen. Vleermuizen maken die geluiden veelal met hun stembanden; sommige soorten klikken met hun tong. Dolfijnen en orka’s klikken en fluiten met hun blaasgat. Zonder te kijken kunnen ze op afstand feilloos vormen en zelfs texturen onderscheiden. Dat zou ook superhandig zijn voor de snelle, wendbare gierzwaluwen. Zeker ’s nachts. Maar doen ze het ook? We bellen met stadsbioloog Remco Daalder, auteur van het boek De gierzwaluw, dat in 2014 de Jan Wolkersprijs won. „Waarschijnlijk niet”, is zijn antwoord. „Echolocatie is wel degelijk bij vogels vastgesteld, bij zestien soorten. Een daarvan is de vetvogel, uit Midden- en Zuid-Amerika. De rest zijn allemaal salanganen, nauwe verwanten van de gierzwaluw.” De salanganen die aan echolocatie doen, leven in Zuidoost-Azië, Australië en de eilanden van Oceanië. „Ze broeden in donkere grotten, en dat verklaart de echolocatie”, vertelt Daalder. „Een van die soorten is de eetbaar-nestsalangaan, die zijn nest van speeksel maakt. Dat is waar de Chinezen hun vogelnestsoep van maken.” De salanganen maken klikgeluiden die ook voor ons hoorbaar zijn. Daarmee vinden ze hun weg in hun pikdonkere grotten, maar ze kunnen er geen prooien mee lokaliseren. „Daarvoor heb je hogere frequenties nodig”, weet Daalder. „Daarnaast heeft hun gehoororgaan niet de speciale aanpassingen die vleermuizen en dolfijnen wel hebben.” Naast het binnenoor – en de onderkaak, waarmee dolfijnen de terugkomende geluiden opvangen – zijn ook de hersenen belangrijk voor echolocatie: die moeten de binnenkomende informatie verwerken tot een bruikbaar beeld. Daalder: „Voor zover ik weet is dat bij deze salanganen niet onderzocht – en zelfs bij vleermuizen niet.” Dat zou ook heel lastig zijn: je hebt er een fMRI-scanner voor nodig, een enorm apparaat waarmee je hersenen in actie kunt zien. Dat gaat niet bij vliegende of zwemmende dieren. Bij mensen is het wel gedaan: er zijn diverse blinde mensen die zichzelf echolocatie hebben aangeleerd, en als de beste kunnen fietsen – je vindt er filmpjes van op YouTube. Deze mensen blijken allerlei aanpassingen in hun hersenschors te hebben. Maar ‘onze’ gierzwaluwen dan? „Daarbij is echolocatie nooit aangetoond”, zegt Daalder. „Ik denk dat ze het niet doen – maar ze hebben het ook niet nodig. Overdag jagen ze op het zicht. Ze hebben fenomenale ogen: als ze jagen op een zwerm bijen, dan pikken ze feilloos alleen de darren eruit. Want die steken niet.” ’s Nachts jagen gierzwaluwen ook: met tienduizenden tegelijk, op grote hoogte. „Dan vliegen ze gewoon met open bek door grote wolken dansmuggen heen. Daarvoor hebben ze geen echolocatie nodig.” Botsen ze dan niet? „Dat weten we eigenlijk niet. Dat hele nachtleven van die gierzwaluwen... ook dat vliegend slapen, met steeds maar één hersenhelft tegelijk... Dat is zó fascinerend. Ik zou het dolgraag eens onderzoeken.”</p>]]></description>
      <guid>https://nrc.nl/nieuws/2025/06/11/doen-gierzwaluwen-aan-echolocatie-a4896485</guid>
      <pubDate>Wed, 11 Jun 2025 05:27:53 +0000</pubDate>
    </item>
    <item>
      <title><![CDATA[Is spiritus een goed idee tegen bladluizen?]]></title>
      <description><![CDATA[<p>Daar zijn ze weer, de drommen bladluizen. Ze laten de toppen van je mooiste struiken verschrompelen tot verminkte bladproppen. Je kunt de luizen met de hand weghalen, maar dat is een vervelend werkje dat je vaak moet herhalen. Dan toch maar besproeien met oma’s mengsel van water, groene zeep en spiritus? Spiritus bestaat voor 80 tot 95 procent uit ethanol: dezelfde alcohol die in je wijn en bier zit. Er is een aantal stoffen aan toegevoegd om de spiritus ondrinkbaar te maken. Anders zou spiritus een goedkoop alternatief zijn voor de veel duurdere consumptiealcohol, die aan strenge kwaliteitseisen moet voldoen én waar hoge accijnzen op rusten. De voornaamste toevoeging is methanol, een andere simpele alcohol maar dan wel een die zwaar giftig is. Een enkele slok methanol kan al leiden tot misselijkheid en braken, hoofdpijn, buikpijn en schade aan de oogzenuwen. Om mensen te waarschuwen geen spiritus te drinken, worden er ook opvallende geur- en kleurstoffen aan toegevoegd. Spiritus dient vooral als brandstof in bijvoorbeeld fonduesets en kampeerbranders. Het is ook een klassiek schoonmaakmiddel: het ontvet, ontsmet en verdampt snel. Ideaal voor douche en ramen – maar gebruik wel handschoenen, want je krijgt er kurkdroge handen van. Dat verklaart meteen ook de werking tegen bladluizen. De spiritus lost het waslaagje op dat bladluizen beschermt tegen uitdroging. De luizen en ook de eitjes gaan daardoor snel dood. Ook dringt spiritus via de adembuisjes de bladluizen binnen. Groene zeep schijnt ervoor te zorgen dat de spiritus goed aan de bladluizen blijft plakken. Een veelgebruikte verhouding is 20 ml spiritus en 20 ml groene zeep op één liter water, maar sommige bronnen propageren „de helft spiritus en de helft water”. Klinkt ideaal – maar er kleven ook nadelen aan spiritus. Ten eerste gaan ook andere organismen er dood van, ook in de bodem. En al bij concentraties van 5 procent alcohol groeit je plant minder goed. De alcohol tast namelijk ook het waslaagje van bladeren aan. Bij hogere concentraties spreken telers van ‘brandschade’. Spiritus is grotendeels biologisch afbreekbaar: binnen een paar dagen breken micro-organismen de ethanol en methanol af tot koolstofdioxide en water – hoewel hoge concentraties diezelfde micro-organismen ook kunnen doden. Daarom raadt producent Fitex aan spiritus niet door de gootsteen te spoelen: ook de rioolwaterzuivering werkt met micro-organismen. Over het verdunde product, bijvoorbeeld na het schoonmaken, lees je nergens dat het niet door de gootsteen mag. De Nederlandse overheid vindt dat restanten én de lege fles „bij het restafval” mogen, maar in Noorwegen geldt spiritus als klein chemisch afval. Dan zijn er nog de toegevoegde geur- en kleurstoffen. Welke dat precies zijn, verschilt per merk. De belangrijkste geurstof in spiritus, pyridine, is weliswaar biologisch afbreekbaar in water maar niet in droge bodems. De Gezondheidsraad classificeert pyridine als stof „die ervan verdacht wordt kankerverwekkend te zijn voor mensen”. Kortom, wie het zekere voor het onzekere wil nemen en graag het tuinleven beschermt, kiest liever voor alternatieven. Bijvoorbeeld water met alléén groene zeep, of een aftreksel van ui, knoflook of brandnetel. En dan is er nog biologische bestrijding: het inschakelen van de natuurlijke vijanden van de luizen, zoals lieveheersbeestjes, sluipwespen, oorwurmen en vogels. Die lok je met een gevarieerde tuin met veel inheemse planten en rommelhoekjes. Je kunt ook oorwurmpotten ophangen. Je kunt online zelfs sluipwespen en larven van lieveheersbeestjes bestellen.</p>]]></description>
      <guid>https://nrc.nl/nieuws/2025/06/04/is-spiritus-een-goed-idee-tegen-bladluizen-a4895710</guid>
      <pubDate>Wed, 4 Jun 2025 05:27:53 +0000</pubDate>
    </item>
    <item>
      <title><![CDATA[Wat is de functie van zuchten?]]></title>
      <description><![CDATA[<p>Een sociaal signaal is het zeker: de ouderlijke zucht als de puber wéér zijn schooltas laat slingeren. En wederzucht van de puber als hij die moet opruimen. De zucht is een non-verbale boodschap: ‘werk nou eens mee’, respectievelijk ‘zeur niet zo, ouwe’. Of die communicatie in dit geval nut heeft, valt te bezien. Meestal werkt zoiets averechts. Maar hoe zit dat – is zuchten weleens nuttig? Een zoekopdracht op PubMed, het platform voor medische publicaties, levert meer dan driehonderd hits op. Ze gaan over allerlei onderwerpen, variërend van de invloed van zuchten op de longfunctie van pasgeborenen tot de oorzaak van de afwijking ‘zuchtdyspneu’ en zuchten als ‘psychofysiologische reset’. Een Amerikaans overzichtsartikel in Current Biology (2017) geeft wat aardige feitjes. Een zucht is een ademhaling die twee tot vijf keer zo diep is als normaal, lezen we. Soms zuchten we expres, maar meestal hebben we het niet in de gaten: we zuchten de hele dag door, gemiddeld ongeveer elke vijf minuten. Het is de hersenstam die deze onbewuste zuchten aanstuurt. Alle zoogdieren zuchten, en dat begint al in de baarmoeder met een ‘zucht-achtige’ adembeweging: waarschijnlijk om de ademhalingsspieren te trainen en de ontwikkeling van het longweefsel te stimuleren. De belangrijkste functie van zuchten is fysiologisch, aldus de Amerikanen. Ons longweefsel bestaat uit honderden miljoenen longblaasjes: de eindstations van de vele vertakkingen van de bronchiën. Ze zijn ongeveer 200 micrometer in doorsnee. Tijdens de normale ademhaling hebben longblaasjes de neiging in te klappen. Duurt dat te lang, dan gaat dat ten koste van de rekbaarheid van het longweefsel, en daarmee van het vermogen zuurstof op te nemen. Daarom zuchten we regelmatig: dan wordt het longweefsel weer even helemaal gevuld met lucht, tot in de verste uithoeken, en rekt het weefsel even lekker op. Een Italiaanse studie uit 2020 suggereert dat patiënten die aan de beademing liggen in het ziekenhuis, baat hebben bij een ingeprogrammeerd zuchtregime. Dan is er de link met emotie. Als we zuchten – meestal onbewust, maar soms ook expres – geven we uitdrukking aan „het volledige spectrum aan emoties”, volgens de Amerikanen. Een schaker zucht bijvoorbeeld als hij inziet dat hij de partij niet meer kan winnen. Soms drukt zuchten juist positieve emoties uit, zoals opluchting. Daarbij kan het zuchten ook een sociaal signaal zijn. Stel, je hebt net samen met je collega een lastige presentatie gegeven. Zodra jullie weer alleen zijn, slaak je een zucht van verlichting: zo, dat zit erop. De zucht geeft bij jouzelf een stressontlading, maar roept ook op tot het delen van emoties, wekt saamhorigheid en empathie op, en verstevigt daarmee de band met je collega. Die stressontlading in relatie tot een diepe ademhaling is in honderden studies onderzocht, vooral in de context van bewuste ontspanning en meditatie. Een diepe ademhaling, vooral als ook het middenrif meedoet, verlaagt onder meer de bloeddruk, hartslag en de aanmaak van het stresshormoon cortisol en verhoogt de zuurstofopname. Mensen die regelmatig diep rustig ademen, voelen zich beter en rapporteren minder stress. Eén zucht heeft al een dergelijk micro-effect. De zucht van verlichting slaak je dus niet omdat je je ontspant, maar óm te ontspannen. Vlaamse onderzoekers wijdden een hele studie aan het verschil (Physiology &amp; Behavior, 2016). Het is dus niet een zucht van verlichting, concluderen zij, maar een zucht ter verlichting. A sigh to relieve.</p>]]></description>
      <guid>https://nrc.nl/nieuws/2025/05/29/wat-is-de-functie-van-zuchten-a4894814</guid>
      <pubDate>Thu, 29 May 2025 05:27:53 +0000</pubDate>
    </item>
    <item>
      <title><![CDATA[Hoe verandert een paardenbloem opeens in zo’n witte pluizenbol?]]></title>
      <description><![CDATA[<p>Het is bijna net zo’n mysterieuze metamorfose als de rups die zich verpopt tot vlinder: de heldergele paardenbloem die transformeert tot een witte pluizenbol. Na een paar dagen bloeien vouwt de bloem zijn kelk dicht, een week later klapt die weer open, en tadáá! Weg zweven de tweehonderd zaadjes op de wind, gedragen door witte parachuutjes. Waar zijn de gele bloemblaadjes gebleven – en waar komt opeens al dat pluis vandaan? Hier moeten we eerst wat misverstanden uit de weg helpen. De ‘kelk’ is helemaal geen kelk, zoals bij een roos of viooltje. En de ‘bloem’ is niet één bloem, maar een composiet, een samengestelde bloem, die bestaat uit zo’n tweehonderd losse gele bloempjes. De groene ‘kelkbladeren’ eronder, die ’s nachts en na de bloei omhoog klappen om de bloem te beschermen, zijn schutbladeren. Ook de bloempjes zelf zijn anders dan de standaardbloem. Bij een roos of viooltje groeien fraai gekleurde kroonbladeren om het hartje heen, om insecten te lokken. Daaronder zitten de kelkbladeren, die meestal groen zijn en de kroonbladeren beschermen als ze nog in de knop zitten. Bij de vele bloempjes van de paardenbloem zit het anders. Dit zijn lintbloemen: bij elk bloempje zijn vijf lange gele kroonblaadjes vergroeid tot een lintje, met – voor wie heel goed kijkt – aan het uiteinde nog wel vijf puntjes. Aan de onderkant van elk lintje zit een vruchtbeginsel, met een stijl, stamper en een stukje meeldraad dat stuifmeelkorrels maakt. En nu komt het: op de overgang van het vruchtbeginsel naar de gele kroon zit toch een kelk: een omhoog stekende krans van ragfijne, doorzichtige haartjes. Die bestaan uit kunstige nanobuisjes van pure cellulose. Samen líjken ze wit, net als de holle, doorzichtige haren van de ijsbeer: ze verstrooien al het zonlicht. Je kunt ze al zien zitten als je een bloeiende paardenbloem – of zelfs een beginnende knop – uit elkaar pulkt. Het zijn deze haartjes die straks het parachuutje gaan vormen. Maar eerst moet het vruchtbeginsel uitgroeien tot vrucht. Bij veel planten is daarvoor bevruchting nodig. Bij paardenbloemen niet: die maken hun zaden vooral ongeslachtelijk (seksloos), waarbij ze zichzelf dus klonen. ‘Vrucht’ is bij de paardenbloem overigens ook een verwarrende term, net als bijvoorbeeld bij een beuk of kastanje: bij deze bomen – en ook bij veel planten – is de vrucht droog en keihard. Het ene, enkele zaad zit er los in, zonder vruchtvlees eromheen. In die gevallen spreken botanici van een ‘nootje’ in plaats van een ‘vrucht’, ook bij bloemplanten. In de volksmond noemen we dat bij planten ‘zaad’. Tijdens het rijpen van het paardenbloemennootje groeit er een superdun steeltje bovenuit, dat het omhoog gevouwen harenkransje naar boven duwt. Samen duwen alle harenkransjes, samengeperst in de gesloten ‘kelk’, ook de gele kroonblaadjes omhoog. Die verschrompelen intussen. Na een paar dagen steken de eerste witte haartjes uit de ‘kelk’ naar buiten – nog met een bruin verfrommeld propje erop: de resten van de verwelkte gele blaadjes. Die vallen er snel af. De ‘kelk’ klapt dan voor de laatste keer open en onthult het meesterstuk: de tweehonderd rijpe, droge, rechtopstaande nootjes, elk met een steeltje erop – en dáárbovenop de uitgeklapte krans van doorzichtige nanobuishaartjes. Klaar om te worden opgetild: door de wind of door kinderadem.</p>]]></description>
      <guid>https://nrc.nl/nieuws/2025/05/22/hoe-verandert-een-paardenbloem-opeens-in-zon-witte-pluizenbol-a4894122</guid>
      <pubDate>Thu, 22 May 2025 05:27:54 +0000</pubDate>
    </item>
    <item>
      <title><![CDATA[Hoe krijg je een liedje uit je hoofd?]]></title>
      <description><![CDATA[<p>Je kent het vast: een liedje dat in je hoofd op ‘repeat’ lijkt te staan en waar je maar niet van afkomt. Dit fenomeen staat bekend als een ‘oorwurm’, in wetenschappelijke literatuur ook stuck song syndrome genoemd. Want ja, er is onderzoek naar gedaan. Ook naar hoe je er weer vanaf komt. Maar liefst 98 procent van de mensen heeft weleens een oorwurm, volgens een Gronings artikel in het British Journal of General Practice (2016). De meeste mensen ervaren hun oorwurm als neutraal of wel vermakelijk; zo’n 30 procent vindt ze vervelend. Een klein percentage geeft zelfs aan er ‘gek van te worden’ en er slecht van te slapen. Maar deze mensen hebben vaak ook andere psychische klachten, aldus de Groningers. Amerikaanse onderzoekers hebben in 2023 in Music &amp; Science alle 47 bekende onderzoeken naar oorwurmen op een rijtje gezet. Die gaan over allerlei vragen, zoals: welke muziekkenmerken vergroten de kans dat iets een oorwurm wordt? En zijn bepaalde mensen er gevoeliger voor dan andere? Om met die laatste vraag te beginnen: de neiging tot het krijgen van oorwurmen hangt samen met onder meer emoties, stress, ervaring, omstandigheden, persoonlijkheid – maar de Amerikanen vonden daarin geen correlaties. Talloze studies hebben onderzocht welk soort melodietjes de grootste kans heeft een oorwurm te worden. Maar zulk onderzoek is heel lastig, aangezien de oorwurm per definitie ‘onwillekeurig’ is: hij is niet aan de wil onderhevig. Zodra je het fenomeen probeert te onderzoeken, bijvoorbeeld met hersenscans, gaan mensen zich exprés melodieën voor de geest halen en dat werkt anders, in je hersenen. Expres ingebeelde melodieën zetelen in de zijkanten van de hersenschors, die ook de verwerking en opslag van ‘echte’ auditieve signalen regelen. Maar waar in de hersenen de oorwurm zich nestelt, is niet precies bekend. Waarschijnlijk is naast de auditieve schors ook het werkgeheugen betrokken. Oorwurmonderzoekers zijn dus vooral afhankelijk van wat mensen zelf rapporteren. Bijvoorbeeld over de liedjes die bij hen weleens een oorwurm zijn geworden. Daarin konden de Amerikanen geen gemene deler ontdekken. Het zijn dus niet specifiek simpele of cyclische melodieën, zoals wel is geopperd, of lekker in het gehoor liggende – iets wat overigens ook niet gedefinieerd is, maar sterk cultureel en persoonlijk bepaald. Sommige mensen melden vooral oorwurmen met woorden of klanken die je kunt meezingen; andere juist instrumentale fragmenten, zoals bekende klassieke thema’s. En hoe kom je er dan weer vanaf? Het Amerikaanse artikel waagt zich daar niet aan: dat blijft hangen in de oorwurm als „perplexing phenomenon” zonder duidelijke gemene delers – en dus ook zonder duidelijke oplossing. De Groningers hebben wel tips. Er ontspannen mee omgaan is kansrijker dan ertegen vechten, benadrukken ze. Mindfulness- of ademtechnieken kunnen dus helpen. Er bestaan ook cognitieve technieken, zoals negatieve gedachten over je oorwurm leren herkennen en die dan bewust vervangen door accepterende gedachten. En als je dan toch iets actiefs wilt doen: meezingen kan helpen, of juist naar andere muziek luisteren, „zelfs kauwgom kauwen”. BBC Magazine zette tien tips van lezers op een rij die in dat straatje passen. „Een interne stilte cultiveren” door meditatie, bijvoorbeeld. Een bad nemen. Visualiseren dat je de naald van de grammofoonplaat af tilt. Een „belachelijk lange staartdeling” doen. Of ‘Mahna mahna’ van de Muppets zingen – met het risico dat dat je nieuwe oorwurm wordt.</p>]]></description>
      <guid>https://nrc.nl/nieuws/2025/05/14/hoe-krijg-je-een-liedje-uit-je-hoofd-a4893190</guid>
      <pubDate>Wed, 14 May 2025 05:27:54 +0000</pubDate>
    </item>
    <item>
      <title><![CDATA[Leidt het filteren van water in de duinen tot vervuiling van de grond?]]></title>
      <description><![CDATA[<p>Drinkwaterbedrijven behoren tot de grootste natuurbeheerders van Nederland. Grote duingebieden fungeren als natuurlijke waterzuiveringssystemen. Een lezer vroeg zich af of het zuiveren van drinkwater in de duinen niet tot een vervuiling van de grond leidt. Waar blijft de verontreiniging? Het rivierwater moet al aan bepaalde normen voldoen voordat het de duinen in mag, vertelt Steven van Duijvenbode, procestechnoloog bij Waternet, dat de Amsterdamse Waterleidingduinen beheert. Dat gebied ten zuiden van Zandvoort is sinds 1853 waterwingebied. „Als er een verontreiniging op de Rijn is, krijgen wij een seintje, vertelt Van Duijvenbode. „Dankzij het Rijn-alarmmodel weten we precies op welk uur die verontreiniging bij ons innamepunt bij Nieuwegein langskomt, dan stoppen we de waterinname. Gelukkig gebeurt dat maar zelden.” Ruim honderd jaar lang werd er alleen natuurlijk duinwater onttrokken, maar dat leidde op den duur tot flinke verdroging en verzilting. Daarom brengt Waternet sinds de jaren vijftig voorgezuiverd rivierwater uit het Lekkanaal de duinen in om het grondwater aan te vullen. Vandaag de dag voorzien de duinen de hoofdstad en omliggende gemeenten nog altijd in tweederde van het drinkwater – 180 miljoen liter per dag. Ook andere duingebieden zijn belangrijk voor drinkwater. Watervervuiling komt in vier vormen, legt Luuk Rietveld uit. Hij is hoogleraar drinkwater en urbane watertechnologie aan de TU Delft. Slibdeeltjes, die het zand van de duinen zou kunnen verstoppen, voedingsstoffen die ongewilde algengroei bevorderen, zware metalen en ten slotte microverontreinigingen, zoals pesticiden, ziektekiemen en medicijnresten. De eerste drie worden vooraf uit het rivierwater gehaald. En de meeste microverontreinigingen spoelen gewoon de duinen weer uit, aldus Rietveld. Wat doen de duinen dan wel? In gemiddeld drie maanden zakt het water door het zand, vertelt Van Duijvenbode, terwijl van nature voorkomende bacteriën zich tegoed doen aan organische microverontreinigingen – grofweg 40 procent daarvan breken ze af. De ene waterdruppel doet er maar zestig dagen over, de andere wel een jaar. Dat is een kwestie van kansverdeling. Van Duijvenbode: „Een druppel moet tussen allemaal zandkorrels door. De ene keer gaat-ie linksaf bij een korrel, dan weer rechtsaf.” Ook fijn voor een constante waterkwaliteit, overigens, aldus Van Duijvenbode. Het inkomende water kan namelijk verschillen in kwaliteit, maar wat de duinen uitkomt, is „mooi vlak”. Mooi vlak, maar nog niet schoon genoeg. Met pfas kunnen de bacteriën niets. Van Duijvenbode: „Deze stoffen zijn zo goed oplosbaar in water dat ze door de bodem heen fietsen en weer aan de duinen worden onttrokken. Koolfilters in de nazuivering halen het eruit.” De meeste zuivering gebeurt dus buiten de duinen. De duinen zijn ook belangrijk als buffer. Van Duijvenbode: „We kunnen twee tot drie maanden zonder nieuwe wateraanvoer. Maar daarna is het wel erg droog, hoor. Gelukkig is dat nog nooit voorgekomen.” Tot vervuiling van de duinen leidt het in ieder geval niet. Het beetje slib dat zich in de infiltratiebekkens ophoopt, komt vooral van dode waterplanten en wordt elke 25 jaar verwijderd.</p>]]></description>
      <guid>https://nrc.nl/nieuws/2025/05/09/leidt-het-filteren-van-water-in-de-duinen-tot-vervuiling-van-de-grond-a4892363</guid>
      <pubDate>Fri, 9 May 2025 05:27:55 +0000</pubDate>
    </item>
    <item>
      <title><![CDATA[Waardoor komt er na het douchen soms ineens weer water uit de douchekop?]]></title>
      <description><![CDATA[<p>Je hebt gedoucht, de kraan dichtgedraaid, de douche drooggewist, je aangekleed, en dan ineens: een flinke scheut water stroomt zomaar uit de douchekop. Een soort gekke oprisping, terwijl de douche door de dag heen niet drupt. Hoe kan dat? Het gebeurt bij een grote regendouche vaker dan bij een gewone douche, lezen we op consumentenfora. Je moet de douchekop na het douchen scheef zetten, of juist niet, wordt er geopperd, of de kraan even omzetten van regendouche naar handdouche. Maar wat is er dan aan de hand? Is de kraan toch lek? „Dat is geen lek, maar eerder nadruppelen van het water dat al in de douchekop zit”, oppert iemand. „Zoals sommigen onder ons eens goed moeten schudden na het plassen om dat nadruppelen te vermijden.” Waarvan akte. Maar waardoor gebeurt het bij de douche dan spontaan, en pas na een tijdje? Via een interessante brochure over de wiskunde achter fenomenen in waterleidingen komen we terecht bij Sioux Technologies, een Eindhovens bedrijf dat andere bedrijven helpt met software, hardware en ‘mathware’: wiskunde om systemen en processen te verbeteren. Philip Ruijten van Sioux heeft even over onze vraag gebrainstormd met zijn collega’s. „Het heeft te maken met drukveranderingen”, zegt hij. Als je de kraan uitdraait, zitten doucheslang en douchekop nog vol met water. Ruijten kan verschillende situaties bedenken waarin een deel van dat water uit de douchekop loopt zodra de druk daarin verandert. „Bijvoorbeeld als je plotseling de deur van de badkamer naar buiten toe opent, waardoor er onderdruk ontstaat in de badkamer. Of het water in de douchekop koelt af en neemt dan minder ruimte in. Zodra er een beetje lucht bij kan, loopt de hele douchekop leeg.” Hoezeer dat speelt, hangt volgens Ruijten af van het ontwerp van de douchekop. „Je zou even moeten bellen met een verkoper van douchekoppen.” Prima tip. We bellen met sanitairproducent Hansgrohe. „Die hele douchekop zit vol met warm water”, zegt Carlos Frasquet. „Ondanks de gaatjes onder in de douchekop blijft dat water hangen, vanwege adhesie: de aantrekkingskrachten tussen het water en de binnenwand van de douchekop en de gaatjes.” De gaatjes zijn klein, dus de adhesiekrachten zijn relatief groot. En als er boven in het ‘dak’ van de douchekop geen lucht in lekt, dan houdt ook onderdruk het water op zijn plek: het water kan er niet uit lopen zolang er niets voor in de plaats komt. Net zoals je een vol rietje verticaal kunt houden zonder dat de limonade eruit loopt, zolang je je vinger op de bovenkant houdt. Maar nu koelt dat water in de douchekop af. Het krimpt een heel klein beetje. En misschien verdampt er wat. „Dan kruipt er lucht door de gaatjes naar binnen, langs de rand van de douchekop omhoog, en de adhesie wordt opgeheven. Dan kan al het water eruit vallen.” Wat is ertegen te doen? „Een handdouche kun je na het douchen rechtop in de houder zetten, zodat de gaatjes naar voren wijzen in plaats van naar onderen”, zegt Frasquet. „Dan loopt het water er meteen uit.” Bij een regendouche kan dat niet, maar dan helpen wellicht de tips op de fora. Of je kunt de oprisping accepteren en gewoon even wachten met het droogmaken van je douche. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2025/05/01/waardoor-komt-er-na-het-douchen-soms-ineens-weer-water-uit-de-douchekop-a4891652</guid>
      <pubDate>Thu, 1 May 2025 05:27:55 +0000</pubDate>
    </item>
  </channel>
</rss>
