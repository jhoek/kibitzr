<?xml version="1.0" encoding="utf-8"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Wat gebeurt er als je een chihuahua met een Deense dog kruist?]]></title>
      <description><![CDATA[<p>Alle honden behoren tot dezelfde soort: Canis lupus familiaris. De meeste rassen zijn pas in de laatste drie- tot vierhonderd jaar ontstaan door gericht fokken, maar genetisch gezien lijken ze nog zeer sterk op elkaar. Ze stammen allemaal af van de wolf (Canis lupus), waarmee ze nog steeds kunnen kruisen. Maar kunnen ze ook allemaal met elkáár kruisen? Bijvoorbeeld Deense dog (60 tot 90 kilo) met chihuahua (1,5 tot 3 kilo)? Het is een typische borrelvraag, maar wel eentje die raakt aan een van de fundamentele vragen in de evolutiebiologie: wat is eigenlijk een ‘soort’? Biologen proberen het concept al bijna 400 jaar te definiëren, maar ze komen er niet goed uit. Er is min of meer consensus dat organismen tot dezelfde soort behoren als ze onder natuurlijke omstandigheden met elkaar kunnen paren en dan vruchtbare nakomelingen krijgen. Een muilezel is niet vruchtbaar, dus paard en ezel zijn twee verschillende soorten. Maar ja, er zijn allerlei grijze gebieden. Veel planten doen bijvoorbeeld helemaal niet aan seksuele voortplanting: ze vermeerderen zich alleen via stekjes of wortelstokken, en toch onderscheiden we daarin duidelijke soorten. Zilvermeeuw en kleine mantelmeeuw hybridiseren volop, en krijgen vruchtbare nakomelingen, maar zijn toch twee soorten. Deense dog en chihuahua behoren daarentegen tot dezelfde soort maar zullen onder natuurlijke omstandigheden nooit met elkaar paren. Al was het alleen al omdat dat fysiek onmogelijk is. De details kunt u zich voorstellen, beide kanten op: groot vrouwtje en klein mannetje, en andersom. Zelfs bij minder extreme rascombinaties gebeurt het weleens dat vrouwtjes gewond raken bij de paring, aan hun rug of vagina. Dierenartsen raden fokkers aan hier zorgvuldig mee om te gaan. Kunstmatige inseminatie zou wel kunnen. In de hondenfokkerij bestaan daarvoor strikte regels. Eén regel luidt dat je het alleen mag doen bij combinaties die zich onder natuurlijke omstandigheden al eens hebben voorgedaan. En dan kiezen fokkers in de regel voor de grotere hond als moeder. Als de vader de grotere hond zou zijn, zou de grootte van de puppy’s in de baarmoeder of in het geboortekanaal ernstige problemen kunnen veroorzaken. Dus theoretisch gezien zou een vrouwelijke Deense dog na kunstmatige inseminatie prima jongen kunnen krijgen met een mannelijke chihuahua. In de wetenschappelijke literatuur zijn daarvan geen voorbeelden beschreven. Wel zijn er talloze goed gedocumenteerde voorbeelden van andere ‘extreme’ kruisingen. Vaak worden die designer dogs genoemd. De bekendste is de labradoodle: een kruising tussen labrador en poedel. Bij de standaard labradoodle zijn de ouderhonden vrijwel even groot, en maakt het dus niet uit wie de vader of de moeder is. Bij de miniatuurversie (labrador × dwergpoedel) is de labrador altijd de moeder. Genetisch gezien is de labradoodle overigens grotendeels poedel, omdat fokkers vooral hebben geselecteerd op de mooie krullerige vacht. Een nieuwkomer op het hondentoneel is de pomsky: een kruising tussen een dwergkeeshond (pomeranian in het Engels) en een Siberische husky. En dan heb je nog de Aussiepom (dwergkeeshond × Australische herder) en de cockapoo (cocker spaniël × dwergpoedel). In alle gevallen is het grotere ras de moeder. Een veelgehoord misverstand over dit soort kruisingen is dat ze gezonder zouden zijn dan de pure ouderrassen, maar dat is dus niet zo, aldus recent onderzoek in PLOS – soms hebben ze zelfs juist specifieke problemen, zoals oorontstekingen. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2026/02/18/wat-gebeurt-er-als-je-een-chihuahua-met-een-deense-dog-kruist-a4920230</guid>
      <pubDate>Wed, 18 Feb 2026 05:40:13 +0000</pubDate>
    </item>
    <item>
      <title><![CDATA[Hoe werken handwarmers?]]></title>
      <description><![CDATA[<p>Heerlijk, tijdens snerpende kou: van die kleine zachte pakketjes die je in je jaszak of handschoen kunt doen, en die warmte afgeven. Sommige een halfuur, andere wel tien uur lang. Hoe werken die? Er bestaan twee varianten: de ene gebruik je maar één keer, de andere gaat jarenlang mee. Ze werken fundamenteel anders. De wegwerphandwarmer is een zuurstofdoorlatend zakje met daarin een mengsel dat spontaan ‘verbrandt in aanwezigheid van zuurstof. Daarbij komt warmte vrij, net zoals bij andere verbrandingsreacties. Het mengsel bestaat uit ijzerpoeder, water, keukenzout, actieve koolstof en een vulstof, meestal vermiculiet: een licht, sponsachtig, natuurlijk mineraal. Zolang het zakje nog in de buitenste, luchtdichte verpakking zit, gebeurt er niets. Maar zodra je die verpakking opent, stroomt zuurstof naar binnen en begint het ijzer te oxideren – oftewel te roesten. Normaal gesproken gaat roesten supertraag en merk je niks van de vrijkomende warmte. Maar het fijne ijzerpoeder heeft naar verhouding een enorm oppervlak dat reageert. Bovendien zitten in het zakje ook hulpstoffen die de reactie versnellen. In dit geval zijn dat water en keukenzout. Samen zorgen die voor een omgeving waarin geladen deeltjes elkaar gemakkelijk kunnen ontmoeten en met elkaar kunnen reageren. Dan is er nog actieve koolstof, een poreuze vorm van pure koolstof. Die zorgt voor een gelijkmatige zuurstofverdeling én fungeert als vochtbuffer. De kool kan water opnemen en later weer afgeven. Zo blijft het ijzeroppervlak net vochtig genoeg om urenlang te reageren. De minerale vulstof, ten slotte, houdt het mengsel luchtig en voorkomt dat alles samenklontert. Al met al gaat dit roesten véél sneller dan bijvoorbeeld op je fietsstuur. Het resultaat is een stabiele, urenlange warmteafgifte van veertig tot zestig graden: evenveel energie als er in tien tot twintig AA-batterijen zit. Maar de reactie verloopt maar één kant op: het ijzer verandert in roest. Zodra het ijzer op is, stopt de reactie. De handwarmer kun je dan weggooien. Dat geldt niet voor de herbruikbare variant: een doorzichtig kunststof zakje met daarin een gel-achtige vloeistof en een dun metalen schijfje. De vloeistof is een oplossing van natriumacetaat – een zout – in water. Het is een zogeheten oververzadigde vloeistof: een vloeistof die bij die temperatuur eigenlijk wil stollen, maar niet vanzelf over een bepaalde drempel heen komt. Dat zit zo: bij hogere temperatuur kan meer zout oplossen dan bij lagere. Koelt zo’n warme, verzadigde oplossing heel rustig af, dan blijft die vloeibaar. Tenminste, bij specifieke zouten, waaronder natriumacetaat. Maar er is dan eigenlijk te veel zout opgelost voor die temperatuur. Zo’n vloeistof is stabiel zolang er geen startpunt voor kristalvorming is. Dat startpunt wordt geleverd door het metalen plaatje, dat iets bol van vorm is. Wanneer je dat laat ‘klikken’, ontstaan microscopische vervormingen in het metaal die plaatselijk drukverschillen veroorzaken. Daarmee verstoren ze heel lokaal de fragiele chemische stabiliteit. Ze fungeren als nucleatieplaatsen: plekken waar de eerste zoutkristallen zich kunnen vormen. Zodra die er zijn, zet de kristallisatie – in feite de stolling – zich als een kettingreactie voort door de hele vloeistof. Bij die overgang van vloeibaar naar vast komt warmte vrij. Dit proces is wél omkeerbaar. Als je de gestolde handwarmer in heet water legt, lossen de kristallen weer op, wordt opnieuw warmte in het systeem opgeslagen, en ontstaat na rustig afkoelen weer een oververzadigde vloeistof. De energie-inhoud is vergelijkbaar met die van twee tot drie AA-batterijen. Flink minder dan van de wegwerpwarmer, maar wél jarenlang herbruikbaar. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2026/02/10/hoe-werken-handwarmers-a4919630</guid>
      <pubDate>Tue, 10 Feb 2026 05:40:14 +0000</pubDate>
    </item>
    <item>
      <title><![CDATA[Wat is de eerste dag van de week?]]></title>
      <description><![CDATA[<p>Ze worden steeds zeldzamer, maar vroeger stonden ze op ieder bureau: de week- of maandkalender. Rechthoekige pagina’s onder een ringband waarop je per dag je plannen kon noteren. Deze begonnen vaak op zondag, maar tegenwoordig vangen de exemplaren die nog gedrukt worden meestal met de maandag aan. Dit roept de vraag op: is zondag of maandag nou de eerste dag van de week? Dat hangt er vanaf waar je je bevindt, maar laten we eerst kijken naar Nederland. Dat de eerste dag van de week hier vaak op zondag werd gezet, heeft te maken met onze christelijke geschiedenis. Dat zal wellicht bij sommige seculiere mensen leiden tot gefronste wenkbrauwen. Schiep God in Genesis 1 niet de hemel, de aarde en alles daarop in zes dagen en rustte Hij de zevende dag? En zondag is toch de christelijke rustdag en dus laatste dag van de week? Niet helemaal. Allereerst is Genesis een joods boek en houden Joden sabbat op zaterdag (één van de Tien Geboden), wat volgens die logica zondag de eerste dag van de nieuwe week zou maken. Ten tweede is het belang dat christenen toekennen aan de zondag niet linea recta gekopieerd van die sabbat. Omdat volgens alle Evangeliën Jezus op een zondag uit de dood zou zijn herrezen, gold die dag voortaan als Dag van de Heer. Daarop kwamen de vroegste christenen al wekelijks samen om te dineren. Gaandeweg nam de zondag de plek in van de Joodse sabbat als belangrijkste en voor christenen ook eerste dag van de week, zo betoogde in 2006 Henk Jan de Jonge (1943-2022), hoogleraar Nieuwe Testament en vroegchristelijke letterkunde. Dat zondag uiteindelijk ook een rustdag werd, kent dan weer een Romeinse oorsprong. In 321 bepaalde keizer Constantijn dat zondag voortaan de wekelijkse rustdag zou worden. In 364 nam de Rooms-Katholieke Kerk iets soortgelijks aan tijdens het Concilie van Laodicea, waarbij het christenen werd verboden om te rusten op zaterdag, om ‘verjoodsing’ te voorkomen. Zij moesten zo mogelijk op de zondag rusten. Gaandeweg zouden het idee van de sabbat als rustdag en Dag van de Heer als feestdag voor veel christenen versmelten. In de negentiende en twintigste eeuw zorgde de industrialisering voor een grotere focus op de werkweek, waardoor in de meeste Europese landen in de dagelijkse cultuur maandag als ‘eerste’ dag werd gezien. Met de secularisering verdween voor veel Europeanen de religieuze betekenis van de zondag. Toch kent het idee van zondag als eerste dag van de week tegenwoordig soms ook een modernere oorsprong. In de Verenigde Staten is zondag namelijk officieel de eerste weekdag. Aangezien veel Europese IT-systemen draaien op Amerikaanse software, een thema dat de laatste weken niet aan actualiteit inboet, komt dit idee soms via websites en computercode die wij gebruiken binnen. Wie bijvoorbeeld op LinkedIn een bericht inplant, ziet de zondag aan het begin van de week prijken. Daarnaast zijn veel van de eerdergenoemde bureaukalenders overgenomen van in de VS ontworpen sjablonen. Kijken we naar wat officieel in Nederland de eerste weekdag is, is er geen ontkomen aan: dat is maandag. Net als de meeste Europese landen zijn we aangesloten bij ISO 8601, een in 1988 door de Internationale Organisatie voor Standaardisatie (ISO) opgestelde internationale standaard voor datum- en tijdsaanduiding. Hierin is vastgelegd dat maandag de eerste dag van de week is, omdat de werkweek hier in de meeste landen mee begint. Een wat prozaïsche uitkomst van de zoektocht, maar laat dat maar aan de bureaucratie over. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2026/02/04/wat-is-de-eerste-dag-van-de-week-a4918899</guid>
      <pubDate>Wed, 4 Feb 2026 05:40:14 +0000</pubDate>
    </item>
    <item>
      <title><![CDATA[Hoe kan het dat roestvrij staal niet roest?]]></title>
      <description><![CDATA[<p>Bestek, koksmes, spoelbak, kraan, pedaalemmer: iedereen heeft een keuken vol roestvrij staal. Het is ook onmisbaar in ziekenhuizen, industrie, bouw, vervoer en infrastructuur. Maar wat is het eigenlijk? Wat houdt het roestvrij? Eerst even staal an sich: dat is ijzer waaraan tijdens het smelten een klein beetje koolstof is toegevoegd. Dat maakt het metaal veel sterker. In Turkije zijn stalen voorwerpen gevonden uit de late Bronstijd, zo’n 1800 tot 1400 v.Chr. Waarschijnlijk is het staal bij toeval uitgevonden, doordat er per ongeluk houtskool in het gesmolten ijzer terechtkwam. Doelbewuste staalproductie begon rond 500 v.Chr., en massaproductie vanaf de 19de eeuw. De uitvinding van roestvrij staal zou ook zo’n voorbeeld zijn van serendipiteit: dat je bij toeval iets waardevols ontdekt. Het verhaal leest als een jongensboek: Harry Brearley werd in 1871 straatarm geboren in Sheffield (VK), in een eenkamerflat met acht broers en zussen. Hij moest op zijn twaalfde van school om te gaan werken als flessenwasser in de fabriek waar zijn vader staalarbeider was. Daar klom Harry op tot metaalexpert. En daar zou hij in 1913 hebben ontdekt dat een bepaalde partij afgedankte geweerlopen op de schroothoop niet was gaan roesten. Die partij was gemaakt van staal dat was versterkt met chroom. Vaststaat dat Brearly experimenteerde met verschillende verhoudingen van ijzer, koolstof en chroom, om geweerlopen slijtvaster te maken. En vaststaat ook dat het hem opviel dat zijn chroomlegeringen niet roestten. Maar rond diezelfde tijd verschenen er ook Duitse en Amerikaanse patenten op Nirosta (nichtrostend Stahl) en rustless steel. Uiteindelijk kwam de term stainless steel (‘vlekvrij staal’) wereldwijd als winnaar uit de strijd. Wellicht dankzij die fijne alliteratie – die overigens een vinding zou zijn van een schoolvriend van Harry Brearley. Hoe dan ook, chroom is in dit verhaal het geheime ingrediënt. Roest is een verzamelnaam voor ijzerverbindingen die ontstaan wanneer ijzer reageert met zuurstof en water. Het resultaat is een bros geheel dat afbladdert en steeds opnieuw toegang creëert voor zuurstof en water. Zo vreet roest zich een weg naar binnen. Tenzij er minimaal 10,5 procent chroom in het staal zit. Chroom reageert ook met zuurstof, maar dat noemen we niet roesten. Die term is voorbehouden aan ijzer. Bij chroom heet het simpelweg oxideren. Wanneer chroommoleculen aan de buitenkant van het staal oxideren, vormen ze samen een ultradun laagje chroomoxide, van 1 tot 5 nanometer dik. Dit laagje is niet bros, maar juist hard en ondoorlatend. Daarmee stopt het de verdere oxidatie – en voorkomt het dus ook roesten. Dit heet ook wel ‘passiveren’: het dunne laagje chroomoxide zorgt ervoor dat het staal verder nergens meer mee reageert. Niet met zuurstof en water, maar ook niet met bijvoorbeeld zuren in je eten, met schoonmaakmiddelen of met industriële producten. Maar was er niet iets met kankerverwekkende chroomverbindingen in oude legerverf? Jawel, maar dat gaat om een andere verschijningsvorm van chroom. In die verven zit zogeheten zeswaardig chroom, waarbij elk chroom-molecuul als het ware zes elektronen tekortkomt. Zeswaardig chroom oxideert tot chroom(VI)oxiden. Een daarvan is chromaat, dat goed in water oplosbaar is en sterk reageert met organische stoffen, waaronder ons dna. Dat verklaart waarom het zo schadelijk is. In roestvrij staal zit daarentegen driewaardig chroom. Als dat oxideert, krijg je chroom(III)oxide, dat onoplosbaar en stabiel is en nergens mee reageert. Ideaal dus voor keukengerei, maar ook in de industrie. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2026/01/28/hoe-kan-het-dat-roestvrij-staal-niet-roest-a4918262</guid>
      <pubDate>Wed, 28 Jan 2026 05:40:15 +0000</pubDate>
    </item>
    <item>
      <title><![CDATA[Wat bepaalt of het sneeuwt of hagelt?]]></title>
      <description><![CDATA[<p>In de eerste helft van januari viel het allemaal uit de lucht: regen, natte sneeuw, poedersneeuw, donsvlokken, kleine en grote hagelstenen. Hoe koud het was, leek voor de neerslagvorm niet veel uit te maken. Hoe kan dat? Wat er precies uit de lucht valt, hangt maar voor een heel klein deel af van de temperatuur die wij meemaken. Er speelt veel meer mee: een subtiel samenspel van temperatuur, luchtvochtigheid en luchtstromingen op allerlei hoogten boven het aardoppervlak. Sneeuw en hagel bestaan beide uit ijs – maar hun ‘levensloop’ verschilt fundamenteel. Sneeuw vormt zich hoog in koude wolken. Daar zweven allerlei piepkleine deeltjes, waaronder stof, roet en minuscule ijskristalletjes. Die werken als een zogeheten ijskiem, of ijsnucleatiekern: een oppervlak waarop waterdamp kan bevriezen. Dat is geen condensatie, maar het rechtstreeks neerslaan van waterdamp in de vorm van ijs. Zo groeien geleidelijk steeds grotere kristallen, met de kenmerkende mooie vertakkingen. Hagel is daarentegen het product van geweld. In hoge onweerswolken worden regendruppels door krachtige, relatief warme stijgwinden steeds opnieuw omhoog geslingerd naar ijskoude lagen. Daar bevriezen ze, vallen weer omlaag, botsen met regendruppels en krijgen daardoor een nieuw laagje water, gaan opnieuw omhoog, bevriezen verder, etcetera. Zo ontstaan, laag na laag, harde ronde hagelstenen. Hagel heeft doorgaans een doorsnee van zo’n 2 tot 5 mm, maar soms vallen er stenen zo groot als een golfbal. Bij de beruchte hagelbui in Italië in juli 2023 viel er eentje van maar liefst 19 cm doorsnee. In rustige, koude winterwolken is er vaak maar weinig verticale beweging. Daar kunnen zich dus rustig mooie sneeuwvlokken vormen. Maar zelfs dan is het nog geen uitgemaakte zaak wat er beneden aankomt. De lucht tussen wolk en grond heeft ook invloed. Is daarin de temperatuur overal onder nul, dan blijft sneeuw gewoon sneeuw. Is het onderweg warmer, dan kan regen of natte sneeuw ontstaan. Belandt die vervolgens weer in een koude laag, dan krijg je soms korrelhagel: witte, harde balletjes die ergens tussen sneeuw en hagel in zitten. Grote, donzige vlokken ontstaan wanneer de temperatuur net onder het vriespunt zit en de lucht ook nog eens heel vochtig is. Kristallen kunnen dan rustig aangroeien en aan elkaar kleven, in de wolk maar ook onderweg naar beneden. Bij strenge vorst en droge lucht blijven ze klein en hoekig: poedersneeuw die piept onder je schoenen. En dan zijn er nog de leuke vragen die altijd weer opduiken. Is elke sneeuwvlok echt uniek? Jazeker. De route die een ijskristal aflegt, in de wolk maar ook daarna, met steeds wisselende omstandigheden, is nooit exact gelijk. Vlokken zijn dus nooit identiek – en de kristallen op microniveau ook niet. En waarom sneeuw wit is? Sneeuw heeft zelf geen kleur: het bestaat uit doorzichtig water. Sneeuw líjkt wit, doordat de miljoenen piepkleine ijsoppervlakjes het zonlicht naar alle kanten verstrooien. Alle kleuren licht worden even sterk weerkaatst, en samen zien wij die als wit. Net als de haren van de ijsbeer, trouwens. En net als melk, zout, suiker en de pluizen van de paardenbloem. Tot slot nog even de vuistregel dat 10 mm neerslag zich vertaalt in 10 cm sneeuw. Dat klopt dus niet altijd. Natte sneeuw is zwaar en compact: 10 mm water geeft dan 5 tot 8 cm sneeuw. Droge, koude, luchtige vlokken kunnen bij diezelfde hoeveelheid water wel 20 cm sneeuw opleveren. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2026/01/21/wat-bepaalt-of-het-sneeuwt-of-hagelt-a4917808</guid>
      <pubDate>Wed, 21 Jan 2026 05:40:15 +0000</pubDate>
    </item>
    <item>
      <title><![CDATA[Waarom gaan we bij kou klappertanden?]]></title>
      <description><![CDATA[<p>Wie zich tijdens de recente winterse omstandigheden onvoldoende had ingepakt, zal af en toe misschien geklappertand hebben. Waarom gaan onze kaakspieren eigenlijk ongecontroleerd trillen als we het koud hebben? Dat heeft te maken met de temperatuur in onze lichaamskern, waarvan vaak wordt gezegd dat die 37 graden Celsius is, maar die in werkelijkheid in rust schommelt tussen de 36,5 en 37,5 graad. In normale toestand dan, want zodra de kerntemperatuur en huidtemperatuur dalen, door bijvoorbeeld stil te zitten in de kou, begint het klappertanden en bibberen, dat samen onderdeel is van de ‘rilrespons’. Die respons laat spieren in een onvrijwillige reflex bibberen en klappertanden. Zo wordt lichaamswarmte gegenereerd, zodat de lichaamstemperatuur weer op een comfortabeler niveau uitkomt. Kort gezegd zegt het lichaam: als jij mij niet warm houdt, regel ik dat zelf wel. Die kou wordt voornamelijk op twee punten gemeten, zo legt emeritus hoogleraar thermofysiologie aan de VU Amsterdam Hein Daanen (67) telefonisch uit. „Een mens heeft koudesensoren in de huid, aan de zenuwuiteinden, en in de hersenen, in de hypothalamus. Als die koudesensoren bespeuren dat de bloed- of huidtemperatuur te ver daalt, wordt actie ondernomen.” Daarbij worden hormonen geactiveerd, en gaan de spieren meer warmte maken. „Die spieren zijn een enorm belangrijke warmtebron”, aldus Daanen. „In rust produceert een lichaam 100 watt aan warmte, maar wanneer we een grote inspanning leveren kan dat wel tot boven de 1.000 watt oplopen.” Dan moet je denken aan wielrennen of hardlopen, maar ook het rillen genereert flink wat hitte. „Er zijn experimenten gedaan waarbij iemand maximaal rilde. Daar kwam dan 300 watt warmte bij, boven op die 100 watt die het lichaam zelf al produceert.” Een verviervoudiging, alleen maar door flink te bibberen, best een efficiënt kacheltje dus. De eerste spier waarbij bij kou de rilrespons optreedt, is de grote borstspier, de pectoralis major, zo toont onderzoek van Douglas Bell aan. Ook de grote kaakspier (musculus masseter) begint al snel mee te doen. „Dat is een grote krachtige spier, die kan aardig bijdragen aan warmteproductie.” Zou die dan ook vooral voor warmtetoevoer naar de hersenen zorgen, aangezien de kaak daar vlakbij zit? „Dat is een leuke gedachte, maar die kan ik wetenschappelijk niet hard maken”, antwoordt Daanen beleefd. „De doorbloeding is bij kou minder, dus het is aannemelijk dat klappertanden lokaal voor wat extra warmte kan zorgen.” Vrouwen klappertanden vermoedelijk vaker dan mannen, maar dat is omdat vrouwen het sowieso eerder koud hebben. „Dat is niet omdat zij vrouw zijn, maar omdat vrouwen doorgaans kleiner zijn en minder spiermassa hebben”, aldus Daanen. „Er zijn sowieso grote verschillen tussen mensen: personen met obesitas houden warmte juist langer vast.” Klappertanden komt niet alleen voor bij kou, maar ook bij koorts en bepaalde medicijnen. Dat lijkt om iets anders te gaan, maar is dat eigenlijk niet. Bij koorts zijn er pyrogenen die de hypothalamus op een hogere temperatuur zetten, bijvoorbeeld 40 graden, om zo de ziekte eruit te krijgen. Je lichaam gaat dan rillen en klappertanden om die temperatuur op dat ‘setpoint’ te krijgen. Bij bepaalde medicijnen als antidepressiva is bekend dat ze als bijwerking de warmtehuishouding kunnen beïnvloeden, waardoor ook dan de tanden kunnen gaan klapperen. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2026/01/13/waarom-gaan-we-bij-kou-klappertanden-a4917164</guid>
      <pubDate>Tue, 13 Jan 2026 05:40:16 +0000</pubDate>
    </item>
    <item>
      <title><![CDATA[Is ‘eh’ schrijven wat anders dan ‘eh’ zeggen?]]></title>
      <description><![CDATA[<p>‘Eh’ is een van de meestgebruikte woorden in gesprekken. Maar om het in een geschreven tekst te gebruiken, dat lag nooit zo voor de hand. Behalve misschien in fictie. In de dialogen van een roman kan het af en toe gedoseerd gebruikt worden, om die dialogen wat spreektaliger te maken. Inmiddels is dat veranderd. ‘Eh’ wordt de laatste tijd veel vaker ook geschreven (getypt): op de sociale media, in apps, in informele mailtjes. Wie praat is zich nauwelijks bewust van wanneer en waarom hij of zij ‘eh’ zegt. Maar zodra je het gebruikt in een geschreven tekst, is dat altijd wél bewust. En dus gepland. De vraag is dan: betekent het bewust schrijven van een woordje dat je normaal gesproken onbewust gebruikt, dat dat woordje opeens een nieuwe betekenisnuance krijgt? Daar is onlangs onderzoek naar gedaan, door Lotte Hogeweg (Radboud Universiteit) en twee collega’s van haar. Zij hebben geanalyseerd hoe ‘eh’ – en ook de langere variant daarvan: ‘ehm’ – gebruikt wordt op X. Dat was vooral op drie manieren. Allereerst zo: de twitteraar doet alsof hij of zij even naar een woord moet zoeken, waardoor het woord dat na zo’n ‘eh’ volgt extra aandacht krijgt. Het effect is meestal dat dat woord daarmee wat grappiger wordt, wat ironischer, en soms zelfs wat sarcastischer. Een voorbeeld: „Mijn man heeft nog wel een paar… eh… vintage… onderbroeken voor de echte waaghals. Pak je veiligheidsbril en handschoenen er maar bij.” ‘Eh’ benadrukt hier dat de formulering ‘vintage onderbroeken’ (een eufemisme voor gebruikte dan wel totaal onmodieuze onderbroeken) grappig en ondeugend bedoeld is. Ander voorbeeld: „Een boete negeren en dan verbaasd zijn over de gevolgen is ook wat… ehm… ondoordacht.” De laatste twee woorden, ‘ehm’ en ‘ondoordacht’, maken de tweet duidelijk ironisch: je zegt iets maar bedoelt iets anders. De twitteraar zegt ‘ondoordacht’ maar bedoelt natuurlijk ‘heel erg dom’, en ‘ehm’ lijkt de ironie hier te versterken. Een tweede type gebruik dat de onderzoekers veel tegenkwamen op X: ‘eh’ (of ‘ehm’) staat aan het begin van de tweet en zegt daarmee iets over hoe de twitteraar denkt over de tweet waarop zij of hij reageert. Bijvoorbeeld, iemand roept op X op om links te stemmen. Reactie van iemand anders daarop: „Eh nee dank je! Ik stem mooi #PVV dit keer clown!” ‘Eh’ maakt dat ‘nee dank je’ wat sarcastischer. Nog een voorbeeld: „Allemaal de schuld van links? Eh, hoe dan? We hebben al 23 jaar rechts aan de macht…” ‘Eh’ benadrukt op een ironische manier dat de twitteraar het idee heel dom idee vindt dat ‘het’ ‘allemaal’ de schuld van links is. ‘Eh’ suggereert een kort moment van (sprakeloze) verbazing over wat de ander gezegd heeft. Wat verder ook nog voorkomt op X, zij het minder vaak, is: net doen alsof je je verspreekt en jezelf dan corrigeren. Ook dat is weer grappig bedoeld: „Zo gaat dat bij die linkse types, als hun… eh… andermans geld op begint te raken!” Ander voorbeeld, over Frans Timmermans: „Juist qua postuur, eh, ik bedoel statuur kun je je geen betere premier van Nederland indenken.” Een kanttekening bij dit onderzoek, die de onderzoekers zelf ook maken, is dat X een medium is waarop ironie, humor, sarcasme en hatelijkheid bovengemiddeld vaak voorkomen. Dus dat kan de resultaten van het onderzoek vertekenen. Toch lijkt de conclusie duidelijk. Een gesproken ‘eh’ heeft vaak nauwelijks betekenis, behalve dan dat het laat zien dat de spreker even aarzelt. Een getypt ‘eh’ daarentegen is meestal grappig of ironisch bedoeld, en soms sarcastisch. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2026/01/08/is-eh-schrijven-wat-anders-dan-eh-zeggen-a4916056</guid>
      <pubDate>Thu, 8 Jan 2026 05:40:16 +0000</pubDate>
    </item>
    <item>
      <title><![CDATA[Waardoor schuimt bier zo anders dan frisdrank en champagne?]]></title>
      <description><![CDATA[<p>Heerlijk, die stevige schuimkraag op een goed glas bier. Cola schuimt daarentegen nauwelijks – en champagne al helemaal niet. Vanwaar dat verschil? Het ligt in elk geval niet aan de hoeveelheid opgelost koolzuurgas. In tegendeel: van al deze dranken bevat bier daarvan het minst. Die hoeveelheid wordt uitgedrukt in ‘volume CO2’: hoeveel liter gasvormig CO2 er bij normale luchtdruk vrijkomt uit één liter vloeistof. Bij bier is dat zo’n 2,0 tot 2,6 liter CO2-gas per liter bier. In een dicht bierflesje zit die CO2 als opgeloste moleculen in de vloeistof, en neemt dan nauwelijks volume in. Het is de hoge druk (zo’n 2 tot 5 bar) die de CO2 in een dicht bierflesje in de oplossing houdt. Pas als die druk wegvalt door het openen, komen die liters gas vrij. Bruiswater bevat ietsje meer koolzuur: zo’n 2,5 tot 3,5 volume CO2; cola en sinas zo’n 3,0 tot 3,5. Champagne en andere mousserende wijnen maar liefst 4,5 tot 6,0. Het schuimen van bier zit hem in de chemische samenstelling. Bier is een complexe cocktail van zetmeel, eiwitten, zuren en allerlei afbraakproducten die ontstaan tijdens het brouwproces. Gemalen mout – dat is graan dat onder gecontroleerde omstandigheden is gekiemd en vervolgens gedroogd – valt in water eerst uiteen in suikers onder invloed van zijn eigen enzymen. Gist zet die suikers vervolgens om in alcohol en CO2. De sleutel tot het schuim zijn de zogeheten iso-alfazuren uit hop (Humulus lupulus – een plant uit de hennep­familie). Hop is een belangrijk ingrediënt van bier. Die hopzuren geven bier zijn karakteristieke, licht bittere smaak, maar reageren daarnaast met bepaalde eiwitten uit mout. De verbindingen die dan ontstaan, zijn zogeheten oppervlakteactieve stoffen: ze veranderen de viscositeit (stroperigheid) en de elasticiteit (rekbaarheid) van het bieroppervlak. Het gevolg is dat er een soort stevige huidjes ontstaan rondom de belletjes die het oppervlak bereiken. Dankzij die huidjes, die samen stevige tussenwandjes vormen, kunnen de belletjes relatief lang blijven bestaan zonder samen te smelten of in te storten. Hoe lang, dat hangt af van de precieze eiwit- en zuur­samenstelling, en die verschilt sterk per biersoort. Vandaar dat bieren onderling behoorlijk verschillen in hun schuim­eigenschappen. Er zijn ook andere stoffen die meespelen, zoals eiwitten uit de celwanden van gist, opgeloste metalen in het water, en zetmeel- afbraakproducten van mout. Plus natuurlijk de fijne details van het brouwproces. Brouwers doen daar vaak heel geheimzinnig over. Bruiswater en zelfs cola en sinas zijn chemisch gezien veel ‘schoner’ dan bier. In bruiswater verdwijnen de belletjes meteen zodra ze het oppervlak bereiken. In cola en sinas kunnen ze een paar seconden blijven bestaan onder invloed van bepaalde suikers en plantenextracten, maar de belletjes zijn dus heel instabiel. Ze versmelten meteen met elkaar en storten in. En champagne dan? Champagne bevat weliswaar eiwitten – vooral afkomstig uit de gist – maar veel minder dan bier, en bovendien: geen hopzuren. En waardoor is champagne eigenlijk zo extreem prikkelend? Dat komt door de vele minuscule bubbeltjes. Die ontstaan door het hoge gehalte aan opgelost CO2, dat onder veel hogere druk in de fles zit (6 bar – twee keer zo hoog als in een autoband) en dus na openen relatief snel vrijkomt. Hoe sneller de gasvorming, hoe kleiner de belletjes. Ook de chique champagne­glazen spelen mee: die zijn perfect glad. Tegen de veel ruwere wand van een bierglas vormen zich grotere belletjes. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2025/12/31/waardoor-schuimt-bier-zo-anders-dan-frisdrank-en-champagne-a4916105</guid>
      <pubDate>Wed, 31 Dec 2025 05:40:17 +0000</pubDate>
    </item>
    <item>
      <title><![CDATA[Had Jezus echt een baard en lang haar?]]></title>
      <description><![CDATA[<p>Lange bruine lokken, een halflange baard en een witte huidskleur, vaak gekleed in een lang gewaad of juist op een lendendoek na naakt hangend aan het kruis. Zo kennen de meeste westerse mensen het uiterlijk van Jezus Christus, de meest afgebeelde historische figuur wereldwijd ooit. De Bijbel en de seculiere bronnen over de christelijke Messias beschrijven echter nergens hoe Jezus van Nazareth eruit zou hebben gezien. Hoe kan het dan toch dat hij al eeuwen op deze manier wordt afgebeeld? Eerst maar het lange haar, dat niet gebruikelijk was voor een Jood in Galilea in de eerste eeuw. „De natuur zelf leert u toch dat lang haar voor een man een schande is, terwijl het een vrouw tot eer strekt?”, schrijft Jezus’ apostel Paulus zelfs in 1 Korintiërs 11. Joan E. Taylor, emeritus hoogleraar christelijke bronnen en jodendom van de Tweede Tempelperiode aan King’s College London en auteur van het boek What did Jesus look like?, verklaart de weelderige lokken dan ook niet historisch, maar kunsthistorisch. „Het beeld van Jezus zoals we dat nu kennen, ontstond eind vierde, begin vijfde eeuw in het Romeinse Rijk”, vertelt ze. In 312 bekeerde Constantijn zich als eerste Romeinse keizer tot het christendom en in 380 werd het de Romeinse staatsgodsdienst, na eeuwen van polytheïsme. „Hierna waren afbeeldingen van Jezus nodig in een beeldtaal die mensen van toen begrepen”, zegt Taylor. „Goden als Zeus, Jupiter of Asclepius werden afgebeeld met lang haar, wat een teken was van hun goddelijkheid: niet mensen, maar goden hadden dit haar. Jezus werd op die manier als koning van het universum afgebeeld en Romeinen zullen dit direct in dit beeld herkend hebben. Christelijke kunstenaars putten uit het heidense repertoire van die tijd.” De langharige Jezus werd erna het standaardbeeld van de zoon van God en is dat tot de dag van vandaag gebleven. „We hebben eigenlijk nooit meer achterom gekeken”, aldus Taylor. Door dezelfde dynamiek werd volgens haar Jezus ondanks zijn geboorte in wat we nu het Midden-Oosten noemen in de kunst als een Europese man afgebeeld, dus met witte huidskleur. Wie ‘Jezus’ googlet, zal zien dat dit de eeuwen erna niet veranderd is. De meeste Joden uit de tijd van Jezus en de eeuwen hierna maakten geen afbeeldingen van mensen omdat de Tien Geboden dit verboden. Toch zijn enkele vroegere afbeeldingen uit de derde eeuw bewaard gebleven. Daarop is hij met kort, krullend haar te zien. „Dat kapsel werd geassocieerd met de Griekse god Dionysus, dus daar gebeurt eigenlijk al hetzelfde”, legt Taylor uit. Op veel van die vroegste afbeeldingen ontbreekt de baard, die later op vrijwel alle afbeeldingen van Jezus te zien is. „Ook dit was onderdeel van hoe Romeinen goden en filosofen afbeeldden”, stelt Taylor. „Al denk ik wel dat Jezus een baard had, omdat dit normaal was voor Joden uit die tijd en streek.” Dat Jezus een onopvallend uiterlijk zou hebben, strookt met een tekst uit het Oude Testament, waarin de profeet Jesaja spreekt van een ‘lijdende dienaar’, volgens veel christenen een vooraankondiging van Jezus als Messias. „Onopvallend was zijn uiterlijk, hij miste iedere schoonheid, zijn aanblik kon ons niet bekoren”, staat in Jesaja 53 te lezen – al zien veel Joodse theologen dit als verwijzend naar het hele volk Israël. „Daarna kun je niet meer zeggen dat hij knap was, wat wel over Mozes en David werd gezegd”, aldus Taylor. „Dan kun je juist gaan kijken naar hoe een gemiddelde Joodse man uit de eerste eeuw in Judea eruit zag.” Taylor denkt dat de historische Jezus een olijfkleurige huid, kort zwart haar, bruine ogen en een korte baard had en goedkope, eenvoudige kleding droeg. „Forensisch archeologisch onderzoek laat zien dat Joden uit toenmalig Galilea en Judea het meeste lijken op Iraakse Joden van nu”, vertelt Taylor. „Hij viel destijds niet op om hoe hij eruit zag, maar wat hij zei en deed.” Een impressie van het uiterlijk van Jezus, zoals Joan E. Taylor zich het voorstelt. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2025/12/24/had-jezus-echt-een-baard-en-lang-haar-a4915136</guid>
      <pubDate>Wed, 24 Dec 2025 05:40:17 +0000</pubDate>
    </item>
    <item>
      <title><![CDATA[Kunnen planten echt ‘praten’?]]></title>
      <description><![CDATA[<p>Roald Dahl is vooral bekend als kinderboekenschrijver, maar hij schreef ook briljante korte verhalen voor volwassenen. Het indringende The Sound Machine (1949) gaat over een man, Mr. Klausner, die een machine bouwt waarmee hij kan horen hoe bomen het uitschreeuwen als ze worden omgehakt. Dahl bleek er niet ver naast te zitten. Een kwart eeuw later legde de Australiër John Milburn de basis voor een nieuwe wetenschap: de bio-akoestiek van planten. Planten bleken namelijk echt geluiden te produceren. Het vakgebied bleef wat marginaal, tot de eveneens Australische Monica Gagliano in 2012 een pleidooi publiceerde, getiteld ‘Green Symphonies’ – nota bene in Behavioral Ecology, een tijdschrift over gedrag. Een term die wij toch vooral voor dieren reserveren. Planten, zo stelde Gagliano, communiceren met hun omgeving en het is hoog tijd dat we hun taal leren begrijpen. Had ze een punt? De geluiden van planten hebben hun oorsprong in het vaatstelsel. De houtvaten vervoeren water en voedingsstoffen vanuit de wortels omhoog. Het is de verdamping vanuit de bladeren die het sap omhoog trekt. Als de plant onder stress staat, bijvoorbeeld door droogte, kan de trekspanning in die vloeistofkolom zo hoog worden dat er piepkleine luchtbelletjes ontstaan, die ook meteen weer inklappen. Dit verschijnsel heet cavitatie. Het veroorzaakt trillingen: geluid! Hetzelfde gebeurt in je waterkoker. Het verschil is dat dan de oorzaak anders is, namelijk het koken van het water – en dat je de waterkoker luid kunt horen ruisen. Planten zijn stil. Dat wil zeggen, hun geluiden zijn zo hoog dat wij ze niet kunnen horen: ze hebben een frequentie van 20 tot 150 kHz (duizend trillingen per seconde). Ook andere vormen van stress veroorzaken ultrasoon geruis in planten. Bijvoorbeeld plantenziekten, hitte, of mechanische beschadiging, zoals vraat. Een artikel in het tijdschrift Cell (2023) laat zien dat je die geluiden kunt opvangen met een microfoon, en dat AI dan uit het signaal kan aflezen wat precies de oorzaak van de plantenstress is. Een overzichtsartikel in Frontiers in Plant Science (2025) vertelt dat teeltbedrijven dit al toepassen. Dus in die zin ‘praten’ planten met mensen. Zijn er ook dieren of planten die naar ze luisteren? Verschillende onderzoekers noemen dat twijfelachtig. Maar een recent Israëlisch artikel (eLife, 2025) liet zien dat vrouwelijke motten, als ze moeten kiezen op welke plant ze hun eitjes leggen, hun keuze in elk geval mede baseren op de plantengeluiden. Er zijn ook vermoedens dat planten zélf geluidssignalen uit hun omgeving (bijvoorbeeld van andere planten) opvangen en dat zij daar fysiologisch op reageren. Maar het bewijs daarvoor is dun. Wel wist Monica Gagliano, dezelfde van de ‘Green Symphonies’, experimenteel aan te tonen dat plantenwortels in de richting van stromend water groeien. Onafhankelijk van het vochtgehalte, alleen op basis van trillingen. Andere vormen van communicatie door planten staan inmiddels buiten kijf. Planten scheiden bijvoorbeeld vluchtige stoffen af als ze worden aangevreten. Andere planten reageren daarop door zelf alvast extra afweerstoffen aan te maken. De stoffen lokken soms ook roofinsecten, die helpen de vraatinsecten te onderdrukken – een spannend en complex studiegebied waarmee Wageningers naam hebben gemaakt. Maar dat bomen, planten en schimmels samen immense ondergrondse communicatienetwerken zouden onderhouden, het ‘Wood Wide Web’, is een fabeltje gebleken. Peter Wohlleben had er nog wel een bestseller over geschreven: Het verborgen leven van bomen (2015). Een boek dat Roald Dahl ongetwijfeld zeer zou hebben aangesproken. Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://nrc.nl/nieuws/2025/12/09/kunnen-planten-echt-praten-a4913251</guid>
      <pubDate>Tue, 9 Dec 2025 05:40:18 +0000</pubDate>
    </item>
  </channel>
</rss>
