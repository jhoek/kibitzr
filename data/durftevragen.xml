<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Hoe kan het dat je hoofdpijn krijgt van rode wijn?]]></title>
      <description><![CDATA[<p>Wie te diep in het glaasje kijkt, heeft de volgende dag soms hoofdpijn. Die kater is voornamelijk het gevolg van uitdroging. Alcohol werkt vochtafdrijvend, dus wie te veel drinkt, plast ook te veel. Een paar glazen water voor het slapengaan kunnen veel leed voorkomen (of minder glazen wijn, natuurlijk). Maar er zijn ook mensen die al na een halfuur hoofdpijn krijgen van één glaasje rode wijn. Hoe zit dat? Sulfiet is een veelgenoemde boosdoener. Sulfiet is een zwavelzout dat wordt toegevoegd aan bijna alle wijnen (ook witte) om de houdbaarheid te vergroten. In kleine hoeveelheden zit het ook in de schil van druiven – en in knoflook, prei en uien. Het zit ook in veel bewerkte voedingsmiddelen, zoals worst, chips en gedroogd fruit. Die brengen mensen nooit in verband met hoofdpijn. En terecht, zo zeiden experts eerder al in NRC: er zijn weliswaar mensen die allergisch zijn voor sulfiet, maar die krijgen veelal huiduitslag en ademhalingsproblemen. Geen hoofdpijn. Dat zegt ook wijnkenner Ronald de Groot. Hij is opgeleid als arts, maar hing 25 jaar geleden zijn stethoscoop aan de wilgen om een wijntijdschrift te beginnen: Perswijn. Dat is inmiddels een groot platform dat ook proeverijen en cursussen organiseert. „Sulfiet verklaart de hoofdpijn niet”, vat De Groot samen. „En datzelfde geldt voor histaminen, die ook vaak worden genoemd.” Ook die vind je in veel andere voedingsmiddelen, bijvoorbeeld in vis en spinazie. En mensen die overgevoelig zijn voor histaminen krijgen niet specifiek hoofdpijn, maar eerder darm- en huidklachten. Dan heb je nog tyramine en tanninen. Ook die wuift De Groot weg. Maar hij zegt ook: „Wijn is een beetje een ingewikkeld geval. Er zitten zóveel stoffen in die een effect op het lichaam hebben – soms ook in bepaalde combinaties. We weten er nog lang niet alles van.” Vandaar dat hij blij verrast is met een nieuwe studie die eind november verscheen in Scientific Reports. Deze studie wijst quercetine, een zogeheten flavonol, als hoofdpijntrigger aan. Quercetine is een sterke anti-oxidant (een stof die schadelijke, reactieve zuurstofdeeltjes neutraliseert) waaraan veel gezondheidseffecten worden toegeschreven. Je vindt de stof onder meer in rood fruit, citrusfruit en broccoli. En veel in druiven. Maar quercetine blijkt nu een enzym te remmen dat belangrijk is voor het afbreken van alcohol: aldehyde-dehydrogenase (ALDH). Dat is een minder bekend broertje van alcohol-dehydrogenase (ADH), uit dezelfde afbraakreactie. „Het komt erop neer dat een tussenproduct van die alcoholafbraak in je bloed blijft circuleren”, aldus De Groot. „Namelijk acetaldehyde. Dat is de stof die klachten veroorzaakt: misselijkheid, zweten. En dus hoofdpijn.” Hetzelfde probleem zie je bij relatief veel mensen in Azië, merkt hij op. Bij hen is het gen dat codeert voor het enzym ADH minder actief, of zelfs afwezig, waardoor zij minder goed – of zelfs helemaal niet – tegen alcohol kunnen. Ook bij hen zijn er individuele verschillen, weet De Groot. Dat verklaart ook waarom niet iedereen rodewijnhoofdpijn krijgt. Een pilletje met ALDH slikken zal niet veel helpen. Onze darm breekt het enzym al af voordat het wordt opgenomen. Wat wel kan: uitzoeken van welke wijnen je geen hoofdpijn krijgt. De concentratie flavonolen in rode wijn varieert namelijk behoorlijk. Rode wijnen die helemáál geen flavonolen bevatten, bestaan niet, aldus De Groot. En dat is maar goed ook: „Ze geven ook een bepaalde smaak, een bepaald karakter aan de wijn.”</p>]]></description>
      <guid>https://nrc.nl/nieuws/2024/01/04/hoe-kan-het-dat-je-hoofdpijn-krijgt-van-rode-wijn-a4185889</guid>
      <pubDate>Thu, 4 Jan 2024 05:25:12 +00:00</pubDate>
    </item>
    <item>
      <title><![CDATA[Waarom horen oliebollen bij Oud en Nieuw?]]></title>
      <description><![CDATA[<p>Elk jaar op 31 december hangt de Amsterdamse bakker Hartog de afzetlinten klaar en laat crowdmanagers komen om de toestroom van de mensen die eens per jaar speciaal voor de lokaal beroemde oliebollen komen in goede banen te leiden. Er kan weinig misgaan, maar het hoort erbij. Thuis bakken kan ook. Een traditie die in veel families gepaard gaat met elk jaar dezelfde rituele kneuterigheden: altijd dezelfde beslagkom, op zoek naar de ijsbollentang om het gistbeslag mee in de frituurpan te droppen, altijd hetzelfde schort voor. En natuurlijk altijd veel te veel oliebollen. Want er móét een volle schaal op tafel staan. De oliebol hoort in Nederland bij Oud en Nieuw zoals pepernoten bij Sinterklaas. Maar waarom? En is dat altijd zo geweest? Eerst de afbakening van wat een oliebol of oliekoek nu eigenlijk is. Karel Knip schreef in NRC al eens dat de oliekoek definitief een oliebol ging heten toen de frituurpan het eind negentiende eeuw overnam van de koekenpan. Culinair historicus Lizet Kruyff begint bij de oliekoek en spreekt van in olie of smout (reuzel of raapzaadolie) gebakken koeken, met een verspreidingsgebied van pakweg Texel tot aan de Marne in Frankrijk. Daar waar grofweg de Lage Landen ophielden, ligt ook de oliebollengrens, of smoutebol, zoals-ie in het Vlaams heet. „Dat zie je nog steeds, tot in Reims staan er oliebollenkramen op straat, daarna houdt het op”, weet Kruyff, die een huis aan de Marne heeft en daar een deel van het jaar woont. De eerste Nederlandse benamingen voor oliekoek komen uit de zestiende eeuw, valt op Wikipedia te lezen. De oliekoek uit de Vorstermanbijbel (1528) zou een vertaling zijn uit het Sefardisch, voor een gefrituurde krentenbol die volgens Wiki „een rituele functie” had. De Sefardische joden hadden die oliekoek met krenten tijdens de inquisitie meegenomen van het Iberisch schiereiland. Dat betekent niet dat hier eerder geen oliekoeken werden gebakken. Waarschijnlijk waren het de Romeinen, zegt Kruyff, die een baksel meenamen naar de Lage Landen dat je als de moeder aller oliebollen kunt zien: de globi. Cato de Oude schreef in de tweede eeuw voor Christus over de deegbolletjes die als streetfood in kramen werden gefrituurd. Kruyff: „Als je in een stad als Rome woonde, kon je niet zomaar een vuurtje stoken, daarom kwamen er straatkraampjes.” Beignets, churros, donuts en oliebollen zijn allemaal afstammelingen van die Romeinse globi. In het Dordrechts Museum hangt een schilderij van Albert Cuyp uit 1652 van een vrouw met een aardewerken pot vol oliebollen. Dat straalt iets heel alledaags uit. In die tijd gingen er nog lekker veel specerijen in: kaneel, gember en ‘weynigh nagelen’, volgens het kookboek De verstandige kock of sorghvuldige huyshoudster. Maar ook dat was niks elitairs. Alle gerechten waren toen veel kruidiger. Oliebollen waren al kermis-eten, als oud-en-nieuwsnack zijn ze een recenter fenomeen. Kruyff: „Halverwege de negentiende eeuw werd Kerst in Duitsland naast een kerkelijk ook een huiselijk feest. Trendsetters waren koningin Victoria en haar Duitse gemaal Albert.” Nederlanders namen dat over, met alle zoetwaren van dien. „En zoals dat gaat, dan plak je Oud en Nieuw daaraan vast. Als je om twaalf uur de straat op ging om nieuwjaarswensen uit te wisselen, vroeg je de buren binnen voor een oliebol.” Een ritueel om een voorspoedig nieuwjaar af te dwingen? Zoals de Sefardische oliebol mogelijk ook een rituele functie had? Zo ziet Kruyff het toch niet. „Als we iets niet begrijpen, noemen we het al snel een ritueel. Gezellige burgertruttigheid, daar hoort het bij. En zo’n vette hap dempt de alcohol meer dan fantastisch.”</p>]]></description>
      <guid>https://nrc.nl/nieuws/2023/12/29/waarom-horen-oliebollen-bij-oud-en-nieuw-a4185330</guid>
      <pubDate>Fri, 29 Dec 2023 05:25:12 +00:00</pubDate>
    </item>
    <item>
      <title><![CDATA[Konden mensen vroeger beter tegen de kou dan nu?]]></title>
      <description><![CDATA[<p>Je zou niet met ze willen ruilen, met de armere Nederlanders in vroeger tijden. Lompen aan het lijf, versleten schoeisel, en jongens jaarrond in korte broek. De winters waren ook nog eens kouder dan nu, de huizen minder comfortabel. Leden deze mensen kou? Of konden ze er beter tegen dan wij? Irene Stengs van het Meertens Instituut heeft een interessante observatie. Dit instituut onderzoekt alledaagse cultuur in Nederland. „Wij stellen ons de hel nu voor als gloeiend heet”, zegt ze. „Maar zeker tot in de 13de eeuw zagen de mensen de hel ook wel als een ijskoude plek, zoals Dantes hel. Dit laat wel iets zien van hoezeer mensen leden onder koude.” Haar collega Peter Jan Margry voegt wat nuanceringen toe. „Mensen hebben een groot aanpassingsvermogen, en de kennis om hulpmiddelen te ontwikkelen. Daardoor hebben ze altijd overal kunnen wonen, ook op de koudste plekken.” Kou lijden was in Europa vroeger vooral een armoedekwestie, denken beide onderzoekers. Tegenwoordig is het ook een cultuurverschijnsel. Margry: „Mensen kunnen elkaar beïnvloeden in hoe koud en hoe warm ze iets vinden. Italianen trekken al in oktober hun dikke jassen aan en zwemmen al snel niet meer in zee. Men heeft daar dus een heel andere perceptie van wat koud is dan wij, alsof ze dat zo hebben afgesproken.” Bij ons speelt juist het tegenovergestelde. „Op straat zie je van die jonge meiden met naveltruitjes als het hartstikke koud is”, zegt Margry. „Zij hebben het heus wel koud, maar ze kiezen ervoor om aan die mode mee te doen.” Hetzelfde geldt voor de huidige kortebroekenrage onder westerse jongemannen, voegt Stengs toe. Wordt er eigenlijk onderzoek gedaan naar die percepties? „Niet dat ik weet”, zegt Margry. „We halen natuurlijk wel veel informatie uit dagboeken. Je leest daarin niet vaak specifiek dat mensen het koud hadden. Ik denk dat ze die kou als een gegeven beschouwden.” Wouter van Marken Lichtenbelt is hoogleraar ecologische energetica en gezondheid in Maastricht. In november verscheen zijn boek Van rillen tot zweten, over lichaamstemperatuur bij mens en dier. Ook hij denkt dat verwachtingen een rol spelen, en dat je mentaal aan kou kunt wennen. „Darwin zag dat al bij de inheemse Vuurlanders. Die droegen nauwelijks kleren, bij 5 graden in de regen, en leken het prima naar hun zin te hebben.” Maar er bestaat zeker ook fysiologische gewenning, weet Van Marken Lichtenbelt. Hij publiceerde in 2014 een opmerkelijke studie over bruin vet: een bijzonder vettype dat warmte genereert, en dat je vooral bij knaagdieren ziet. Mensen zouden dit bruine vet na de babytijd verliezen. Van Marken Lichtenbelt en collega’s toonden aan dat ook volwassenen het hebben – maar wel minder naarmate ze meer ‘gewoon’ vet hebben. En méér naarmate ze meer aan kou worden blootgesteld. „Dat mensen nu gemiddeld minder bruin vet hebben dan vroeger, kan dus best verklaren dat ze het nu sneller koud hebben.” Onlangs onderzocht hij proefpersonen die dagenlang in T-shirt en korte broek in een ruimte van 15 graden verbleven. „Het lichaam stelt zich daarop in”, vertelt hij. „Het rustmetabolisme stijgt met tientallen procenten. Deels dankzij dat bruine vet, dat we in tien dagen zagen verdubbelen. Maar vooral de spieren blijken warmte te genereren, ook zonder te rillen.” Erg comfortabel klinkt dat niet. „Dat valt wel mee. Mensen rapporteerden al na een paar dagen meer comfort – hoewel het sterk per persoon verschilde.”</p>]]></description>
      <guid>https://nrc.nl/nieuws/2023/12/07/konden-mensen-vroeger-beter-tegen-de-kou-dan-nu-a4183469</guid>
      <pubDate>Thu, 7 Dec 2023 05:25:12 +00:00</pubDate>
    </item>
    <item>
      <title><![CDATA[Vindt een vogel het leuk om te zweven op de wind?]]></title>
      <description><![CDATA[<p>Vliegen als een vogel moet wel het mooiste zijn wat er is. Moeiteloos cirkelen als een ooievaar. Buitelen en stoeien als een raaf. Glijden als een albatros, vlak boven de ruige golven. Maar ervaren vogels dat ook zo? Vinden ze het leuk om zo te vliegen? We kunnen het ze niet vragen, en sowieso is het discutabel of dieren emoties net zo ervaren als wij. Maar toch is er wel iets over te zeggen, vindt Yvonne van Zeeland. Zij is dierenarts-specialist vogelgeneeskunde aan de Utrechtse faculteit Diergeneeskunde. „Gemoedstoestanden zijn bij vogels lastiger af te lezen dan bijvoorbeeld bij honden of paarden”, vertelt ze. Bij deze zoogdieren kun je aan het gezicht en de oren veel zien: ongemak, angst of juist ontspanning. Vogels hebben echter een snavel, geen uitwendige oren, en een kop die grotendeels is bedekt met veren. „Tegelijkertijd kan ieder veertje wel individueel bewegen”, zegt Van Zeeland. „Daaruit zijn bepaalde emoties wel degelijk af te leiden.” Een kaketoe die opgewonden is, zet bijvoorbeeld zijn kuif omhoog. „Dat kan positieve of negatieve opwinding zijn. En als hij relaxed is, vallen zijn baardveren over zijn snavel heen. Een tevreden papegaai kan ook snavelknarsen, poetsen of op één poot zitten. En het verenpak zit losjes.” Een strak verenpak duidt op spanning, legt ze uit. Een zieke vogel zet zijn veren juist extra wijduit; een agressieve vogel kan zijn staart uitspreiden. „Bij ara’s is daarnaast vastgesteld dat ze gaan blozen, subtiel hun kopveertjes opzetten en hun pupil snel groter en kleiner maken als ze verenigd worden met hun baasje. Dat zijn signalen van emoties.” Er zijn ook experimenten waarmee onderzoekers testen of een dier iets ‘leuk’ of ‘belangrijk’ vindt. Van Zeeland: „Daarbij kijk je bijvoorbeeld naar hoeveel moeite een vogel wil doen om toegang te krijgen tot soortgenoten, een baddermogelijkheid of klim- of speelmateriaal. Als de vogel meer moeite doet, zal datgene belangrijker voor hem zijn.” Vogels vertonen dus gedrag en fysieke signalen die iets zeggen over hun gemoedstoestand, en of ze iets leuk of belangrijk vinden. „Maar ik zou niet zeggen dat je dingen een-op-een kunt koppelen aan een specifieke emotie. Het is meer de context, en het geheel aan signalen.” En dat vliegen dan? Vinden vogels dat leuk of belangrijk? Van Zeeland houdt een slag om de arm. „Vogels die aan vliegshows meedoen, kiezen er wel vaak voor om te vliegen als ze de keuze krijgen. Maar er zijn ook gezelschapsvogels die liever meeliften op hun baasje dan dat ze zelf vliegen.” Al betwijfelt ze of die luiheid goed voor ze is: ook voor vogels is bewegen gezond. De behoefte om te vliegen kan ook verschillen per soort. „Ara’s zijn bijvoorbeeld rank en slank en kunnen tijdens een show eindeloos vliegen. Kaketoes zijn plomper, met relatief kortere vleugels. Die stoppen eerder met vliegen om te gaan rondscharrelen op de grond.” Bij de acrobatische raven vermoedt Van Zeeland dat er echt sprake is van spelgedrag. Dat is gedefinieerd als herhaald gedrag dat vrijwillig is, en biologisch niet direct nuttig lijkt. „Maar ook daarover is discussie”, nuanceert ze. „Spelen kan ook een functie hebben: oefenen van de spieren en wendbaarheid, bijvoorbeeld, of sociale verbinding.” Als wetenschapper blijft ze genuanceerd, maar: „Stiekem kan ik me niet voorstellen dat raven dat buitelen níét leuk vinden.”</p>]]></description>
      <guid>https://nrc.nl/nieuws/2023/11/29/vindt-een-vogel-het-leuk-om-te-zweven-op-de-wind-a4182708</guid>
      <pubDate>Wed, 29 Nov 2023 05:25:13 +00:00</pubDate>
    </item>
    <item>
      <title><![CDATA[Waarom zijn koplampen vaak zo verblindend?]]></title>
      <description><![CDATA[<p>In de wintertijd valt het extra op: felle koplampen. Autokoplampen springen het meest in het oog, maar scooters en fietsers zorgen net zo goed vaak voor verblinding. Waarom zijn veel koplampen zo onprettig voor andere weggebruikers? Het onderwerp leeft, blijkt ook uit een enquête die de ANWB net heeft gehouden onder zijn volgers en leden. „We kregen ruim 10.000 reacties, veel meer dan we verwachtten”, zegt Harm Zeven van de ANWB. „We zijn nog bezig met analyseren, maar het viel meteen op dat jong en oud klaagt over verblinding. Sommigen zeggen dat het een alleen probleem van ouderen is, en dat die ’s avonds maar niet meer moeten rijden. Dat is dus onzin.” Klagen over fel licht is van alle tijden, weet Johan Alferdinck van de Nederlandse Stichting van Verlichtingskunde. „Toen ik begon met lichtonderzoek, bij TNO in de jaren 80, was de halogeenkoplamp in opkomst. Daarvoor was er de gloeilamp, die was geler, en mensen vonden de halogeenlamp te wit en te fel. Mensen wennen er toch steeds aan. Overigens zijn de normen voor de maximum lichtintensiteit richting tegenligger in de loop van de jaren wel veranderd: in het begin was het 375 candela (voor twee lampen samen), in de halogeentijd 500 candela, en nu is het 700.” De kleur van het licht maakt ook uit voor de ervaring. Enige jaren geleden was xenon-verlichting even in trek. „Dat is heel wit licht. En hoewel dat niet per se feller was, werd het als irritant licht ervaren”, zegt Alferdinck. De koplampen die nu zo verblinden – een term waaronder zowel ongemak als beperking van het zicht worden geschaard – zijn meestal ledlampen. „Verblinding wordt ervaren als ergens in het visuele veld een lichtbron is die substantieel helderder is dan waaraan je gewend bent”, zegt Ingrid Heynderickx, hoogleraar toegepaste visuele perceptie aan de TU Eindhoven. Het heeft te maken met hoe je ogen het licht verstrooien. „Led geeft niet méér licht, maar dezelfde hoeveelheid licht komt wel van een kleine lichtbron, bijna een puntbron”, zegt Heynderickx. „Dat licht wordt in het oog sterk verstrooid, maar blijft ogenschijnlijk een smalle hoge piek ten opzichte van het algemene het lichtniveau in je oog. Hoe hoger zo’n piek is ten opzichte van het algemene lichtniveau, hoe meer verblinding. Daarom heb je overdag minder last van dezelfde ledverlichting dan in het donker. Overigens is bij oudere mensen de verstrooiing in het oog sterker, door kristalvorming in het oogvocht. Daarom hebben zij sneller last van verblinding.” Ledverlichting heeft grote voordelen. Het is heel energiezuinig en de lichtbundel is goed te richten waardoor er minder strooilicht en lichtvervuiling in de omgeving is. Om deze redenen is ook straatverlichting nu veelal led. „Maar het nadeel is dus wel dat dat goedgerichte licht ineens helemaal op jouw ogen geprojecteerd kan zijn, als een auto of fiets over een drempel rijdt of de lamp verkeerd staat afgesteld”, zegt Heynderickx. Het licht anders sturen kan helpen. „Dat kan met met reflectoren in de lampunit”, zegt Zeven. „Dan gaat het ledlicht eerst naar achteren en de reflector projecteert het naar voren. Zo wordt de lichtbundel breder en minder vervelend voor het oog.” Toch passen automakers dit vrijwel niet toe. „Ze zijn erg bezig met stroomlijn en identiteit. Led kun je fijn smal maken, of in een kenmerkende vorm zetten.” Of zoals de ANWB het formuleerde in een onderzoek naar koplampen uit 2019: „Waar autodesigners blij van worden, daar ergeren automobilisten zich aan.”</p>]]></description>
      <guid>https://nrc.nl/nieuws/2023/11/22/waarom-zijn-koplampen-vaak-zo-verblindend-a4181807</guid>
      <pubDate>Wed, 22 Nov 2023 05:25:13 +00:00</pubDate>
    </item>
    <item>
      <title><![CDATA[Waar zit het hoofd van een zeester?]]></title>
      <description><![CDATA[<p>De doorsnee zeester in tekenfilms heeft een lachend gezichtje aan de bovenkant, met ogen en mond precies tussen de vijf armen. Onzin: zo zit een zeester totaal niet in elkaar. Het iconische zeesterretje in de film Finding Nemo is al iets realistischer: ogen en mond zitten aan de platte onderkant, tussen de kleine zuignap-achtige voetjes. Ogen heeft een echte zeester niet, maar een mond wel degelijk: inderdaad aan de onderkant, precies in het midden. Is dat dan ook waar hun hoofd zit? Zeesterren behoren, net als zee-egels, tot de wonderlijkste dieren op aarde. Om te beginnen: ze zijn veelzijdig symmetrisch. Ze hebben niet één enkel spiegelvlak, zoals wij (in de lengterichting, onder meer door neuspunt en navel), maar vijf: een door elke arm. Ze hebben ook niet een aparte in- en uitgang, zoals veruit de meeste dieren, maar een mond-en-anus ineen. En ze kunnen een verloren arm laten terug groeien. Sterker nog, er zijn soorten die uit een verloren arm een hele zeester kunnen laten groeien. Een andere eigenaardigheid is dat zeesterren hun leven beginnen als tweezijdig symmetrische larve, met een duidelijk onderscheid tussen kop, lijf en staart. Na een paar dagen tot weken vindt een totale metamorfose plaats, waarbij groepen cellen migreren en zich specialiseren. Zo ontstaat het vijfarmige volwassen lichaamsbouwplan. Migreert daarbij het hoofd naar het midden..? De biologie definieert een ‘hoofd’ als de regio waarbinnen de voornaamste coördinatie van de zenuwen plaatsvindt, en waar zich ook veel zintuigen bevinden. Bij gewervelde dieren en insecten is duidelijk waar het hoofd zit, en zelfs bij regenwormen: die hebben weliswaar geen hersenen, maar wel een centrale zenuwknoop aan één uiteinde. Octopussen zijn een raar buitenbeentje: die hebben ‘hersenen’ in hun hoofd maar daarnaast ook een centrale zenuwknoop in elk van de acht armen. Negen breinen, dus. De armen kunnen zelfstandig denken – nu ja, reageren op prikkels. Bij zeesterren is iets anders aan de hand, ontdekten onderzoekers van de Amerikaanse Stanford University deze maand. Zeesterren blijken nóg weer een ander lichaamsbouwplan te hebben, dat tot nu toe onbekend was. De studie was mede gefinancierd door ruimtevaartorganisatie NASA, altijd nieuwsgierig naar vreemde levensvormen. De Amerikanen onderzochten de mate waarin bepaalde groepen van genen in zeesterren zijn aan- en uitgeschakeld: in piepjonge larven, tijdens de metamorfose, en bij volwassen exemplaren. Het ging om zogeheten geconserveerde genen: genen die al bij heel vroege dierlijke voorouders aanwezig waren, en bewaard zijn gebleven in de stamboom van het leven. Het zijn dus genen die je bij vrijwel alle dierlijke levensvormen aantreft, van amoebe tot regenworm tot olifant, en die heel basale processen aansturen, van het vrijmaken van energie uit eten tot de specialisatie van lichaamsdelen. Zo staat het tweezijdig symmetrische bouwplan, met een duidelijk te onderscheiden kop, lijf en staart, onder invloed van zogeheten hox-genen. Die zijn ook in de volwassen zeester nog aanwezig: zijn genen veranderen immers niet tijdens zijn ontwikkeling, alleen het patroon van aan- en uitschakeling. En wat bleek nu? De hox-genen die coderen voor de functie ‘hoofdregio’ zijn bij de zeester precies in het midden aangeschakeld, maar ook langs de gehele centrale as van alle vijf de armen. Een ‘staartregio’ zit in de gehele periferie van de zeester: aan de buitenkant van schijf en armen. En de ‘lijfregio’? Die ontbreekt geheel. Zeesterren zijn enkel kop en staart.</p>]]></description>
      <guid>https://nrc.nl/nieuws/2023/11/15/waar-zit-het-hoofd-van-een-zeester-a4181000</guid>
      <pubDate>Wed, 15 Nov 2023 05:25:13 +00:00</pubDate>
    </item>
    <item>
      <title><![CDATA[Helpt minder menstrueren tegen bloedarmoede?]]></title>
      <description><![CDATA[<p>Slap en duizelig. Zweterig en pips. Snel buiten adem. En moe, vreselijk moe. Veel meisjes en vrouwen komen niet op de gedachte dat ze weleens bloedarmoede zouden kunnen hebben. Een tekort aan rode bloedcellen of hemoglobine, waardoor het lichaam te weinig zuurstof opneemt, meestal veroorzaakt door een tekort aan ijzer. Dat geeft dat lamlendige gevoel. IJzer zit in planten maar nog meer in rund- en lamsvlees. Vrouwen eten minder vlees en dan mannen, maar zelfs als mannen net zo weinig vlees eten, is het risico op bloedarmoede voor hen kleiner. Het woord ‘bloedarmoede’ is zo gek nog niet, als je bedenkt dat vooral vrouwen die zwaar menstrueren er last van hebben. Bloedarmoede is dan een direct gevolg van bloedverlies. Minder bloed is minder hemoglobine dus minder zuurstofopname. Ligt daar dan ook de oplossing? Minder vaak en minder hevig ongesteld zijn, is dat een goed idee? Of moet je de natuur zijn gang laten gaan? Het begint met de kwestie: wat is natuurlijk? „Zo vaak als moderne vrouwen menstrueren, dat is juist niet natuurlijk”, zegt Hans Verhoef, voedingswetenschapper aan de Wageningen Universiteit. In het licht van de evolutie verliezen vrouwen van nu veel bloed, zegt hij. Ze zijn in hun leven drie keer vaker ongesteld dan jager-verzamelaars die veel kinderen kregen en veel langer borstvoeding gaven. En meisjes hebben hun eerste menstruatie steeds vroeger. Ja, dat telt op. Bij elke menstruatie verlies je ijzer en bij overmatig bloedverlies – 80 milliliter per cyclus geldt als norm – krijgt het lichaam de voorraad in de tussenliggende weken moeilijk op peil. Dat oplopende tekort kan een probleem worden als je zwanger wordt. Verhoef: „Als je lang geen anticonceptie hebt gebruikt én geen vlees eet én geen ijzer bij slikt, dan tart je wel het lot.” De Wereldgezondheidsorganisatie schatte in 2011 dat een kwart van de zwangere vrouwen in Nederland bloedarmoede had. IJzerpillen helpen om hemoglobine aan te maken, maar veel vrouwen hebben er weerstand tegen, ziet Verhoef. Een hormoonspiraal kan het bloedverlies wel tot 96 procent verminderen, zegt hij. Ook de anticonceptiepil maakt de ongesteldheid lichter, en je kunt stopweken overslaan waardoor je de menstruatie overslaat. Maar toch weer die vraag: is dát niet onnatuurlijk, moet het lichaam dat bloed niet eens per maand afvoeren? „Met de pil heb je al geen normale cyclus meer”, zegt Verhoef. Het hormoon progesteron in anticonceptie houdt het baarmoederslijmvlies dun. „Bloedverlies heeft geen enkele biologische functie als je de pil slikt.” Hoeveel vrouwen bloedarmoede door zware menstruaties hebben, weet niemand. Erger nog, ze weten het zelf vaak niet eens. „Op menstruatieklachten rust nog steeds een taboe”, zegt Peggy Geomini, gynaecoloog in het Máxima MC in Veldhoven. „Vrouwen komen vaak pas als hun lichaam al door de ijzervoorraad heen is. Terwijl het een grote invloed op je leven heeft: elke maand excessief bloedverlies leidt echt tot ernstige vermoeidheid. En sommige vrouwen moeten hun hele leven om de menstruatie heen plannen.” Het anti-hormoonsentiment dat Geomini onder vrouwen ziet, maakt het gesprek soms lastig. „Ja, hormonen kunnen bijwerkingen geven. Dat weeg je af tegen de menstruatieklachten.” Om te weten hoeveel bloed je verliest, hoef je er geen maatbeker bij te houden. Er zijn scorekaarten, waarop je noteert hoeveel maandverband en tampons je gebruikt, en hoe vol ze zijn. „Maar het beste kunnen dokters vrouwen vragen naar hun ervaringen”, zegt Geomini. En tegen vrouwen zegt ze: „Als je twijfelt, zoek dan hulp.” In een eerdere versie stond dat je stopweken kunt inlassen om de menstruatie over te slaan. Dat is veranderd in: je kunt stopweken overslaan.</p>]]></description>
      <guid>https://nrc.nl/nieuws/2023/11/08/helpt-minder-menstrueren-tegen-bloedarmoede-a4180120</guid>
      <pubDate>Wed, 8 Nov 2023 05:25:13 +00:00</pubDate>
    </item>
    <item>
      <title><![CDATA[Waarom maken veel mensen vaak dezelfde typefout?]]></title>
      <description><![CDATA[<p>Heel snel en goed blind kunnen typen, en dan toch steeds dezelfde typefout maken: veel mensen kennen dat. En dan hebben we het niet over een taalfout (zoals ‘ik houdt’) of spellingsfout (‘asfald’), maar over een vinger die uitschiet. En dan steeds op dezelfde manier. Je typt bijvoorbeeld steevast ‘Nedelrand’ en ‘universitiet’, en sluit je mails af met een vriendelijke ‘greot’. En zo heb je ook vijvoorbeeld, waarschrijnlijk, neiuwsgierig, etcetare. Wat gaat hier fout? Er kan veel fout gaan, constateerde Peter MacNeilage van de University of Texas (VS) al in 1964. Hij liet studenten labverslagen overtypen en analyseerde hun typefouten. Hij onderscheidde drie groepen fouten: ruimtelijke fouten (je typt een letter die op het toetsenbord nabij de bedoelde letter staat); tijdsfouten (je draait lettervolgordes om of typt een verkeerde letter in anticipatie op wat gaat komen, zoals ‘donditie’); en een mengcategorie, met bijvoorbeeld extra ingevoegde letters. De meeste fouten, zo zag MacNeilage, zijn horizontale ruimtelijke fouten: je typt een i in plaats van de ernaast liggende o. En omdat zijn rechtshandige studenten vooral met hun linkerhand fouten maakten, zag hij daarin simpele motorische vergissingen. Hoewel hij ook vermoedde dat er cognitieve processen meespeelden, zoals verwachtingspatronen (denk aan die anticipatiefouten). Sindsdien is ontdekt dat typen niet slechts een motorische handeling is, maar een complexe vorm van taalverwerking. Daarmee verraden typefouten veel over hoe onze hersenen taal verwerken en produceren, stelt neuropsycholoog Bonnie Nozari van Carnegie Mellon University. Maar: „Er is geen enkel model dat alles verklaart.” Mark Liberman van de University of Pennsylvania (VS) wijdt een hele serie blogs aan ‘the weirdness of typing errors’. Zo vertelt hij over een mail waarin hij ‘elite button’ typte in plaats van ‘delete button’. „Zulke typefouten ontstaan niet door slordigheid”, stelt Liberman, „maar door een fonologische verwarring in mijn eigen neuro-musculaire hardware en software.” Fonologisch: dus samenhangend met klank. Je typt onbewust een woord dat net zo klinkt als het woord dat je bedoelde. Zo heb je ook associatieve fouten (je typt ‘slalade’ in plaats van ‘salade’, misschien deels door anticipatie maar vast ook omdat er sla in de salade zit). Je hebt fouten die ontstaan doordat je sneller denkt dan typt: tegen de tijd dat je een letter typt, zijn je hersenen alweer druk met iets anders. En je maakt fouten die uit je motorische geheugen lijken te komen: in plaats van ‘nieuws’ typ je ‘niet’, omdat je dat woord nu eenmaal vaker gebruikt en die lettercombinatie erin geslepen is. Liset Rouweler van de Rijksuniversiteit Groningen ziet wel wat parallellen met dyslexie, haar specialisatie. Ook daarbij gaan dingen mis in processen die normaal gesproken geautomatiseerd zijn. „Er is binnen die automatische processen nog wel ruimte”, zegt ze, „dus als je een bepaalde fout vaker maakt, dan is het lastig die weer uit je systeem te krijgen.” Ook bij mensen met lees- en spellingsproblemen zie je vaak systematische fouten: „De correcte spelling van een woord beklijft moeilijk en de automatisering stagneert.” Rouweler vermoedt dat aan typen vergelijkbare processen ten grondslag liggen. In het brein is er een correlatie tussen motoriek en spelling, legt ze uit: sommige mensen met dyslexie ervaren problemen in beide domeinen. „En het zou me niet verbazen als motoriek toch ook onder invloed staat van verwachtingen, in combinatie met automatisering”, besluit ze. „De oorzaak van dit soort fouten ligt daarom vaak niet in één gebied.”</p>]]></description>
      <guid>https://nrc.nl/nieuws/2023/11/02/waarom-maken-veel-mensen-vaak-dezelfde-typefout-a4179366</guid>
      <pubDate>Thu, 2 Nov 2023 05:25:14 +00:00</pubDate>
    </item>
    <item>
      <title><![CDATA[Is voor je kat veganistisch eten nou echt gezonder dan vlees eten?]]></title>
      <description><![CDATA[<p>Katten hebben mogelijk baat bij een veganistisch dieet. Dat was nog eens welkom nieuws voor veganisten. In het wetenschappelijk tijdschrift Plos One stond in september dat vegan katten minder vaak naar de dierenarts gaan, minder medicijnen gebruiken, minder ‘therapeutische’ voeding gebruiken en minder kwaaltjes hebben dan vleesetende katten. Ze waren doorgaans gezonder dan katten op een dierlijk dieet, concluderen de onderzoekers. Dit terwijl katten toch geboren carnivoren zijn. Zou het werkelijk? Kun je een kat dan toch met een gerust hart vegan laten eten? Toch maar eens bellen met Wouter Hendriks, hoogleraar diervoeding aan de Universiteit Utrecht en Wageningen Universiteit. Geen goed idee, zei hij in 2018 nog in NRC. Misschien was hij inmiddels tot nieuwe inzichten gekomen. Als dat al zo zou zijn, dan toch niet door de nieuwe Britse studie. Hij heeft maar een paar minuten nodig om er gehakt van te maken. Alleen al de methode. Als je eigenaren via een enquête vraagt naar het welzijn van hun kat, wat krijg je dan? „Deze eigenaren zijn waarschijnlijk nogal gepassioneerd over hun visie.” Dat kleurt hun blik op de kat en zijn gezondheid. Mensen die kritisch naar voeding kijken, doen bovendien misschien ook andere dingen die de gezondheid van hun huisdier beïnvloeden. Een vegan kat krijgt vast geen blokjes kaas toegestopt en zal minder vaak overvoerd zijn. Misschien kregen deze katten wel supplementen, of vingen ze af en toe een muis. „En kijk eens naar de leeftijd van de katten”, zegt Hendriks. De veganistische katten in het onderzoek waren gemiddeld bijna twee jaar jonger dan de vleeseters. En hé! De oudste vegan kat was zestien, de oudste vleesetende kat was 24. Het zou te makkelijk zijn om te zeggen dat vleesetende katten ouder worden. Maar duidelijk is: hier worden appels met peren vergeleken. Dat het onderzoek betaald is door ProVeg International, een organisatie die de consumptie van dieren wil verminderen, en uitgevoerd is door een onderzoeker die tevens dierenactivist is, helpt ook niet voor de geloofwaardigheid. De Britse enquête bewijst dus niet dat veganistische katten gezonder zijn. Maar dat betekent nog niet dat een veganistisch dieet per definitie slecht is. „Je kunt een paard ook vlees geven”, zegt Hendriks. „Maar kijk naar de fysiologie en de evolutie van de kat en er is maar één conclusie: de kat is een echte carnivoor. Of specifieker: een prooidier-eter.” Even terug naar de basis: het spijsverteringssysteem van de kat is kort en snel, hij heeft een kleine maag waar relatief weinig voedsel in kan en een onderontwikkelde dikke darm die ontwikkeld is om niet te fermenteren. Plantaardige eiwitten zijn voor een kat moeilijker te verteren en kunnen in de dikke darm leiden tot een grotere aanmaak van stoffen die in hoge concentraties darmschade, diarree of bloed in de ontlasting kunnen geven. „Dat wordt onvoldoende belicht”, vindt Hendriks. Zonder vlees dreigen tekorten aan B-vitamines, vitamine D3 en taurine – een aminozuur dat katten nodig hebben om niet blind te worden. Als de urine niet zuur genoeg is, ontstaan blaasgruis of -stenen. Het advies is duidelijk: liever niet. Maar veganisten zullen zich daar wellicht niet bij neerleggen. En waar ze gelijk in hebben: er bestaan vegan voeders die voldoen, met onder meer toegevoegde taurine. Kies een grote producent, zou Hendriks dan adviseren, met de kennis en productieprocessen om consistente kwaliteit te leveren. „Maar ik vraag me dan toch af: waarom moet de kat mee met jouw levensfilosofie? Wil je niet het beste voor je kat?”</p>]]></description>
      <guid>https://nrc.nl/nieuws/2023/10/26/is-veganistisch-eten-nou-echt-gezonder-dan-vlees-eten-voor-je-kat-a4178549</guid>
      <pubDate>Thu, 26 Oct 2023 05:25:14 +00:00</pubDate>
    </item>
    <item>
      <title><![CDATA[Is er een leider in een zwerm vogels?]]></title>
      <description><![CDATA[<p>Het is een adembenemend spektakel: zwermende spreeuwen boven hun slaapplaats. Minutenlang geven tienduizenden vogels een balletvoorstelling in het avondrood. De wolk vliegt op, zwenkt, verdicht zich, draait opnieuw en strekt zich dan weer uit. Nu eens zien we een kolkende zandloper, dan weer een draaiende tol of een golvende wokkel. Alles verandert voortdurend: grootte, vorm, dichtheid, snelheid, richting... En dat razendsnel en dwars door elkaar heen. Hoe kan het dat de vogels niet botsen? Is er een leider die de boel dicteert? Ook veel andere vogels zijn groepsvliegers. Zo vliegen ganzen in V-formatie, om de luchtweerstand te beperken. Zij wisselen steeds van koppositie, hoewel oudervogels vaker leiden dan hun kinderen. En mussen vliegen massaal heen en weer tussen heg, veld en dakrand. Ook zij hebben niet één leider. Wie er het initiatief neemt, hangt af van de situatie, zo lezen we in Behavioral Ecology (2021). Net als bijvoorbeeld koolmezen hebben mussen duidelijke persoonlijkheden. De dappere, ondernemende karakters vliegen als eerste naar een nieuwe eetplek. Het kolkende zwermen van spreeuwen is van een heel andere orde. Ook wadvogels doen het soms, in reactie op een passerende roofvogel. Maar dat kunstige dansen, dat zo betoverend is, zo tijdstipgebonden en schijnbaar doelloos, is echt iets van spreeuwen. Murmuration, wordt het in het Engels ook wel genoemd: gemurmel, geroezemoes. Dat verwijst naar het geluid van die duizenden spreeuwenvleugels. Filmmaker Jan van IJken legde het vast in zijn film The art of flying. Is er daarbij een leider? Nee, luidt het korte antwoord. Als een vogelzwerm van richting verandert, slaat ieder individu vrijwel gelijktijdig een hoek om. Een leider die vooraan vliegt, zou dan opeens aan de zijkant vliegen. Dat is dus anders dan bij een groep galopperende paarden die een bocht maakt. Hoe doen de vogels dat dan? Italiaans onderzoek uit 2008 liet zien dat de spreeuwen hun vliegrichting coördineren met hun zeven naaste buren. Theoretisch bioloog Charlotte Hemelrijk, hoogleraar zelforganisatie van sociale systemen aan de Rijksuniversiteit Groningen, borduurde daar met haar groep op voort. Zij maakten een computermodel dat het gedrag van de spreeuwenzwerm verklaart aan de hand van een paar simpele gedragsregels (PLoS One, 2011). Hemelrijk legde het uit in een publiekscollege in Paradiso. „Het zwermen werkt in principe hetzelfde als bijvoorbeeld bij vissen in een school”, vertelt ze. „Kort gezegd volgen de individuen drie basale regels: ze blijven bij elkaar, ze gaan dezelfde kant op, en ze voorkomen dat ze botsen.” Bij vissen ontstaan zo langgerekte scholen, omdat de groepsleden afremmen als andere vissen te dichtbij komen en versnellen als andere te ver weg dreigen te raken. Bij spreeuwen nemen de zwermen daarentegen allerlei vormen aan, omdat hun vlieggedrag anders is dan het zwemgedrag van vissen. Zo vliegen zij op een vaste snelheid, en ze slaan vaak hoeken om omdat ze niet te ver van de slaapplaats willen komen. Bij dat keren maken ze allemaal dezelfde bocht, en daardoor verandert de zwerm ten opzichte van de bewegingsrichting. „Een andere reden is dat de spreeuwen bij het draaien over hun schouder rollen om niet uit de bocht te vliegen”, legt Hemelrijk uit. „Dan wijst de ene vleugel de lucht in en de andere naar de grond. Daardoor verliezen ze wat liftkracht en vallen ze een stukje naar beneden.”</p>]]></description>
      <guid>https://nrc.nl/nieuws/2023/10/19/is-er-een-leider-in-een-zwerm-vogels-a4177770</guid>
      <pubDate>Thu, 19 Oct 2023 05:25:14 +00:00</pubDate>
    </item>
  </channel>
</rss>
