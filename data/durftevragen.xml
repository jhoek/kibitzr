<?xml version="1.0" encoding="utf-8"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Weten watervogels straks nog wel hoe ze wakken moeten openhouden?]]></title>
      <description><![CDATA[<p>Dankzij een straffe oostenwind lag hier en daar flink wat ijs, eind februari. Dat riep bij een lezer de vraag op: „Zouden watervogels het vermogen verliezen om wakken in het ijs te onderhouden? Bij mijn weten zag je vroeger in sloten en vijvers altijd groepen eenden, zwanen en meeuwen gezamenlijk een wak openhouden. Afgelopen dagen zag ik juist veel vogels óp het ijs zitten, zonder wakken in de buurt. Zouden eenden en collega’s echt beseffen dat ze het water kunnen openhouden door te zwemmen? Geven ze die kennis door aan latere generaties? En verliezen ze dan die kennis nu er minder vaak ijs ligt?” Je ziet het vooral op kleinere wateren: als de sloot of plas echt dicht ligt, hebben watervogels pech. Ze zitten óp het ijs, zolang als het gaat, of trekken meteen al weg. Grotere watervlakten vriezen minder snel dicht. Maar houden vogels die zelf actief open? Studies die specifiek hierover gaan, blijken niet te vinden. Maar hoe zou je zoiets ook onderzoeken..? Er zijn wel anekdotische verhalen. Op een outdoorforum schrijft iemand uit Minnesota (VS), die uitkijkt op een plas met Canadese ganzen: „Er lijkt een soort ‘teaminspanning’ te zijn om open waterkanalen in het ijs te creëren. De ganzen volgen steeds dezelfde route om hun kanalen open te houden. Dit doen ze waarschijnlijk om toegang tot voedsel behouden, maar het gebeurt duidelijk met opzet. Erg vermakelijk en bijzonder om te zien!” Is hier echt sprake van opzet? Heeft een vogel een doel in zijn hoofd, en handelt hij daar bewust naar, of reageert hij puur op de omstandigheden? En is dat dan aangeleerd, of vastgelegd in de genen? Al een eeuw geleden deden gedragsbiologen als Niko Tinbergen en Konrad Lorenz experimenten om dit te ontrafelen. Wat je ziet, concludeerden zij, is een complexe mix van instinctief en aangeleerd gedrag. Maar ook dat laatste heeft genetische elementen. Veel dieren hebben bijvoorbeeld vaste, gevoelige perioden waarin ze, als vanzelf, bepaalde dingen leren. Bijvoorbeeld wie hun ouders zijn. En hoe je moet vliegen, lopen of jagen. Zelfs een eend moet leren zwemmen. Theunis Piersma, hoogleraar trekvogelecologie in Groningen, ontdekt de laatste jaren in vogellevens een steeds grotere rol voor ‘leren’. Trekgedrag, zo zag hij bijvoorbeeld, is een leerproces dat vorm krijgt gedurende een individueel vogelleven, op basis van genen én ervaringen. „Jouw vraag is dus te dichotoom”, reageert Piersma nu op het vogelwakkenvraagstuk. Oftewel: te zwart-wit. Het is niet óf-óf. Het liefst zou hij het gebruik van slechts twee termen (‘instinctief’ en ‘aangeleerd’) vermijden, want nature en nurture vloeien in elkaar over: al meteen na de bevruchting zijn er allerlei externe invloeden die bepalen hoe een ei zich ontwikkelt. Dat gaat het hele vogelleven door. „De eenden en koeten klonteren samen op plekken die nog niet dichtgevroren zijn en houden de boel zo ook open, natuurlijk”, vat hij samen. „Maar jee, is dat aangeboren? Wat is er aangeboren aan het eend- of meerkoet-zijn? Net als jij en ik zijn het dieren in een fase van hun persoonlijke ontwikkeling. Ze vertonen leergedrag, samen met het soort gedrag dat adaptief is voor bepaalde soorten – bijvoorbeeld klonteren op goede plekken, en het opzijzetten van haantjesgedrag. Ik denk dat ze het daarom ook na vele warme winters weer heel snel zouden leren, dat wak-waken.”</p>]]></description>
      <guid>https://nrc.nl/nieuws/2025/02/27/weten-watervogels-straks-nog-wel-hoe-ze-wakken-moeten-openhouden-a4884461</guid>
      <pubDate>Thu, 27 Feb 2025 05:27:11 +0000</pubDate>
    </item>
    <item>
      <title><![CDATA[Is wierook gezond? En wat is het eigenlijk?]]></title>
      <description><![CDATA[<p>Een collega reisde onlangs door Oman. Ze kampeerde in prachtige woestijnen, onder heldere sterrenhemels en geurige Boswellia-bomen. De hars van de bomen was te koop in grote harde korrels op de plaatselijke markt. Opvallend goedkoop. Ze kon het niet laten: ze kocht een grote zak. Op het vliegveld was het nog even spannend, want de uitvoer ervan was illegaal. Nu gaf ze mij een zakje. Kende ik het niet? Frankincense, noemde ze het. Het was passend, want we ontmoetten elkaar op de vergadering van Cites, de conventie voor internationale handel in bedreigde soorten. Die ging niet alleen over ivoor en neushoornhoorn. Ook agar-, sandel- en ebbenhout stonden op de agenda, palissander en Boswellia: allemaal kostbare hout- of boomsoorten. Kostbaar omdat mensen het hout waardevol vinden, vaak al eeuwenlang. En nu ook kostbaar omdat ze bedreigd zijn. Het Engelse woord frankincense kende ik niet. Wel incense, dat wierook betekent. Incense komt van het Latijnse incendere, verbranden. En ‘wie-rook’ (je zou het eigenlijk moeten uitspreken met een korte ie) gaat terug op het Oudnederlandse werkwoord wien, dat later wijden werd: zegenen, heilig maken. Zie ook ‘wijwater’. Wierook is dus rook om mee te zegenen. Priesters gebruiken het in de katholieke kerk. En mensen branden het thuis. Het staat van oudsher symbool voor gebeden die opstijgen naar de hemel, maar er worden ook gunstige gezondheidseffecten aan toegekend. Frankincense, vertelde mijn collega, is de pure hars van de Boswellia-boom. Daar moest ik meer van weten. De wierook zoals wij die branden, op stokjes of in poeder, bleek een geurig mengsel te zijn met diverse ingrediënten. Boswellia-hars, maar ook kruiden, zaagsel van geurige houtsoorten zoals agar-, sandel- of dennenhout, en soms ook extra geur- en lijmstoffen. En zwavel om het beter te laten branden. Foto Getty Images Maar, zo waarschuwt de overheidswebsite ‘Waar zit wat in’: „Het is niet bekend welke stoffen er precies in wierook zitten. Dit kan verschillen per type wierook. Producenten zijn niet verplicht de ingrediënten op de verpakking te zetten.” Dat roept meteen de vraag op: is wierook branden schadelijk? „Wierook is even schadelijk als roken”, kopte de website van Radio 1 in 2020, na onderzoek door de Belgische consumentenbond Test Aankoop. Die wees kankerverwekkende stoffen aan, zoals benzeen, formaldehyde en naftaleen, maar ook fijnstof. „Het ruikt lekker, maar is slecht voor je gezondheid.” Wierook produceert vier keer zoveel fijnstof als sigaretten, concludeerden Indiase en Saoedische onderzoekers in 2022 in het Journal of Inflammation. En daarnaast een hele reeks schadelijke vluchtige organische stoffen. Amerikaanse onderzoekers vonden in 2008 een significant verband tussen wierookgebruik en kankers van de luchtwegen. Taiwanese onderzoekers meldden in 2021 dat ‘regelmatige wierookgebruikers’ een 12 procent verhoogde kans hebben op sterfte door hart- en vaatziekten. Gelukkig kun je tegenwoordig ook ‘elektronisch’ wierook branden, vergelijkbaar met e-sigaretten roken, meldden Chinese onderzoekers in 2019. Maar boeddhistische monniken zijn nog niet enthousiast. Toch maar niet verbranden dus, die korrels die ik kreeg. Je kunt ze ook verwerken in oliën en zalven, of innemen als extract. Dan hebben ze allerlei bewezen gunstige gezondheidseffecten, van stressverlaging tot ontstekings- en zelfs kankerremming. De korrels ruiken in elk geval heerlijk. Een beetje naar dennen. En een beetje naar kerk. In de Oudheid waren ze hun gewicht in goud waard. Vandaar dat de Drie Koningen ze meenamen naar het kindje Jezus. Samen met mirre: ook een geurige hars.</p>]]></description>
      <guid>https://nrc.nl/nieuws/2025/02/19/is-wierook-gezond-en-wat-is-het-eigenlijk-a4883595</guid>
      <pubDate>Wed, 19 Feb 2025 05:27:11 +0000</pubDate>
    </item>
    <item>
      <title><![CDATA[Waarom is dit simpele pastagerecht zo moeilijk om te maken?]]></title>
      <description><![CDATA[<p>Hoe kan een gerecht met maar drie ingrediënten zo moeilijk zijn om te maken? Dat vroegen we ons af toen we naar onze cacio e pepe keken. Geen spaghetti met een romige kaassaus, maar slierten in een waterig plasje met kauwgomachtige stukken pecorino. En we hadden nog wel precies het recept gevolgd. Duidelijk was al dat het belang van kookvocht nauwelijks kan worden overschat. Kookvocht heeft een hoofdrol in bijna elk recept in het kookboek Toscanini, van het gelijknamige Amsterdamse restaurant: haal de pasta met een tang of schuimspaan uit het water – niet afgieten dus! – en doe hem (bij de saus) in de pan. Vaak moet er dan nog wat kookvocht bij voor de gewenste smeuïgheid. Bij cacio e pepe (kaas en peper) komt het er helemaal op aan: je kookt de pasta in minder water dan normaal, om meer zetmeel uit de pasta in het water te krijgen. Dan meng je wat kookwater met geraspte pecorino, een harde schapenkaas, en dat moet een soort crème worden. Als je daar de pasta en peper doorheen roert ontstaat als het goed is een romige saus. „Dit gebeurt niet meteen, maar geen paniek”, staat er, „geef de kaas de kans om te smelten.” En: „Doe er nog wat kookwater bij als de saus te dik is.” Het ging dus niet goed, waarschijnlijk al bij het mengen van kookvocht en kaas. En het werd daarna niet beter. We waren niet in paniek. Wel teleurgesteld. Wat is dat toch met dat kookvocht? Waar ging het mis? We stuitten op nog niet gepubliceerd onderzoek van Italiaans-Duitse wetenschappers naar wat zij de ‘mozzarella-fase’ noemen: het moment waarop kaas klonterig en taai wordt. Zij keken naar de zetmeelconcentratie in het water in verhouding tot de hoeveelheid kaas en de temperatuur bij de bereiding van cacio e pepe. Ze probeerden het op drie manieren: met water zonder zetmeel, met kookwater met een beetje zetmeel (100 gram pasta in 1 liter water), en met water ‘risottata’: ingekookt kookwater, met relatief veel zetmeel. En ze zagen: bij water zonder zetmeel begon de kaas al vanaf circa 65°C te klonteren, bij weinig zetmeel net boven de 75 graden en bij zetmeelrijk water zagen ze zelfs bij 95° nauwelijks klontjes. Daaruit concludeerden ze wat veel Italianen allang weten: als er maar genoeg zetmeel in het kookwater zit, is de saus minder gevoelig voor hogere temperaturen: de lange strengen moleculen in zetmeel binden met de eiwitten in de kaas (caseïne), en op die manier voorkomen ze dat verschillende soorten eiwitten clusteren en de kaas gaat klonteren. Toen deden de onderzoekers iets waar Italiaanse koks vast van gruwen. Ze gooiden het pastawater weg en gebruikten in plaats daarvan een theelepeltje maizena opgelost in kraanwater. Voor twee „hongerige mensen” kwamen ze op het volgende recept: 240 gram pasta, 160 gram kaas, en 4 gram maizena of aardappelzetmeel opgelost in 40 gram water. Het zetmeelpapje opwarmen tot een transparante gel, dan mixen met de kaas en als mixen moeilijk gaat een scheutje water erbij. Peper erdoor, pasta afgieten, één minuut laten afkoelen en mengen met de saus. Dat moesten we proberen. Het was een ongezellig soort koken, met poeders en maatbekers. En weer met een teleurstellend resultaat: geen saus met grote plakken kauwgom, maar met een soort Hüttenkäse-klontjes. De wetenschap hielp wel het proces beter te begrijpen, maar niet om goed te koken. Er zit niets anders op: oefenen, oefenen, oefenen. Op de klassieke manier. Tot we onszelf kunnen wijsmaken dat ‘liefde en gevoel’ de belangrijkste ingrediënten zijn voor de perfecte cacio e pepe.</p>]]></description>
      <guid>https://nrc.nl/nieuws/2025/02/12/waarom-is-dit-simpele-pastagerecht-zo-moeilijk-om-te-maken-a4882824</guid>
      <pubDate>Wed, 12 Feb 2025 05:27:11 +0000</pubDate>
    </item>
    <item>
      <title><![CDATA[Is het pijnlijk om te sterven aan een hartaanval?]]></title>
      <description><![CDATA[<p>Het ziet er heel naar uit: dat iemand naar de borst grijpt en ter aarde stort met een hartaanval. Is dat pijnlijk? En is het moment van sterven zelf eigenlijk ook pijnlijk? We vragen het aan Marielle Emmelot-Vonk, hoogleraar klinische geriatrie aan het UMC Utrecht. Zij legt ons eerst even uit wat het verschil is tussen een hartaanval, een hartinfarct en een hartstilstand. „Uiteindelijk stopt bij iedereen die doodgaat, het hart met kloppen”, zegt Emmelot. „Maar de term ‘hartstilstand’ gebruiken wij in de medische wereld alleen als het stoppen van het pompen van het hart de doodsoorzaak is. Stel dat je sterft aan een longontsteking, dan stopt het hart uiteindelijk ook, door zuurstofgebrek of door de ernstige infectie. Maar dat noemen we dan niet een hartstilstand.” Een hartstilstand kan verschillende oorzaken hebben. „De bekendste en meest voorkomende is de hartaanval”, vertelt Emmelot. „De medische term hiervoor is een hartinfarct.” Een hartinfarct treedt op als een of meerdere kransslagaders, die de hartspier van bloed voorzien, verstopt raken. Bijvoorbeeld door een bloedstolsel, vaak het gevolg van slagaderverkalking. Een deel van de hartspier krijgt dan te weinig zuurstof en raakt beschadigd. „Dan kan het hart niet meer goed pompen, of treedt er een hartritmestoornis op. Het hart kan daardoor stoppen met kloppen.” Een andere mogelijke oorzaak is hartfalen. Het hart is dan ‘uitgeput’ doordat het te hard moet werken. „Bijvoorbeeld als gevolg van vaatschade, een te hoge bloeddruk, defecte hartkleppen of een hartspierziekte.” Terug naar de hartaanval: die kost in Nederland jaarlijks aan circa vijfduizend mensen het leven; zo’n 37.000 belanden ermee in het ziekenhuis. Twee derde van hen is man. „Driekwart van de mensen met een hartaanval ervaart een enorme druk op de borst”, vertelt Emmelot. „Alsof een riem heel strak wordt aangetrokken. Of alsof er een olifant op je borst gaat staan. Dat komt door zuurstofgebrek van het hartspierweefsel. De pijn kan ook uitstralen naar de linkerarm of de kaak.” Als dit echt leidt tot een hartstilstand, dan zal de persoon binnen tien seconden het bewustzijn verliezen, benadrukt Emmelot. „Dan merk je er dus niets meer van. Mensen die succesvol worden gereanimeerd, rapporteren: het werd me zwart voor de ogen en van daarna weet ik niets meer.” Deze mensen kunnen wel wakker worden met pijn: het is niet ongewoon dat er tijdens de reanimatie een paar ribben breken. Als de persoon niet wordt gereanimeerd, dan blijft het zwart. Emmelot: „Na vier tot zes minuten treedt er ernstige hersenschade op door zuurstofgebrek en na ongeveer tien minuten is de persoon echt overleden. We gaan ervan uit dat mensen daar niets van merken.” Ook bij andere doodsoorzaken is het niet waarschijnlijk dat het stoppen van het hart op zichzelf pijnlijk is. „Maar dat kunnen we natuurlijk niet onderzoeken. Er zijn wel verhalen van mensen met bijna-doodervaringen: dat ze een mooi licht zagen, of andere beelden. Deze mensen rapporteren voor zover ik weet geen pijn. Dat is wel een fijn idee, toch?” Over de pijn bij een hartinfarct wil Emmelot nog wel iets benadrukken wat iedereen zou moet weten: „Bij een kwart van de mensen presenteert een hartinfarct zich anders, zonder pijn. Veel van hen zijn vrouwen of ouderen. Zij hebben aspecifieke klachten: kortademigheid, misselijkheid, buikpijn, duizeligheid, plotselinge moeheid. Daardoor wordt het hartinfarct bij hen helaas vaker gemist. Daar moeten we alert op zijn.”</p>]]></description>
      <guid>https://nrc.nl/nieuws/2025/02/05/is-het-pijnlijk-om-te-sterven-aan-een-hartaanval-a4881946</guid>
      <pubDate>Wed, 5 Feb 2025 05:27:12 +0000</pubDate>
    </item>
    <item>
      <title><![CDATA[Hoe kan het dat luiaards de evolutie hebben overleefd?]]></title>
      <description><![CDATA[<p>‘Een foutje van de natuur.” Zo omschreef George Comte de Buffon de luiaard in 1765 in zijn Histoire Naturelle. Want deze dieren waren niet alleen opvallend traag, ze hingen ook nog eens de hele dag ondersteboven aan een tak aan enorme kromme klauwen „die ze verhinderen te lopen”. Ze zien er inderdaad wat deplorabel uit, de luiaards van Zuid-Amerika, met hun slungelige ledematen, groezelige piekhaar en treurige oogopslag. Ze kunnen in noodgevallen wel over de grond kruipen, maar snel gaat het niet en comfortabel ziet het er niet uit, met de buik en ellebogen op de grond. Ook in hun favoriete habitat, de boomkruinen, zijn luiaards traag: gemiddeld zo’n 0,2 tot 0,3 meter per seconde, en hooguit enkele tientallen meters per dag – als ze zich al voortbewegen. Een groot deel van de dag brengen ze slapend door. Hoewel niet de 15 tot 18 uur per etmaal die je soms leest: die geldt alleen in gevangenschap. In het wild slapen luiaards ‘gewoon’ 8 tot 10 uur per nacht, volgens Nature in 2008: „Niet luier dan de gemiddelde puber.” Met hun trage lijven en precaire leefwijze zou je denken dat luiaards kwetsbaar zijn, bijvoorbeeld voor roofdieren. Hoe kan het dan dat ze er nog zijn, en niet allang uitgestorven? Laten we wél wezen: bijna alle luiaardsoorten die ooit hebben geleefd, zijn nu uitgestorven. Er zijn fossielen gevonden van luiaards uit circa honderd verschillende geslachten, waarvan er nu slechts twee resteren: vijf soorten drievingerige luiaards (Bradypus) en twee soorten tweevingerige (Choloepus). Beide geslachten leven enkel in Zuid- en Midden-Amerika. Onder de uitgestorven geslachten waren ook luiaards uit Noord-Amerika. Waardoor en wanneer die allemaal uitstierven, is grotendeels onbekend. Wel staat vast dat er een grote uitstervingsgolf was aan het eind van de laatste ijstijd, zo’n 11.000 jaar geleden: dezelfde golf als waarbij we de mammoeten, reuzenherten en wolharige neushoorns kwijtraakten – en ook de verschillende soorten reuzenluiaards (Megatherium), die tot zes meter lang en zes ton zwaar werden. Het uitsterven van al deze ‘megafauna’ wordt wel in verband gebracht met het verschijnen van prehistorische mensen in die regio’s – maar ook met klimaatverandering. Maar nu dan de zeven nog overlevende soorten luiaards – hoe wisten die al die tijd de dans te ontspringen? Hoe kan de evolutie hebben geleid tot dit bizarre concept? Je moet het anders zien, denkt Kas Koenraads van het Zoological Museum Netherlands. Die organisatie verzamelt en deelt informatie over de relatie tussen de lichaamsbouw, leefwijze en leefomgeving van dieren. „Juist dankzij die lichaamsbouw en leefwijze kunnen luiaards overleven”, stelt Koenraads. „Ze zijn extreem goed aangepast aan het leven in die boomtoppen.” Ten eerste hebben ze een aantal unieke anatomische aanpassingen, onder meer in hun slokdarm en bloedvaten, om te voorkomen dat de zwaartekracht voor problemen zorgt in die ondersteboven houding. Ook hebben luiaards extra ribben: tot wel 23 paar, tegenover onze twaalf. Hun ribbenkast is dus relatief lang. Daarbij zijn de spijsverteringsorganen met stevige banden aan de achterste ribben opgehangen. Door beide aanpassingen blijven die organen beter op hun plaats in de buikholte en komen hart en longen minder snel in de verdrukking. En dan zijn er de opvallende klauwen, die permanent gekromd zijn. Daaraan kunnen luiaards hangen zonder een spier te hoeven aanspannen. Alles is erop gericht dat ze zo weinig mogelijk energie verbruiken, benadrukt Koenraads. Luiaards eten vrijwel alleen bladeren, die slecht verteerbaar zijn en een lage energie-inhoud hebben. Dat is niet erg als je weinig beweegt: dan heb je ook minder energie nodig. Een gemiddelde luiaard van zo’n 6 kg hoeft per dag maar zo’n 170 kilocalorieën te eten – slechts een derde van wat een vergelijkbaar zoogdier verbruikt. Er zijn meer dieren die slecht verteerbare planten eten, zoals koeien en gorilla’s. Die lossen dat probleem op door heel veel te eten, met een snelle spijsvertering. „Luiaards hebben weliswaar een meermagensysteem met bacteriën die meehelpen met de vertering, net als koeien”, vertelt Koenraads, „maar zij zetten juist in op een extreem langzame vertering waarbij ze zoveel mogelijk voedingsstoffen uit het eten halen.” Daarom hoeven ze ook maar één keer per week te poepen – waarvoor ze overigens afdalen naar de grond. Een ander voordeel van dat trage bewegen is volgens Koenraads dat ze minder opvallen voor roofdieren. Ook hun camouflage helpt daarbij. „Luiaards staan erom bekend dat ze in hun vacht een heel ecosysteem met zich meedragen. In hun speciale haren, met daarin piepkleine scheurtjes, houden ze vocht vast, waarin algen en schimmels goed gedijen. Die kleuren de vacht groen en helpen daarmee bij de camouflage.” Er schijnen zelfs gespecialiseerde motten in de vacht te leven, die de algengroei stimuleren. En de schimmels zijn antibacterieel. Luiaards zijn dus zeker geen kneusjes van de evolutie, maar echte specialisten, concludeert Koenraads. En hij heeft de paleostudies aan zijn zijde. Beide huidige luiaardgeslachten stammen af van een voorouder die op de grond leefde, net als de reuzenluiaard. Sterker nog, geen van de fossiele luiaardgeslachten hing ondersteboven in de bomen. Dat concept is pas ontstaan ná de evolutionaire scheiding van beide huidige geslachten, zo’n 30 tot 40 miljoen jaar geleden. Met andere woorden, het is twee keer onafhankelijk geëvolueerd. Dan kan het niet anders dan dat het een slim concept is.</p>]]></description>
      <guid>https://nrc.nl/nieuws/2025/01/28/hoe-kan-het-dat-luiaards-de-evolutie-hebben-overleefd-a4881148</guid>
      <pubDate>Tue, 28 Jan 2025 05:27:12 +0000</pubDate>
    </item>
    <item>
      <title><![CDATA[Waarom zijn sommige bomen onderaan wit geverfd?]]></title>
      <description><![CDATA[<p>Een fruitboomgaard, een oude beukenlaan, jonge stadsboompjes: hun stammen zijn soms onderaan wit geschilderd. Waarom eigenlijk? Toch zeker niet voor de sier? Nee, esthetiek heeft er niets mee te maken. Het wit verven of kalken dient verschillende praktische doeleinden. De bomen die een oprijlaan flankeren, zijn vaak wit geschilderd als ze deel uitmaken van een lange bomenrij langs een weg waar hard wordt gereden. Dat maakt het makkelijker te zien waar je moet afslaan. Handig, zeker ook in het schemerdonker: dan hoef je niet plotseling op de rem. Dan de boomgaard. Vooral in Zuid-Europa zie je overal witte stammen, bijvoorbeeld van olijf-, citrus- en avocadobomen. Maar de trend is overgewaaid naar het noorden. Veel boomsoorten hebben een kwetsbare bast, vooral als ze jong zijn, lezen we op sites zoals GardeningKnowhow.com en Tuinadvies.nl. In de winter kan die bast scheuren door vorstwerking. Een beschermend verflaagje kan dat voorkomen. En in de zomer kan zonlicht schade veroorzaken, net zoals bij onze huid. Een witgeverfde stam weerkaatst een groot deel van het zonlicht en voorkomt dus zonschade, maar ook temperatuurschommelingen. Vooral handig bij fruitbomen. In het vroege voorjaar, als de sapstroom en daarmee ook de knoppengroei snel op gang komt, kan een plotselinge vorstperiode die knoppen beschadigen. Een witte stam houdt de sapstroom nog even in toom tot het écht voorjaar is. De gemeente Almere is alvast overstag, meldde Omroep Flevoland in 2023: die verft jonge stadsboompjes wit. Maar werkt het ook echt? Google Scholar vindt over dit onderwerp honderden wetenschappelijke artikelen. De bronnen zijn unaniem: het witverven helpt. Maar ze beschrijven geen van alle experimenten waarbij bijvoorbeeld de halve boomgaard wél werd geverfd en de andere helft niet. Het blijft bij beschrijvingen. Bijvoorbeeld in een rapport uit 2020 van Virginia Tech (VS) over kersenteelt, maar ook in boeken uit 1908 (Starting Young Orchards) en 1935 (Insect Enemies of Trees). Dat laatste boek zet ons ook op een ander spoor: dat van bescherming van bomen tegen plaagorganismen. Keverlarven die zich in het hout boren, maar ook schimmels, bacteriën en zelfs knaaggrage konijnen en woelmuizen: ze worden allemaal tegengehouden of in elk geval afgeschrikt door witte verf. Eikenprocessierupsen niet, overigens. Die marcheren er gewoon overheen. Glenn Herrick schrijft over insectenvraat in zijn bovenstaande boek uit 1935: „Gewone loodwitverf gemengd met lijnolie kan meerdere jaren achter elkaar zonder schade op appelbomen worden aangebracht.” Hij noemt ook calciumcyanide als goede keuze. Maar: „De cyanide is gevaarlijk voor planten en dieren en het is zaak dat men er niet te veel van op één boom aanbrengt.” Ook loodwit (loodcarbonaat) is zeer giftig. Wat gebruiken moderne boomverzorgers eigenlijk? Twee varianten duiken steeds op: kalk (of calciumdihydroxide), en latex. Beide zijn niet giftig. Latex heeft als extra voordeel dat het van zichzelf plaagwerend is. Geen toeval: het is het natuurlijke defensiemiddel van zo’n 10 procent van de landplanten. Nog een laatste gedachte: zouden witgeverfde bomen langs een provinciale weg ook beter zichtbaar zijn voor automobilisten? En hen daarmee voorzichtiger laten rijden? De woordvoerder van verkeersveiligheidsinstituut SWOV vindt het een interessante gedachte. „Maar ik kan er helaas niets over vinden in de literatuur.”</p>]]></description>
      <guid>https://nrc.nl/nieuws/2025/01/23/waarom-zijn-sommige-bomen-onderaan-wit-geverfd-a4880451</guid>
      <pubDate>Thu, 23 Jan 2025 05:27:12 +0000</pubDate>
    </item>
    <item>
      <title><![CDATA[Heeft een vlam ook een schaduw?]]></title>
      <description><![CDATA[<p>Op tafel staat een kaars te branden. Je schijnt met een zaklamp op de kaars, richting de muur erachter. Je ziet dan op de muur de schaduw van de kaars. Danst daar dan ook een schaduwvlammetje boven? Als je met een zaklamp dwars op de bundel van een andere zaklamp schijnt, zul je daarvan geen schaduw op de muur zien. De beide lichtbundels gaan dwars door elkaar heen en beïnvloeden elkaar niet. Heel anders dus dan als je twee waterstralen laat botsen: dan sprietst het water alle kanten op. Watermoleculen botsen namelijk met elkaar. Licht bestaat daarentegen uit fotonen, en die gaan dwars door elkaar heen, met hun wonderlijke quantummechanische eigenschappen: ze hebben geen massa en geen lading; het zijn zowel golven als deeltjes. (Hun golfeigenschappen kunnen weliswaar met elkaar interfereren, waarbij ze elkaar versterken of juist uitdoven, maar dat zie je alleen onder bijzondere nano-omstandigheden. Bijvoorbeeld met een ‘tralie’ – of in de wand van een zeepbel). Fotonen botsen dus niet met elkaar. Gaan de stralen van de zaklamp dan ook dwars door de kaarsvlam heen? Grotendeels wel. Het licht van de zaklamp botst immers niet met het licht van de vlam. Maar een vlam bestaat niet puur uit licht. Hij bestaat uit deeltjes die licht uitzenden omdat ze zo heet zijn. Een vlam is de zichtbare manifestatie van de verbranding van brandstof: kaarsvet reageert met zuurstof in de lucht. Daarbij komt energie vrij in de vorm van warmte en licht. Die verbranding is een kettingreactie die je in gang moet zetten door een ontsteking, oftewel door even veel energie toe te voegen. Bij een kaars doe je dat met een brandende lucifer, die de lont aansteekt. De vlam van de lont laat kaarsvet verdampen. De gasvormige brandstof reageert nu vanzelf met zuurstof en daarbij komt nieuwe warmte vrij, die meer brandstof doet verdampen, enzovoort. Er komt dus ook licht vrij, in verschillende kleuren. Het blauwe licht, aan de basis van de vlam en in een flinterdun schilletje om de hele buitenkant ervan, is het heetst: vaak wel zo’n 1.400 graden Celsius. Hier is veel zuurstof beschikbaar en daardoor is de verbranding heel efficiënt. Daarbij ontstaat zoveel hitte dat gasmoleculen in een ‘aangeslagen toestand’ komen: ze hebben even een hogere energie dan normaal. Zodra ze weer terugvallen in hun normale toestand, geven ze die energie weer af in de vorm van licht. Een groot deel van de vlam is echter minder heet, en geeloranje. Dit komt doordat de verbranding in het midden van de vlam onvolledig is vanwege zuurstofgebrek. Er ontstaan niet alleen koolstofdioxide en waterdamp, maar ook microscopisch kleine roetdeeltjes. Die bestaan vooral uit koolstof en zijn zo heet dat ze geeloranje licht uitstralen. Die vaste roetdeeltjes, plus de nog onverbrande moleculen van het gasvormige kaarsvet, houden het licht van je zaklamp een heel klein beetje tegen. Als je goed kijkt naar de schaduw van de kaars op de muur, zie je dus boven de lont – héél flets – een spookachtige schaduwvlam. Zelfs bij een vlam van schoon aardgas ontstaat altijd wat roet. Alleen een waterstofvlam zal geen schaduw hebben – en ook de vlam zelf is vrijwel onzichtbaar. Bij die verbranding komt namelijk alleen waterdamp vrij: er zit geen koolstof in de brandstof.</p>]]></description>
      <guid>https://nrc.nl/nieuws/2025/01/15/heeft-een-vlam-ook-een-schaduw-a4879456</guid>
      <pubDate>Wed, 15 Jan 2025 05:27:13 +0000</pubDate>
    </item>
    <item>
      <title><![CDATA[Hebben waterplanten ook huidmondjes?]]></title>
      <description><![CDATA[<p>Onder de microscoop lijken het echt net mondjes, hoewel meer van een vis dan van een mens: de huidmondjes van planten. De ‘lippen’ van elk huidmondje zijn twee banaanvormige sluitcellen aan weerszijden van een porie. Met het blote oog is er niets van te zien, want ze zijn maar 0,01 tot 0,08 millimeter groot. Een gemiddeld blad heeft er zo’n vijfhonderd per vierkante millimeter. Vrijwel alle planten hebben ze, van paardenstaarten, varens en grassen tot madeliefjes en reuzensequoia’s. Maar hoe zit dat bij waterplanten? Huidmondjes helpen planten en bomen bij de gasuitwisseling. Ze zitten vooral in de bladeren. Overdag gaat koolstofdioxide door de huidmondjes de bladeren in. Met behulp van water en zonlicht maakt de plant daar suikers en zuurstof van: een proces dat fotosynthese heet. De suikers gebruikt hij voor zijn eigen groei en energieopslag. En de zuurstof gaat door de huidmondjes naar buiten, samen met waterdamp. Bij de meeste landplanten zitten de huidmondjes aan de onderkant van de bladeren. Aan de bovenkant zit vaak een wat dikkere wasachtige laag, de cuticula, die voorkomt dat het blad te veel uitdroogt in de zon. Om diezelfde reden zitten de huidmondjes vooral aan de onderkant van de bladeren: huidmondjes in de schaduw verliezen minder waterdamp. Om het verlies van waterdamp nog verder te beperken, kan de plant zijn huidmondjes ook dichtdoen. Veel planten doen dat ’s nachts, als er toch geen zonlicht is en er dus geen koolstofdioxide naar binnen hoeft voor de fotosynthese. En ook als het overdag heel heet en droog is, gaan de huidmondjes soms dicht. Dan maar even geen gasuitwisseling. Dat openen en sluiten doen de banaanvormige sluitcellen, die kunnen opzwellen of juist slinken. Daarvan vind je mooie microscoopfilmpjes online. De cellen reageren op factoren zoals zonlicht, luchtvochtigheid en CO2-gehalte. Hoe ze dat precies ‘voelen’, is nog onderwerp van discussie. Maar het resultaat is in elk geval een cascade aan moleculaire ‘pompjes’ die aan het werk gaan in de celmembraan van de sluitcellen. Die verhogen of verlagen de concentratie deeltjes in het celvocht. Bij hogere concentraties dringt er water de cellen binnen (‘osmose’). De twee sluitcellen zwellen op en drukken het huidmondje open. Bij lagere concentraties verliezen ze juist water aan hun omgeving. Dan slinken ze en sluit de opening zich. En waterplanten dan? Planten die alleen soms onder water staan, bijvoorbeeld in uiterwaarden, hebben gewoon huidmondjes, maar die sluiten ze zodra ze kopje-onder gaan. Zo voorkomen ze dat de luchtgevulde ruimtes in hun bladeren vollopen met water. Als een plant langer onder water staat, en intussen nieuwe bladeren vormt, dan zijn die vaak dunner en hebben ze ook een dunnere buitenste laag, zonder huidmondjes. Daardoor kunnen ze rechtstreeks gassen uitwisselen met het water. Net als kikkers, eigenlijk. En net als ‘natte landplanten’, zoals veenmos en levermossen. Waterlelies en andere planten met drijvende bladeren hebben wel gewoon huidmondjes, maar dan aan de bovenkant van de bladeren. Zo wisselen ze vooral gassen uit met de lucht, en nauwelijks met het water. En dan heb je nog onderwaterplanten die nooit boven het oppervlak uitsteken, zoals bepaalde soorten fonteinkruid, algen en zeegras. Net als veenmos hebben die geen huidmondjes. Het buitenste laagje van hun bladeren én stengels is zo dun, dat gassen daar prima rechtstreeks doorheen kunnen.</p>]]></description>
      <guid>https://nrc.nl/nieuws/2025/01/09/hebben-waterplanten-ook-huidmondjes-a4878411</guid>
      <pubDate>Thu, 9 Jan 2025 05:27:13 +0000</pubDate>
    </item>
    <item>
      <title><![CDATA[Hoe vaak duiken er écht nieuwe woorden op in de taal?]]></title>
      <description><![CDATA[<p>Rond de jaarwisseling verschijnen er altijd lijstjes van ‘nieuwe woorden’ en ‘woorden van het jaar’. Wat daarin opvalt: al die woorden zijn gebaseerd op al bestaande woorden. Ontpieteren is afgeleid van Pieter (Pieter Omtzigt). Condoommoeheid en beknibbelflatie zijn combinaties van bestaande Nederlandse woorden. Brainrot en maganomics: woorden die al bestonden in het Engels. En het nieuwe werkwoord shazammen is afgeleid van een merknaam. Shazam is een app die muziekfragmenten kan herkennen. Duiken er ook weleens nieuwe woorden op die niet te herleiden zijn tot bestaande woorden? In 2008 werd swaffelen gekozen tot woord van het jaar. Het circuleerde opeens op het internet, in de curieuze betekenis ‘met een halve erectie ergens tegen aantikken’. Even dachten de specialisten dat het hier om een vorm ging die niet herleidbaar was tot iets dat al bestond. Totdat bleek dat een eeuw geleden ergens in Vlaanderen het woord zwaffelen al eens was opgetekend, in de betekenis van ‘onvast heen en weer bewegen’. Volgens Vivien Waszink van het Woordenboek van Nieuwe Woorden zijn nieuwe woorden die niet gebaseerd zijn op bestaande woorden extreem zeldzaam. Ze kent twee voorbeelden in het Engels. In 1938 werd door een Amerikaan het woord nylon bedacht. De eerste lettergreep daarvan (nyl-) verwijst niet terug naar iets bestaands. Maar de tweede lettergreep is niet helemaal nieuw: er waren indertijd al meer stofnamen op -on. En dan is er het woord blurb, ‘een korte aanbevelingstekst op een boekomslag’, bedacht door een Amerikaanse humorist, in 1907. De lettercombinatie was door hem puur willekeurig, op de klank, gekozen. Het had evengoed een nonsenswoord in een kinderrijmpje kunnen zijn. Nicoline van der Sijs, gespecialiseerd in de geschiedenis van de Nederlandse woordenschat, noemt nog een ander voorbeeld: googol. Dat betekent ‘tien tot de honderdste macht’. Ook hier zijn de klanken volkomen willekeurig. Het woord werd bedacht door het negenjarige neefje van een wiskundige. Het door Marten Toonder ooit bedachte minkukel is misschien ook een voorbeeld. Het woorddeel -kukel is puur op de klank gekozen. Maar het voorvoegsel min- bestond natuurlijk al, bijvoorbeeld in minachtend. Van der Sijs merkt op dat er wel veel merknamen zijn die nergens op lijken. Odido bijvoorbeeld. „Daar is het juist de bedoeling dat ze uniek zijn. Zodat als mensen gaan googelen ze altijd op dat merk terechtkomen en niet bij een concurrent met een vergelijkbare naam.” Dat we in de omgangstaal vrijwel geen écht nieuwe woorden maken, heeft volgens Van der Sijs vooral te maken met ons geheugen. „Als je een woord baseert op een bestaand woord, dan sluit het aan bij onze kennis, we kunnen het makkelijk onthouden, en we kunnen het ook makkelijk overdragen aan iemand die het woord nog niet kent.” Je kunt het ook zo zien: woorden zijn niet graag alleen. In het woordenboek in ons hoofd, het mentaal lexicon, zitten woorden altijd in grotere netwerken, met woorden die er qua vorm, of betekenis op lijken. Van der Sijs: „Samenstellingen en afleidingen zijn doorzichtig. Die kun je meteen onthouden. En geleende woorden, zoals maganomics, hebben vaak ook al een hele context, bijvoorbeeld van woorden die ook op -nomics eidigen. Dus als je iets nieuws hoort met -nomics, begrijp je meteen: dat hoort bij die andere woorden.” En misschien is het wel een mooie gedachte dat taal altijd voortbouwt op wat er al is.</p>]]></description>
      <guid>https://nrc.nl/nieuws/2025/01/01/hoe-vaak-duiken-er-echt-nieuwe-woorden-op-in-de-taal-a4878190</guid>
      <pubDate>Wed, 1 Jan 2025 05:27:13 +0000</pubDate>
    </item>
    <item>
      <title><![CDATA[Hoe komt het dat haaientanden alleen op bepaalde stranden liggen?]]></title>
      <description><![CDATA[<p>Cadzand is dé plek, weten kenners. Dáár moet je naartoe als je haaientanden wilt vinden. In deze badplaats in Zeeuws-Vlaanderen staat zelfs een enorm standbeeld van een haaientand, als ode aan de bijzondere passie – of zeg maar gerust obsessie – die fossielenzoekers al generaties lang hierheen lokt. Ook aan de overkant van de Westerschelde is het goed rapen: op de Kaloot, een strandje vlak bij de kerncentrale van Borssele. Met een beetje geluk heb je er in een middagje zo tien of twintig te pakken. Elders in Zeeland hoef je dat niet te proberen. En ook niet in Katwijk, Zandvoort, Egmond of op Texel. Waarom eigenlijk niet? Hansjorg Ahrens, fossielenexpert van Naturalis Biodiversity Center, wil dat beeld graag meteen nuanceren. „Ik vind het verrassend dat je de laatste jaren juist wél op meer plekken haaientanden vindt, tot Ameland aan toe.” Om dat uit te leggen, begint Ahrens toch bij Cadzand. Daar vind je relatief oude haaientanden, van zo’n 40 tot 45 miljoen jaar oud, uit een periode die het Eoceen heet. „Cadzand is een van de weinige plekken in Nederland waar zulke oude bodemlagen langs de kust aan de oppervlakte komen”, vertelt Ahrens. „Die haaientanden worden daaruit losgewoeld, gewoon door de kracht van de zee, en spoelen dan aan op het strand.” Elders in Nederland liggen die oude bodemlagen dieper. Ook aan de overkant, bij Borssele. Maar daar is door stromingen een 60 meter diepe put ontstaan in de Westerschelde. „Het water kolkt daarin rond en neemt haaientanden mee naar boven.” Het gaat op beide plekken om de gefossiliseerde tanden van zo’n 30 soorten Eoceenhaaien, waaronder de witte haai, de reuzengrote megalodon, en voorlopers van de ‘moderne’ haringhaai. Die zwommen rond in wat nu de Benelux is, maar toen een ondiepe zee. Het zeeniveau lag toen hoger dan nu, omdat het warmer was. Er was dus minder ijs op aarde en meer water. Sinds 2014 vind je ook haaientanden op een aantal andere plekken: tussen de Tweede Maasvlakte en Ameland. Ahrens: „Daar vindt nu al tien jaar regelmatig zandsuppletie plaats. Baggerschepen zuigen zand op van de Noordzeebodem en spuiten dat op langs het strand, voor de kustbescherming. In dat zand zitten soms ook haaientanden.” Niet zoveel als in Cadzand, benadrukt hij, maar op de website oervondstchecker.nl zijn alleen al van de Tweede Maasvlakte meer dan 150 tanden gemeld. „Het leuke is”, zegt Ahrens, „dat die bijna allemaal van de witte haai zijn. De mensenhaai, dus.” Deze tanden komen uit bodemlagen die veel jonger zijn. „Sommige zijn zo’n 120.000 jaar oud, andere 10.000 jaar, ook uit twee warmere perioden. Heel cool dat er hier toen gewoon witte haaien rondzwommen.” We boffen maar met die zandsuppleties, vindt Ahrens. „Daardoor krijgen zoekers die oude lagen nu zomaar voor hun voeten gepresenteerd.” Waarom zijn de meeste fossiele vondsten eigenlijk haaientanden? „Deels is dat een ‘verzamelbias’”, zegt Ahrens. „Mensen zoeken vooral naar iets driehoekigs, en vinden dan ook vooral haaientanden. Hoewel er ook best fossiele vissenwervels, vogelbotjes of zoogdierkiezen liggen.” Daarnaast blijven juist de haaientanden erg goed bewaard, omdat ze keihard zijn. „Je kunt ermee in staal krassen. En ten slotte zíjn er ook gewoon veel haaientanden. Haaien wisselen hun tanden voortdurend. Eén haai maakt in zijn leven zo’n duizend tanden. Zoogdieren een heel stuk minder. Dat zie je terug in het fossielenbestand.”</p>]]></description>
      <guid>https://nrc.nl/nieuws/2024/12/11/hoe-komt-het-dat-haaientanden-alleen-op-bepaalde-stranden-liggen-a4876265</guid>
      <pubDate>Wed, 11 Dec 2024 05:27:13 +0000</pubDate>
    </item>
  </channel>
</rss>
