<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Komen muggen nu wel of niet op licht af?]]></title>
      <description><![CDATA[<p>De eerste muggenbulten zijn alweer gescoord. Licht uitdoen dus, als het raam openstaat? Welnee,  zegt een webpagina  van het Rode Kruis met feiten en fabels over muggen: „Muggen kunnen bijna niets zien.” Tijdschrift  Op Pad   zegt hetzelfde,    Quest   meldt zelfs  dat muggen „schrikachtig” zouden zijn voor licht. Maar Jeroen Spitzen, muggenonderzoeker van Wageningen UR, heeft nieuwe informatie. „Juist de laatste twee jaar zijn er artikelen verschenen waardoor we ons mantra hebben moeten herzien”, zegt hij, „of in elk geval hebben moeten nuanceren.” Licht is niet de hoofdprikkel voor muggen, beaamt hij. Dat is de uitgeademde koolstofdioxide, gecombineerd met lichaamsgeur en warmte zodra de mug dichter bij haar doel komt. „Maar we weten inmiddels dat bepaalde visuele contrasten het vlieggedrag beïnvloeden.” In huizen waarin van buitenaf licht te zien is, heb je 84 procent meer kans om muggen aan te treffen dan in onverlichte huizen, vertelt Spitzen.  Dat stond  afgelopen februari in  Malaria Journal . Maar een andere factor is belangrijker: ventilatie. In goed geventileerde huizen is de kans dat er een mug binnenvliegt, 99 procent lager dan in slecht geventileerde huizen, ongeacht de lichtomstandigheden. Ventilatie brengt namelijk de temperatuur en het koolstofdioxidegehalte omlaag. „Maar het ligt genuanceerd”, zegt Spitzen. „We weten niet wat licht alléén doet. Het zou leuk zijn geweest als de onderzoekers ook huizen hadden vergeleken waarin geen mensen lagen te slapen. Dus alleen huizen met en zonder licht. Ik vermoed dat ze dan minder verschil zouden hebben gevonden.” De verschillende prikkels – licht, geur, koolstofdioxide – blijken elkaar namelijk te moduleren: de een bepaalt hoe je op de ander reageert. Dat meldden Amerikaanse onderzoekers  eerder dit jaar  in  Nature Communications . Ze analyseerden zo’n 1,3 miljoen gefilmde vliegpaden van muggen onder allerlei omstandigheden. „We zien dat koolstofdioxide een sterke aantrekkingskracht opwekt voor specifieke kleuren”, schrijven ze, „waaronder de kleuren die mensen waarnemen als cyaan, oranje en rood.” Precies de kleuren die dominant zijn in menselijke huid, merken ze op.  De onderzoekers deden experimenten met muggen waarbij genen waren uitgeschakeld voor CO 2 -detectie, óf genen die coderen voor bepaalde opsines: lichtgevoelige eiwitten in de ogen, in dit geval die voor de roodtinten. Beide typen muggen verloren hun interesse in mensen. „Heel tof”, vindt Spitzen. „Echt heel nieuw.” Je zou op basis daarvan kunnen experimenteren met stroken met verschillende kleuren om muggen weg te leiden van deuren, ramen of ventilatiespleten, merkt hij op. Zelf experimenteert hij met vallen die muggen wegvangen bij invliegopeningen. „We werken daarbij met synthetische mensengeur, maar ook met contrasten.” Spitzen en zijn collega’s lieten zien dat warmte en luchtvochtigheid ervoor zorgen dat deze vallen  meer muggen aantrekken  ( Malaria Journal , 2020). Ook dat zijn modulerende effecten. Muggen hebben dus geen licht nodig om hun doel te bereiken, vat Spitzen samen. „Ze weten je in het donker immers prima te vinden. Maar visuele prikkels helpen muggen wel om efficiënter op hun doel af te vliegen.” Je zou de vergelijking met mensen kunnen maken: „Ook wij zetten onze zintuigen in verschillende verhoudingen in, afhankelijk van de omstandigheden.”  		 Nieuwsbrief  		NRC Wetenschap 	  		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://www.nrc.nl/nieuws/2022/07/01/komen-muggen-nu-wel-of-niet-op-licht-af-a4135259</guid>
      <pubDate>Fri, 1 Jul 2022 00:00:00 +00:00</pubDate>
    </item>
    <item>
      <title><![CDATA[Hoe kan een menselijke kanonskogel het afschieten overleven?]]></title>
      <description><![CDATA[<p>‘De vlucht voelt gewichtloos”, zegt David Smith. „Tijdens korte vluchten kan ik de binnenkant van het kanon nog net zien, maar het voelt als een herinnering. Bij mijn wereldrecords schiet ik zo snel weg dat ik de loop helemaal niet meer kan waarnemen.” In 2018 verbrak menselijke kanonskogel David ‘The Bullet’ Smith het afstandsrecord. Maar liefst 59,43 meter vloog hij door de lucht – zo’n dertig centimeter verder dan zijn eigen oude record. Hij bereikte in korte tijd een snelheid van 120 kilometer per uur, en kwam weer veilig tot stilstand in het vangnet. Hoe kan een mens dat overleven? <!--iframe--> Hoe het wegschieten precies werkt, is familiegeheim. Smiths vader ontwierp het kanon, waarmee hij elk van zijn zeven kinderen afschoot. Wel is van het gemiddelde circuskanon bekend dat er geen buskruit in gaat – dat zou een persoon aan flarden knallen. De eerste negentiende-eeuwse circuskanonnen maakten gebruik van een springveer, die een persoon op een plateau wegschoot. Vuurwerk moest het effect compleet maken. Tegenwoordig werkt een kanon meer als een luchtbuks: de krachtbron is samengeperste lucht – ruim vierhonderd keer de luchtdruk – die plots uiteenzet. In 2006 vroeg de onderzoekstak DARPA van het Amerikaanse leger   octrooi  aan op een kanon om mensen mee af te vuren, dat ze baseerden op de circustypen. Ze speelden met het idee om  daarmee met een precisieschot brandweerlieden snel op hoge gebouwen af te leveren. Het gevaar zit dus niet in de explosie, maar in de grote versnelling die het lichaam ondergaat. Een menselijke kanonskogel schiet weg met vele ‘g-krachten’. Dat is een maat voor versnelling, uitgedrukt in zwaartekrachten. De aardse zwaartekracht trekt mensen en voorwerpen met 9,81 meter per seconde in het kwadraat  (m/s 2 ) omlaag;  één g-kracht. „Het grootste gevaar van g-krachten is dat je flauwvalt”, zegt Ted Meeuwsen. Hij is luitenant-kolonel bij Centrum voor Mens en Luchtvaart van de Koninklijke Luchtmacht, en werkt er als vliegfysioloog-wetenschapper. Die kans is het grootst bij  head-first  versnellingen, in de lijn van de kruin tot aan de voeten, ofwel de ‘z-as’. „Dan wordt de inhoud van je lichaam zwaarder. Je bloed plonst vanuit het bovenlichaam naar de benen, en verdwijnt uit de hersenen. Dat is een groot probleem in jachtvliegtuigen: met een zeer snelle acceleratie halen die met gemak negen g-krachten in de z-as, voor een langere periode.” Volgens Guinness World Records bereikte Smith tijdens zijn recordvlucht al na 0,2 seconde een snelheid van 96 km/u. Zijn versnelling was gemiddeld 130 m/s 2 . Dat staat gelijk aan 13 g-krachten. „Heel misschien zou je aan het begin het bewustzijn kunnen verliezen, maar waarschijnlijk is de bloeddruk erg hoog door de adrenaline”, zegt Meeuwsen. „Dan blijf je makkelijker bij kennis. Bovendien is de duur van de versnelling belangrijk. Als de versnelling langer dan een seconde zou aanhouden, kom je wel in de problemen.” We vragen het ervaringsdeskundige Smith: „De klap bij het afvuren bracht mijn lichaam weleens in een korte verlamming, maar ik geloof niet dat ik ooit het bewustzijn heb verloren”, zegt hij  tegen  NRC . „Bovendien is de impact bij de landing vaak veel groter dan bij de start – dat voelt echt verpletterend voor mijn lichaam. Ik krijg soms blessures, verwondingen, spiertrekkingen of blauwe plekken.” Nog veel gevaarlijker is het natuurlijk  als de stuntman het vangnet mist. De g-krachten bij een harde landing zijn het grootst. Sinds de negentiende eeuw zijn zulke ongelukken tientallen keren voorgekomen.</p>]]></description>
      <guid>https://www.nrc.nl/nieuws/2022/06/24/hoe-kan-een-menselijke-kanonskogel-het-afschieten-overleven-a4134586</guid>
      <pubDate>Fri, 24 Jun 2022 00:00:00 +00:00</pubDate>
    </item>
    <item>
      <title><![CDATA[In festivaltenten vallen soms druppels neer. Is die zweetregen vies?]]></title>
      <description><![CDATA[<p>Splatsj. „Gadver!” Menig festivalganger moet bekend zijn met het zomerse fenomeen. Sta je rond een uur of twee ’s nachts in een snikhete tent te dansen, wanneer het begint te regenen – binnen in de tent. Buiten is er geen wolkje aan de lucht. De oorzaak is duidelijk: het zweet van de verhitte festivalgangers verdampt, stijgt op naar het dak van de tent, tot het condenseert en als regen neervalt. Radiozender 3FM  plaatste  zweetregen in een lijstje met de grootste ‘festivalhorrors’. Maar festivals lijken geen zweetregenmonopolie te hebben: op internet circuleren ook verhalen over nachtclubs met een regenseizoen. Als de zomer maar heet genoeg is, wil zweetregen weleens vallen in warme cafés. Elke druppel gaat gepaard met een kreet van walging. Hoe terecht is die walging? Wanneer ondrinkbaar zout zeewater verdampt en weer condenseert, ontstaat relatief schoon regenwater. Volgens die logica zou zweetregen hartstikke zuiver moeten zijn. Hoe drinkbaar is zweetregen? Om te beginnen is normaal regenwater al niet schoon, zegt Jan Peter van der Hoek. Hij is hoogleraar drinkwatertechnologie aan de TU Delft en innovatiedirecteur bij Waternet. „Op het moment dat bijvoorbeeld zeewater verdampt, zal het behoorlijk schoon zijn. Maar de zuiverheid van regenwater wordt heel erg beïnvloed door de lucht waar het door verplaatst. In agrarische gebieden verwacht je stikstofverbindingen zoals ammoniak in de lucht, in stedelijke gebieden met veel industrie vind je meer industriële verontreinigingen.” Op dit gebied kan zweetregenwater het misschien nog winnen van regenwater: in een festivaltent heeft het nauwelijks tijd om verontreinigingen in de lucht op te pikken. „Maar wat het precies oppikt, is moeilijk te zeggen”, zegt Van der Hoek. „Wat voor verontreinigingen vind je op het doek aan het plafond van de festivaltent?” „Zweet is op zichzelf niet vies”, zegt Lisa Klous, bewegingswetenschapper bij TNO. Ze stuurt een lijstje op met de samenstelling van zweet, dat ze voor haar promotieonderzoek aan de Vrije Universiteit Amsterdam bestudeerde. Het bestaat uit water met een heleboel zouten en mineralen – die niet verdampen en op de huid achterblijven – maar ook relatief grote hoeveelheden ammoniak en ureum. Ureum is een relatief onschadelijke afvalstof van het lichaam, dat voornamelijk via urine maar ook zweet het lichaam verlaat. „Ureum en ammoniak zullen voor een deel met het zweet verdampen, en in zweetregen eindigen”, zegt Van der Hoek. „En daar kunnen gemakkelijk bacteriën op groeien, als het een tijd blijft zitten.” Zo is zweet van zichzelf geurloos. Het gaat pas ruiken wanneer bacteriën op de huid zich voeden met ureum en ammoniak. Wanneer zweetregen op dansende festivalgangers neerdaalt, zal het dus ook bacteriën op de huid kunnen voeden. Toch wel vies dus, die zweetregen, maar alleen als je bacteriën op je huid de tijd geeft om op te leven. Inmiddels nemen sommige festivals zelfs maatregelen, vertelt Bente Bollmann, marketingmanager van de festivals Lowlands en Down The Rabbit Hole. „De zweetregen trad vooral op bij de oudere ‘circustype’ tenten; onze modernere tenten hebben er geen last van. Nu wordt er op een andere manier geventileerd. De laatste jaren komt zweetregen niet meer voor.”  		 Nieuwsbrief  		NRC Boeken 	  		Het laatste boekennieuws met onze recensies, de interessantste artikelen en interviews</p>]]></description>
      <guid>https://www.nrc.nl/nieuws/2022/06/17/in-festivaltenten-vallen-soms-druppels-neer-is-die-zweetregen-vies-a4133776</guid>
      <pubDate>Fri, 17 Jun 2022 00:00:00 +00:00</pubDate>
    </item>
    <item>
      <title><![CDATA[Waarom wordt een meeuw niet ziek van rotte vis?]]></title>
      <description><![CDATA[<p>Onze maag keert ervan om als we er alleen al aan ruiken: de dode zeebeestjes langs de vloedlijn, rottend in de zon. Maar meeuwen schrokken ze zo naar binnen. Die hebben nergens last van, net als gieren en hyena’s bij een karkas op de savanne. Hoe kan dat, terwijl wij mensen al flink beroerd kunnen worden van een slecht doorbakken hamburger? Belangrijk in dit verhaal is de zuurgraad van de maag, uitgedrukt in pH. Hoe lager de pH, hoe zuurder iets is. Het is een logaritmische schaal: iets met pH 4 is tien keer zuurder dan iets met pH 5. En hoe zuurder iets is, hoe beter het ziekmakende bacteriën doodt. Die bacteriën zijn schadelijk door de giftige stoffen (toxinen) die ze uitscheiden, of doordat ze onze gezonde, nuttige darmflora verstoren. Van plantaardig voedsel dat niet goed meer is, word je veel minder ziek dan van rot vlees. Planten rotten bovendien ook minder snel. Daarom hebben planteneters geen heel zure maag nodig. Bij kamelen is de pH 7, bij koeien, schapen en paarden zo’n 4,5, aldus Amerikaanse onderzoekers  in het tijdschrift  PLoS  (2015). Vleeseters scoren veel zuurder: katachtigen hebben bijvoorbeeld pH 3,5, uilen pH 2 tot 3. Maar dan de aaseters! De maag van meeuwen en kraaien heeft een pH van 1,5. Die van gieren hangt rond de 1. Fataal voor ziekmakers – vandaar dat deze vogels naar hartelust rotte dingen kunnen eten. De zuurgraad neutraliseert ook veel toxinen, aldus   PLoS . Daarnaast zijn gieren waarschijnlijk immuun voor veel toxinen, zo schrijven Deense onderzoekers  in  Nature Communications  (2014). Zij ontdekten ook dat er in de darmen van gieren maar zo’n 70 soorten bacteriën leven – veel minder dan de vele honderden bij andere dieren. Twee bacteriegroepen overheersten in de gierendarmen: onschuldige varianten van de ziekmakers  Clostridium  en  Fusobacterium . Die concurreren wellicht hun gevaarlijke neven eruit, speculeren de Denen. En de maag van hyena’s? Daarover wordt veel geschreven, maar volgens de Amerikanen is die nooit goed onderzocht. In hun artikel zetten zij de beschikbare studies naar dierenmagen op een rijtje. Het stuk maakt vooral duidelijk hoe weinig we nog maar weten. Er zijn veel rare uitbijters, letterlijk. De gekste uitbijter is de mens: onze maag is véél zuurder dan je op basis van ons dieet zou mogen verwachten. Met een pH van 1,5 is hij ruim tien keer zuurder dan azijn, meer dan honderd keer zuurder dan de maag van een baviaan, ook een omnivoor. Toch vermijden mensen aas – en vroege mensachtigen deden dat ook, volgens  het  Journal of Anthropological Research  (2000). Maar daarover heerst wetenschappelijk debat. Er zijn bijvoorbeeld dierenbotten gevonden met snijsporen bóvenop bijtsporen van hyena’s. En vroege hominiden hadden dezelfde lintwormen als hyena’s,  aldus  The Gourmet Butcher’s Guide to Meat  (2014). Volgens Geert Wanten, maag-lever-darmspecialist bij het Radboudumc in Nijmegen, zouden we biologisch gezien prima aas moeten kunnen eten. „Maar we zijn het niet meer gewend, ook door verbeteringen in voedselconservering”, zegt hij. „Als je van jongs af aan vlees met meer bacteriën eet, train je je smaak én je immuunsysteem om ertegen te kunnen. Maar wij staan steeds verder van de natuur af. Dat maakt onze afweer kwetsbaarder. Dat zie je ook in de toename van allergieën.” Maar er zijn nog veel raadsels, ziet ook hij. „Misschien zijn er wel veel meer mogelijke verklaringen. Je moet uitkijken met hineininterpretieren.”  		 Nieuwsbrief  		NRC Wetenschap 	  		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://www.nrc.nl/nieuws/2022/06/10/waarom-wordt-een-meeuw-niet-ziek-van-rotte-vis-a4133078</guid>
      <pubDate>Fri, 10 Jun 2022 00:00:00 +00:00</pubDate>
    </item>
    <item>
      <title><![CDATA[Met cola kun je goed roest verwijderen. Hoe kan dat?]]></title>
      <description><![CDATA[<p>Je hoort het vaak als argument om geen cola te drinken: je kunt er roest mee verwijderen! Dat wil je toch niet in je lijf hebben?!? Video’s op YouTube zijn eenduidig: het is echt waar. Een roestig fietsstuur, zelfs een totáál verroeste autobumper: een beetje cola eroverheen gieten, poetsen met staalwol, nog wat cola, nog wat poetsen, en voilà. Dat vereist overigens wel een hele fles cola. Niet handig in de garage. Zou het filmpje echt zijn? Of zouden de makers stiekem ook wat industriële anti-roest in de colafles hebben gedaan? Dat lijkt aannemelijk, want dit ging haast al te makkelijk, zonder de cola ook maar een minuut te laten intrekken. Een roestige spijker een nacht laten weken in een kopje cola: dat werkt in elk geval als een tierelier, ontdekte ik toen ik acht was. Maar hoe werkt het dan, en lukt het ook met andere frisdranken? „Cola bevat veel fosforzuur”, vertelt Marijn Meijer, chemisch technoloog en directeur van C3, het Centrum voor JongerenCommunicatie Chemie. C3 runt onder meer de  VraagbaakScheikunde.nl , waar scholieren terechtkunnen met dit soort vragen. „Fosforzuur is het hoofdingrediënt van roestverwijderaars. Het reageert sterk met ijzeroxide, oftewel roest, tot ijzerfosfaat en water.” IJzerfosfaat is een bruin poeder dat niet oplost in water (of in cola).  „Cola bevat ook koolzuur en citroenzuur, en die kunnen ook reageren met roest”, vervolgt Meijer. „Maar fosforzuur is een veel sterker zuur. Dat maakt dat het ijzeroxide het liefst – dus het eerst – met fosforzuur reageert.” Maar in afwezigheid van fosforzuur kunnen andere zuren dus ook prima een spijker ontroesten. Citroenzuur en azijnzuur worden op internet genoemd als huis-, tuin- en keukenmiddeltjes. Dat zou betekenen dat ook andere frisdranken roest kunnen verwijderen. Ook die zijn namelijk zuur. Maar cola spant de kroon: die heeft veruit de laagste pH. „De pH is een maat voor de concentratie zuurdeeltjes”, legt Meijer uit. „Hoe lager de pH, hoe zuurder de stof. Het is een logaritmische schaal. Dus iets met pH 2 is tien keer zuurder dan iets met pH 3.” De pH van cola is 2,5; die van Fanta en Sprite ligt rond de 3, en die van vruchtensappen rond de 3,5. Dat maakt ze al minder geschikt als roestverwijderaar, in vergelijking met cola. Al die dranken bevatten ook nog eens nauwelijks fosforzuur, aldus  een artikel van Groningse tandartsen  in het  Journal of Dentistry . Zij onderzochten het effect van zestien dranken op het tandglazuur. Dat bestaat uit hydroxyapatiet, een calciumfosfaat. En ook dat reageert met zuren. Bij de dranken bepaalt niet zozeer het fosforgehalte hoezeer ze tandglazuur eroderen, zo concludeerden de Groningers – alleen de pH. Dranken met heel veel fosforzuur maar een flink hogere pH, zoals bier, zijn lang niet zo slecht voor je glazuur als cola. En lang niet zo’n goede roestverwijderaar. Cola werkt wat dat betreft dubbel goed: het is én heel zuur, én heel rijk aan fosforzuur. Is cola daarom slecht voor je lichaam? Op zichzelf niet: onze eigen maag is nog véél zuurder, met een pH van rond de 1. Fosforzuur is op zichzelf ook niet schadelijk: het zit in bijna alle voedingsmiddelen, zelfs vrij veel in bijvoorbeeld vruchtensappen. Maar te veel is nooit goed. Los van de overdaad aan suiker: colaconsumptie hangt sterk samen met de stevigheid van je botten, aldus  diverse studies . Maar hoeveel cola je moet drinken om merkbaar broze botten te krijgen, dat vermelden ze dan weer niet.</p>]]></description>
      <guid>https://www.nrc.nl/nieuws/2022/06/03/met-cola-kun-je-goed-roest-verwijderen-hoe-kan-dat-a4132168</guid>
      <pubDate>Fri, 3 Jun 2022 00:00:00 +00:00</pubDate>
    </item>
    <item>
      <title><![CDATA[Waar komt de zurige, muffige, ietwat kruidige geur van tweedehandskleding vandaan?]]></title>
      <description><![CDATA[<p>Het is heerlijk snuffelen tussen tweedehands kleding. Jurken, broeken, vesten, een kanten bloesje, een jasje van velours. Maar die geur! „Onze taal is niet geschikt voor de beschrijving van de ruikbare wereld”, schreef Patrick Süskind in   Het parfum . Maar laten we een poging wagen: zo’n vintagecollectie ruikt zurig, muffig, ietwat kruidig, met een vleugje oude kaas, sigarettenrook en toiletverfrisser. De wetenschappelijke literatuur omvat opvallend veel studies naar kledinggeur. Sommige onderzochten het effect daarvan op mensen. Ruiken aan het vieze T-shirt van je partner  blijkt bijvoorbeeld stress te verminderen . Andere  onderzochten  welke textielsoort de meeste geuren vasthoudt (polyester, dan katoen, dan wol). Maar studies naar de universele vintagewinkelgeur ontbreken. Een journalist van  The New York Times  kocht een stapeltje vintagekleding en  stuurde die naar het geurenlab  van wasmiddelengigant Proctor & Gamble. Daar extraheerden onderzoekers het aroma uit de kleding en analyseerden het met chromatografie en massaspectrometrie. Achttien vluchtige stoffen kwamen naar voren. Daarvan waren er twaalf van menselijke oorsprong: uit huid, zweet en talg (huidolie). Die zijn op zichzelf geurloos, maar zijn een voedingsbodem voor honderden soorten bacteriën – veel goedaardige, zoals corynebacterium, maar ook salmonella en E. coli – die allerlei geuren produceren. De overige geuren waren te herleiden naar uitlaatgassen, benzine, oplosmiddelen uit de stomerij en parfum. Maar waarom ruikt al die kleding hetzelfde, en anders dan je eigen kleding? Iedereen ruikt anders, aldus  Trends in Microbiology  (2017), omdat iedereen zijn eigen combinatie van geurproducerende bacteriën meedraagt. Maar blijkbaar levert een ensemble van kleding van verschillende mensen dus min of meer hetzelfde gemiddelde geurbouquet. Wat zijn dan die geuren? Dat staat in een artikel in het  Journal of Chromatography  (2016). Het gaat om tientallen vluchtige organische stoffen. De zes belangrijkste zijn: boterzuur (zweetvoeten of kaas), dimethyldisulfide (knoflook en rotte vis), dimethyltrisulfide (doorgekookte spruitjes, geïnfecteerde wonden), butyl-aceton (gorgonzola, banaan), methylheptylketon (aarde, bittere kruiden) en hexylmethylketon (gebakken vlees, paddenstoelen, parmezaanse kaas). Die geuren zijn weliswaar vluchtig, maar kunnen toch lang blijven hangen. Zelfs na wassen in de wasmachine. Meldingen over de efficiëntie daarvan lopen uiteen, maar wasmachines zouden maar zo’n 20 tot 95 procent van het vuil verwijderen. Gemiddeld zo’n 75 procent – maar nooit 100 procent. Zelfs keurig gewassen tweedehands kleding wasemt dus geur uit. Soms zitten er nog levende bacteriën in die geuren produceren:  tot minstens 200 dagen . En daarna zijn er nog de geurstoffen zelf die aan de kleding blijven kleven.  Vooral aan synthetische vezels , zoals polyester. De geuren vervluchtigen met de tijd. Je kunt je voorstellen dat daarmee de pieken in de geurenspectra van kledingstukken gaan afvlakken, waardoor ze steeds meer hetzelfde gaan ruiken. Koop daarom nooit vintagekleding die je niet kunt wassen, zoals van suède of kwetsbare wol, kunnen we wel concluderen. Was de kleding een paar keer voor je hem draagt. En doe hardnekkig geurende kleding een nachtje in een emmer met verdunde azijn of baksoda (niet tegelijkertijd: dat gaat vreselijk schuimen). Geen overbodige luxe, want: „Wie geuren beheerst, beheerst het hart van de mensen”, in de woorden van Patrick Süskind.</p>]]></description>
      <guid>https://www.nrc.nl/nieuws/2022/05/27/waar-komt-de-lucht-van-tweedehandskleding-vandaan-a4129386</guid>
      <pubDate>Fri, 27 May 2022 00:00:00 +00:00</pubDate>
    </item>
    <item>
      <title><![CDATA[Hoe ontstaat een knorrende maag?]]></title>
      <description><![CDATA[<p>Een lage rommel als van donder in de verte, een snerp als van een raceauto of gewoon een luid geborrel: onze maag maakt een concert aan geluiden. Vooral opvallend – en gênant – in een muisstille klas of vergaderzaal. „Mijn maag knort”, zeggen we, of: „Ik rammel van de honger.” Waardoor ontstaat dat knorren eigenlijk? En is honger de boosdoener? De borrelpraat op internet is eensgezind: het knorren ontstaat doordat de maag doorgaat met kneden nadat het eten al is afgevoerd naar de dunne darm. Wat je hoort, is het samenpersen van lucht in de lege maag, waarbij je soms ook maagsap hoort klotsen. „Stop er maar snel wat eten in, dan klinkt het niet meer zo hol daarbinnen”, zegt ook het onvolprezen kinderboek  Waarom je eigen scheten soms niet zo erg stinken , van gezondheidswetenschapper Esther Walraven. Maar Geert Wanten, maag-darmspecialist van het Radboudumc in Nijmegen, is wat genuanceerder. „Vaak is het niet zozeer de maag die je hoort rommelen, maar de darmen”, zegt hij. Het hele maag-darmkanaal is wel acht meter lang. Daarin vindt voortdurend transport plaats van lucht, sappen en dunne voedselresten. „Het betere loodgieterswerk”, aldus Wanten. Hoog in het systeem, tegen het middenrif aan, voelt het alsof het gaat om de maag. Pas in de dikke darm voelt het borrelen darmachtig. Rommelt het daar bovenin vooral als we honger hebben? „Ik denk dat dat een fabeltje is”, zegt Wanten, „maar het is voor zover ik weet nauwelijks onderzocht.” De vertering is een continu proces, benadrukt hij, dat altijd geluid maakt, ook al hoor je dat aan de buitenkant niet. Maag-darmspecialisten luisteren daarnaar met een stethoscoop, net zoals een cardioloog naar je hart luistert. „Het is natuurlijk wel zo dat die peristaltiek, dat samenspel van spierbewegingen die de vloeistof voortstuwen, op bepaalde tijdstippen wat toeneemt”, zegt Wanten. „Rond etenstijd, of als je alleen al dénkt aan eten. Dan worden er alvast verteringssappen geproduceerd. En het kan zijn dat dat borrelen luider doorklinkt als de maag leeg is, omdat je buik dan een hol klankvat is. Maar of dat echt zo werkt, durf ik niet te zeggen.” Wanten krijgt op zijn spreekuur wel mensen die vaak last hebben van een borrelende buik. „De meesten kan ik geruststellen”, zegt hij. „Het borrelen is de normaalste zaak van de wereld. Het hoort erbij.” Alleen in sommige gevallen is er echt wat mis. Bij een verstopping hoor je bijvoorbeeld weleens een hoge fluittoon als de darmen hun inhoud ergens langs moeten persen. „Gootsteengeruis, noemen we dat”, merkt Wanten op. En mensen met lactose-intolerantie of prikkelbaredarmsyndroom, die gemiddeld meer darmgassen produceren, melden ook meer gerommel in de darmen. „Dan werken de darmen meer als een trommeltje.” Maar waar ontstáát dat geluid nu precies door, fysisch gezien? Dat hebben Australische artsen en ingenieurs samen onderzocht. Ze  publiceerden „een wiskundig model van darmgeluidsgeneratie”  in  The Journal of the Acoustical Society of America  (2018). Doordat de lucht door de darm wordt geperst, gaat de darmwand trillen. En het leukste is: dat gebeurt met precies dezelfde frequentie als waarmee onze stembanden trillen – tussen de 100 en 1.000 keer per seconde. Niet zo gek, want het gaat om vergelijkbaar weefsel, aldus de Australiërs. Dat verklaart waarom onze darm soms lijkt te zingen of te kreunen. En het plaatst het begrip ‘buikspreken’ in een heel nieuw perspectief.</p>]]></description>
      <guid>https://www.nrc.nl/nieuws/2022/05/20/hoe-ontstaat-een-knorrende-maag-a4125049</guid>
      <pubDate>Fri, 20 May 2022 00:00:00 +00:00</pubDate>
    </item>
    <item>
      <title><![CDATA[Zijn er dit voorjaar ineens meer hazen?]]></title>
      <description><![CDATA[<p>Opeens kwam de haas ter sprake. Tijdens een lunchvergadering meldden drie redacteuren van de wetenschapsredactie dat ze onlangs een haas in het vrije veld hadden gezien. Was dat toeval? Of zijn hazen juist deze maanden erg actief? De website Waarneming.nl krijgt in maart en april de meeste haaswaarnemingen binnen, zo blijkt uit aangeleverde cijfers. Gemeten vanaf 1971 zijn er, cumulatief, respectievelijk 82.513 en 80.835 individuele hazen gespot. Daarna volgen februari en mei, met  55.884 en 55.398 meldingen. Maar mede-oprichter Dylan Verheul geeft een disclaimer. „In maart en april voeren meer mensen een waarneming in.” En het jaarlijks aantal waarnemers is sterk groeiende. Dat maakt cijfers, zowel maand-op-maand als jaar-op-jaar, lastig te vergelijken. Toch doet hij een gooi: misschien dat hazen zich in maart en april meer laten zien in verband met de paartijd? „Maar dat is juist het rare”, zegt Martijn Weterings, die in 2018 aan de Wageningen Universiteit promoveerde op onderzoek naar de haas. Deze soort heeft een vrij lange paartijd, van januari tot oktober. Weterings vermoedt inderdaad een waarnemerseffect. „Mensen zijn blij dat ze er in het voorjaar weer uit kunnen. Ze komen meer buiten.” Dus nemen de meldingen dan toe. Maar waarom zakken ze dan vanaf mei weer in? Weterings kent weinig artikelen die het hebben onderzocht. Maar hij  noemt één studie , van Anthony Holley en Paul Greenwood, die in 1984 in  Nature  verscheen – de studie kwam vijf jaar geleden ook ter sprake in een AW-rubriek over de haas. Holley had in een weilandgebied in de Somerset Levels meer dan 1.500 uur aan dag- en nachtobservaties verzameld. En hij had 2.000 scherpe foto’s van hazen gemaakt via een sterrenkijker (vergroting meer dan 100 keer). De twee Britten ontdekten dat hazen elkaar helemaal niet alleen in maart woest achtervolgen, zoals de Engelse uitdrukking  the mad March hare  suggereert. Felle achtervolgingen komen het hele jaar door voor, met uitzondering van september en oktober. Maar tussen november en maart zijn de hazen vaker pas ná zonsondergang actief, en dan zijn ze dus moeilijker te zien. In de zomer wordt hun activiteit niet opgemerkt omdat het gras te hoog staat. Holley en Greenwood ontdekten ook dat het boksen niet gebeurde tussen mannetjes die vochten om de gunst van vrouwtjes. Bij 17 bestudeerde bokspartijen ( boxing bouts ) was het steeds een vrouwtje dat een mannetje klappen verkocht – bij de haas zijn vrouwtjes groter en zwaarder dan mannetjes. Met het boksen kan een vrouwtje voorkomen dat in haar vruchtbare periode een niet-gewild mannetje met haar paart. Buiten die periode houdt ze zich zo elk mannetje van het lijf. Met de haas gaat het overigens niet goed in Nederland, zegt ecoloog Jasja Dekker. Sinds 1950 is de populatiegrootte gestaag met 60 procent afgenomen, schreef hij   twee jaar geleden samen met de Zoogdiervereniging in een rapport . „Dit is het beeld in heel West-Europa”, zegt hij. Oorzaak is dat er te weinig jonge haasjes overleven. „Hazen eten graag veel verschillende planten. Het zijn kruideneters.” Maar door de opkomst van de intensieve landbouw hebben kruidenrijke graslanden en gevarieerde akkers plaatsgemaakt  voor strakke biljartlakens met alleen Engels raaigras, of akkers die ineens helemaal kaal geploegd worden. Ook het vroeg in het seizoen maaien van het eerste gras, kost veel vroege worpen het leven. Daarnaast spelen jacht, verkeer, ziektes, weer en roofdieren zoals de vos een rol. Hoe al die factoren op elkaar inspelen, is niet bekend.  		 Nieuwsbrief  		NRC Wetenschap 	  		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://www.nrc.nl/nieuws/2022/05/13/zijn-er-dit-voorjaar-ineens-meer-hazen-a4124318</guid>
      <pubDate>Fri, 13 May 2022 00:00:00 +00:00</pubDate>
    </item>
    <item>
      <title><![CDATA[Zijn de schillen van vruchten giftig?]]></title>
      <description><![CDATA[<p>Een kiwi uit het vuistje in een paar happen opeten – mét schil. Sommige mensen hebben er geen enkel probleem mee. Anderen gruwelen ervan en schillen het liefst alles, van appels en peren tot het dunne schilletje van druiven. Wat is het meest verstandig? Zijn er schillen waarin je beter niet je tanden kunt zetten? „Van veel fruit kun je de schil prima eten”, vertelt Wieke van der Vossen van het Voedingscentrum aan de telefoon. „Net als de rest van de vrucht is het gezond. Er zitten vezels en bepaalde voedingsstoffen in of vlak onder de schil. En in het kader van voedselverspilling is het ook een goed idee.” Maar gooi niet meteen je complete fruitschaal met schil en al in de blender voor een smoothie. Sommige schillen zijn gewoon niet lekker of slecht verteerbaar door hun harde of taaie structuur – zoals de schil van een meloen. En met bepaalde schillen moet je oppassen.  Dat geldt gelukkig voor vruchten waarvan bijna niemand de schil zal eten omdat die onaantrekkelijk en bitter van smaak is, zoals ananas, avocado en passievrucht. „In die schillen kunnen gifstoffen zitten die planten aanmaken om zich te beschermen”, vertelt Van der Vossen. Je hoeft je geen zorgen te maken als je een keer een stukje avocado- of ananasschil opeet. „Bij giftigheid gaat het altijd om de dosis.” Pas als je er grote hoeveelheden van binnenkrijgt, kun je last krijgen van buikklachten en misselijkheid. Sommige mensen moeten ook opletten met de schil van mango’s. Die bevat het stofje urushiol, dat een allergische reactie kan veroorzaken, als je daar gevoelig voor bent. Als we verder kijken dan vruchten, dan is er nog een product dat een ongezonde schil kan hebben: de aardappel. „Nieuwe, verse aardappelen kun je na het koken met schil eten”, vertelt Van der Vossen. „Maar als aardappelen al wat langer liggen en ze hebben een groene schil of uitlopers, dan kunnen die glycoalkaloïden bevatten.” Dat zijn plantengifstoffen die misselijkheid en buikklachten kunnen veroorzaken. In zeldzame gevallen zijn de klachten ernstiger, maar dat gebeurt alleen als je er uitzonderlijk veel van binnenkrijgt. Zie je groene plekken op je aardappelen of hebben ze uitlopers? Dan is het dus beter om ze te schillen en de uitlopers goed te verwijderen. Welke vrucht de meest giftige schil heeft, is lastig te zeggen. Er bestaat geen ranglijst en sommige schillen die (zover bekend) toch niet gegeten worden, zijn nauwelijks onderzocht. Aardappelen met groene schil of uitlopers scoren waarschijnlijk hoog, al hangt de giftigheid af van hoe lang ze al liggen. Plantengifstoffen komen van nature voor. Maar hoe zit het met kunstmatige bestrijdingsmiddelen? Er zijn wettelijke normen voor de hoeveelheid bestrijdingsmiddelen die op groente en fruit mogen achterblijven. Die normen houden rekening met de stof en de hoeveelheid die je ervan eet. De Europese Autoriteit voor Voedselveiligheid  controleert dit jaarlijks . Wat in de winkel ligt, is veilig om te eten, vertelt Van der Vossen. „Vruchten die vaak met schil worden gegeten, zoals appels en peren, maar ook kiwi’s worden in z’n geheel – inclusief schil – getest op restanten van bestrijdingsmiddelen.” Dat geldt ook voor citrusvruchten zoals sinaasappelen en citroenen waarvan mensen vaak de schil gebruiken. Bij bijvoorbeeld avocado’s, waarvan niemand de schil eet, wordt alleen het vruchtvlees getest. „Als je zo min mogelijk bestrijdingsmiddelen wilt, kun je kiezen voor biologische producten”, zegt Van der Vossen. „Daarvoor worden wel bestrijdingsmiddelen gebruikt, maar minder en meer natuurlijke.” Binnen in vruchten kan ook gevaar schuilen. „Er zijn pitten die je beter niet kunt eten”, zegt van der Vossen. Abrikozenpitten bevatten bijvoorbeeld de plantengifstoffen cyanogene glycosiden. In het lichaam kan dat worden omgezet in blauwzuur (cyanide), wat in een hoge dosis de ademhaling kan belemmeren en een hartstilstand kan veroorzaken. In bijvoorbeeld kersen-, avocado- en appelpitten zitten deze plantengifstoffen in mindere mate ook. Een keer een appelpitje doorslikken is geen probleem, maar je moet er geen grote hoeveelheden van eten. Sommige alternatieve geneeswijzen raden abrikozenpitten aan, bijvoorbeeld als middel tegen kanker. Van der Vossen: „Dat is zeker niet iets dat wij aanraden.”  		 Nieuwsbrief  		NRC Eten & Gezondheid 	  		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://www.nrc.nl/nieuws/2022/05/06/zijn-de-schillen-van-vruchten-giftig-a4123058</guid>
      <pubDate>Fri, 6 May 2022 00:00:00 +00:00</pubDate>
    </item>
    <item>
      <title><![CDATA[Waarom zien we chimpansees zo vaak bananen eten?]]></title>
      <description><![CDATA[<p>Chimpansees worden heel vaak afgebeeld met een banaan. Waarom? Vanzelfsprekend is die associatie niet. De bananenplant is afkomstig uit Nieuw-Guinea waar geen apen leven. En in Afrika, waar al miljoenen jaren chimpansees leven, verscheen de eerste banaan pas een paar duizend jaar geleden, als handelswaar of meegenomen door Aziatische migranten. Toch wordt al heel vroeg de chimpanseeliefde voor de banaan opgemerkt. Zo beschreef al in 1839,  legerluitenant Henry K. Sayers  voor de Zoological Society of London de grote woede van Bamboo, een jonge gevangen chimpansee, in Siera Leone toen hem een banaan ontzegd werd, en zijn intense vreugde toen die hem tóch kreeg. Niettemin is de banaan als apenvoeding zo onnatuurlijk dat  een Engelse dierentuin  ze ooit helemaal van het apenmenu afvoerde, want veel te zoet. Volgens hun oppassers werden de apen direct rustiger, en ook hun vacht zou weer mooi en glanzend zijn geworden. Vanzelfsprekend is de bananenliefde dus zeker niet, zegt primatoloog Karline Janmaat, hoogleraar in Leiden. Want „chimpansees gaan van nature niet snel nieuw voedsel eten, omdat veel voedsel in het regenwoud giftig is”. In de chimpanseekolonies in Ivoorkust, die Janmaat het beste kent, is zelfs nog nooit een chimpansee gezien die een banaan at, terwijl ze daar wel 150 andere fruitsoorten eten. Janmaat: „Op andere plekken in Afrika eten chimpansees wel bananen, maar ze stelen die van plantages die aan de nationale parken grenzen. Omdat deze plantages er al generaties lang zijn, hebben de dieren dit nieuwe voedsel leren eten. Bij sommige populaties vertrekken de chimpansees al midden in de nacht om het voedsel te gaan stelen.” Janmaat vermoedt dat  het stereotype beeld van de chimp met banaan is ontstaan in gevangenschap, voor medisch onderzoek en in de dierentuin. „Chimpansees hebben een sterke voorkeur voor zoet eten, zoals rijp fruit. Met hun grote lichaam en hersenen hebben ze veel energie nodig. Bananen bevatten meer suikers dan de meeste andere veel voorkomende fruitsoorten in Europa. Ook in Artis hebben de chimpansees sterke voorkeur voor banaan. Zo’n voorkeur is wel cultureel bepaald. In Edinburgh zijn de chimpansees bijvoorbeeld gek op brood.” Kevin Hunt, primatoloog aan de Universiteit van Indiana, en schrijver van het boek  Chimpanzee: Lessons from our Sister Species , ziet in de beeldvorming twee belangrijke bronnen voor de bananenstereotype. Al honderd jaar geleden waren er intelligentietesten met chimpansees, die snel alom bekend werden en de beloning voor de chimps was toen vrijwel altijd een banaan. Zoals het experiment waarbij een banaan aan het plafond hing, en de chimpansees maar moesten zien hoe zij die lekkernij moesten bemachtigen (ze gingen kisten stapelen). Hunt: „Die associatie met bananen werd daarna versterkt door wereldberoemde onderzoeker Jane Goodall die in de jaren zestig in Gombe bananen aan de chimps gaf, als bijvoeding. Er gaat in Gombe zelfs een verhaal dat een chimpansee ooit vijftig bananen achter elkaar at.” Maar volgens psycholoog en apenkenner Mariska Kret, van de Universiteit Leiden, wíllen mensen ook dat chimpansees bananen eten. „Voor ons is de banaan echt doorsnee-fruit. Dat chimps ook graag ‘even een banaantje oppeuzelen’, schept herkenning, zeker als zij het ook net als wij uit de hand eten. Overigens, de chimpansees die ík ken, stoppen de banaan met schil en al in hun mond en spugen dan de schil uit. Dat zie je dan weer nooit op die plaatjes.”   		 Nieuwsbrief  		NRC Wetenschap 	  		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://www.nrc.nl/nieuws/2022/04/29/waarom-zien-we-chimpansees-zo-vaak-bananen-eten-a4118952</guid>
      <pubDate>Fri, 29 Apr 2022 00:00:00 +00:00</pubDate>
    </item>
  </channel>
</rss>
