<?xml version="1.0" encoding="utf-8"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Waar blijven al die naaktslakken in de winter?]]></title>
      <description><![CDATA[<p>Deze lente en zomer krioelden ze nog massaal door de tuin, knagend aan bloemplanten en groenten; nu zijn ze weer bijna verdwenen: naaktslakken, in veel soorten en maten. Waar zijn ze gebleven? Zitten ze ergens diep weggekropen? Of zijn ze gewoon allemaal dood? Menno Schilthuizen van Naturalis Biodiversity Center, ook hoogleraar kenmerkevolutie en biodiversiteit in Leiden, wil eerst even iets rechtzetten: „Bijna ieder jaar krijgen slakkenkenners dezelfde vraag: waarom zijn er dit jaar zoveel naaktslakken”, zegt hij. „Meestal komt die vraag in een warme vochtige periode in het voorjaar als veel mensen in de tuin bezig zijn, precies wanneer naaktslakken extra actief zijn. Maar het is niet zo dat er dit jaar meer naaktslakken waren dan anders. Dat leek misschien alleen maar zo.” Hè? Maar juist dit jaar verdwenen sla, aardpeer en zonnehoedje vrijwel geheel in slakkenmagen. Dat zal toeval zijn, denkt Schilthuizen: „Er bestaan in Nederland 34 soorten naaktslakken. Die behoren tot zeven families die niet nauw aan elkaar verwant zijn: naaktslakken zijn in de evolutie verschillende keren ontstaan uit huisjesslakken. In een gemiddelde tuin vind je makkelijk zeven of acht verschillende soorten. Allemaal hebben die hun eigen ecologie en levenscyclus.” De ene soort leeft van paddenstoelen, een andere van dode bladeren, een derde van andere slakken. En er zijn dus ook naaktslakken met een voorkeur voor bepaalde plantensoorten. Misschien waren dit jaar, door de specifieke combinatie van neerslag en temperatuur (en de timing daarvan) juist soorten actief die graag sla, aardpeer en zonnehoedje eten. Naaktslakken gaan over het algemeen niet dood in de winter, vervolgt Schilthuizen. „Sommige soorten hebben meerdere jaren nodig om volwassen te worden, andere zijn al binnen één seizoen volgroeid. De meeste Nederlandse soorten overwinteren ten minste één jaar. Bij vorst kruipen ze diep de grond in. Bij milder weer blijven ze gewoon actief. Dat je ze dan niet ziet, komt doordat het veelal nachtdieren zijn en mensen ’s winters minder tijd in hun tuin doorbrengen.” Overdag zitten naaktslakken verstopt in spleten, holletjes of tussen dode bladeren. In je tuin vervullen ze een nuttige functie, benadrukt de bioloog. Ze ruimen dood materiaal op en maken de voedingsstoffen weer beschikbaar voor planten. Ze vormen zelf ook onmisbaar voedsel voor de vogels, egels, kikkers, padden en zelfs spitsmuizen in je tuin. Gewoon met rust laten dus, die slakken, betoogt hij. Wie er oog voor heeft, kan er heel wat boeiends aan ontdekken. Neem bijvoorbeeld het liefdesspel van de grote aardslak: twee exemplaren bungelen, om elkaar heen gedraaid, aan een lange, taaie slijmdraad. Langzaam komt uit elke slak een enorm, blauw geslachtsdeel tevoorschijn, dat golft en steeds van vorm verandert. De twee aanhangsels lijken wel samen te smelten. De BBC en Vroege Vogels maakten er prachtige filmpjes van. In eigen tuin kun je daar live naar kijken. Maar wat nu als je tóch vindt dat je te veel naaktslakken hebt..? „Handmatig vangen en wegbrengen is veruit het effectiefst”, zegt Schilthuizen, „over afstanden van meer dan 25 meter zullen ze zeker niet terugkruipen. Vooral geen slakkenkorrels of biervallen gebruiken: die vernielen ook veel van de rest van de broodnodige bodemfauna in je tuin.”</p>]]></description>
      <guid>https://nrc.nl/nieuws/2024/10/24/waar-blijven-al-die-naaktslakken-in-de-winter-a4870397</guid>
      <pubDate>Thu, 24 Oct 2024 05:27:16 +0000</pubDate>
    </item>
    <item>
      <title><![CDATA[Moet je bij onweer de stekkers uit het stopcontact trekken ?]]></title>
      <description><![CDATA[<p>De goede raad over wat te doen bij onweer is alom bekend: ga niet onder een boom staan, want de bliksem zoekt het hoogste punt op. Ga niet zwemmen of in bad, want water geleidt als de beste. En trek stekkers uit het stopcontact, want de bliksem kan je apparaten vernielen. Maar klopt dat laatste wel? Als je apparaten uit staan, loopt er toch geen stroom doorheen? Op het populaire vragenforum Reddit schrijft ene Jonas: „Ik herinner me goed dat er een keer een bolbliksem door onze straat vloog. Dat ding vernielde ons koffiezetapparaat en mijn vaste computer. Sindsdien neem ik het zekere voor het onzekere.” Een anonieme schrijver meldt: „Ik heb een keer een blikseminslag gehad in mijn huis en was heel blij dat ik al sinds mijn kindertijd de stekkers eruit haal bij onweer. Alleen de cv-ketel was van binnen gefrituurd.” De website van de brandweer is ondubbelzinnig: „Trek tijdens onweer de stekkers uit het stopcontact. Met overspanningsbeveiliging voor stekkers en kabels zijn je apparaten ook veilig als je niet thuis bent tijdens onweer.” Want: „De bliksem hoeft niet eens direct in te slaan op je huis. Als een boom naast je huis wordt geraakt, kan de spanning zich via de leidingen in de grond naar je huis verplaatsen en doorslaan op je elektrische apparaten.” Het verhaal klopt, zegt fysicus Sander Nijdam, maar: „De kans dat het misgaat is heel klein.” Aan de TU Eindhoven onderzoekt Nijdam de eigenschappen en toepassingen van ontladingen. Voor de Universiteit van Nederland gaf hij een online college over het ontstaan van bliksem. Bliksem, legt hij daarin uit, is een elektrische ontlading van spanning die ontstaat in een wolk. Die spanning ontstaat doordat ijsdeeltjes in de wolk voortdurend met elkaar botsen, waarbij de kleinere deeltjes (losse ijskristallen) een klein beetje negatieve lading overdragen op de grotere deeltjes (hagelstenen). De lichte, nu positief geladen ijskristallen worden door opstijgende warme lucht gescheiden van de zwaardere, negatief geladen hagelstenen. Die ruimtelijke ladingscheiding zorgt voor een hoogspanning in de wolk, die kan oplopen tot tientallen miljarden volts. Die ontlaadt in de vorm van bliksem, waarbij de spanning ‘wegloopt’ via de lucht en de aarde. Als de bliksem inslaat, vertelt Nijdam nu aan NRC, is de spanning op die plek niet meer miljarden volts (door de weerstand van de lucht is al veel spanning verloren gegaan), maar wel nog steeds duizenden. „Die spanning verspreidt zich via ondergrondse kabels makkelijker dan via de grond. Zo kunnen ook je apparaten onder veel te hoge spanning komen te staan.” Maar – spanning is toch niet hetzelfde als stroom? Hoe gaan apparaten kapot van spanning? Nijdam vergelijkt het met wat er gebeurt als je een gewone tuinslang aansluit op een hogedrukreiniger. „Door de hoge waterdruk komt er veel teveel spanning op die tuinslang te staan, ook al stroomt er geen water doorheen. Wordt de druk te hoog, dan knapt de slang en stroomt het water weg.” Je kabels, schakelaars en apparaten zijn ontworpen voor 240 volt, niet voor duizenden volts. „Daardoor ‘klapt’ de elektronica, en gaat er toch stroom lopen, ook al staat het apparaat uit. Door de veel te sterke stroom kan er ook brand ontstaan.” En, trekt Nijdam zelf ook zijn stekkers eruit bij onweer? „Nee. Het is een goed advies, maar de kans dat er iets gebeurt is minimaal.”</p>]]></description>
      <guid>https://nrc.nl/nieuws/2024/10/17/moet-je-bij-onweer-de-stekkers-uit-het-stopcontact-trekken-a4869602</guid>
      <pubDate>Thu, 17 Oct 2024 05:27:16 +0000</pubDate>
    </item>
    <item>
      <title><![CDATA[Kun je proeven dat zeewater op de ene plek zouter is dan op de andere?]]></title>
      <description><![CDATA[<p>Aan boord van een onderzoeksschip op de Noord-Atlantische Oceaan kreeg deze verslaggever een golf zeewater over zich heen. Koud en zout! Oceanografen weten dat dit gedeelte van de oceaan, de Atlantische, de zoutste is van alle vijf oceaanbekkens op de wereld. In de Noord-Atlantische Oceaan regent het weinig en is er veel verdamping – wat de oceaan relatief zout maakt. De Perzische Golf is relatief zout doordat er nauwelijks zoet water in stroomt uit rivieren. Zoutgehalte varieert ook met diepte: over het algemeen zinkt zout water naar beneden door de hoge dichtheid ervan. In de Noord-Atlantische Oceaan zorgen stromingen voor subtiele variaties. Dat roept de vraag op of mensen eigenlijk het verschillen in zoutgehalte van zeewater kunnen proeven? Experimenten geven tegenstrijdige uitkomsten. Erik van Sebille, oceaanwetenschapper aan de Universiteit Utrecht, mailt naar het schip dat hij zeven jaar geleden voor zijn studenten twee karaffen water met twee concentraties zout had gemaakt: „Eén representatief voor de Atlantische Oceaan (ongeveer 37 gram keukenzout per liter water) en één voor de Stille Oceaan (ongeveer 35 gram per liter).” Vervolgens liet de oceanograaf 24 studenten de verschillende mengsels proeven. De studenten konden het verschil van 2 gram zout per liter niet proeven. Oceaanwater is te zout om zo’n klein verschil van 6 procent in zoutgehalte te kunnen onderscheiden, denkt Van Sebille. Een herhaling van zo’n smaakproef aan boord van het onderzoeksschip – en dan met echt zeewater van verschillend zoutgehalte – leverde wel resultaat op. Op de proeflocatie midden op de Atlantische Oceaan verschilt het zoutgehalte met de diepte: op 1.300 meter is het het minst zout, op 500 het zoutst en op de bodem bijna even zout als op 500 meter. De verslaggever vulde flessen met oceaanwater van de drie dieptes en schonk dat vervolgens in wijnglazen voor een groep van zeven zeelieden en onderzoekers. Alle zeven proefden inderdaad dat het water uit 1.300 meter het minst zout was. Dat is gek, want het verschil in zoutgehalte was hier minder groot dan in de proef van Van Sebille. Kunnen mensen nu wel of niet het verschil in zout proeven in oceaanwater? Reuk- en smaakwetenschapper Sanne Boesveldt van de Wageningen Universiteit mailt van niet. „Net als bij een zoete smaak proef je het pas als het verschil 10 tot 15 procent is, ongeacht de concentratie.” Het verschil in zoutconcentratie in de oceaanbekkens van 6 procent is voor mensen dus niet waar te nemen. De relatie tussen zoutconcentratie en onze subjectieve waarneming ziet er volgens Boesveldt uit als een curve. Volgens smaakexpert Wender Bredie van de Universiteit van Kopenhagen bestaat er ook een „plateau in zoutsmaak”, waarbij de zoutconcentratie zó hoog is dat meer zout toevoegen niets meer uitmaakt. Het is dan te zout om nog verschil te proeven. „Maar, bij zeewater heb je dat plateau nog niet bereikt.” Hij denkt, net als Boesveldt, dat de verschillen in zoutgehaltes van de oceaan te klein zijn om ze te proeven. Waarom proefden de proefpersonen aan boord dan toch een verschil? Volgens Broesveldt kan dat te maken met een „effect dat dumping heet: als we een smaak niet goed kunnen thuisbrengen, dumpen we die waarneming in een andere smaak”. Water uit verschillende diepten smaakt anders: uit de diepzee proeft water meer metaalachtig, de minder diepe lagen hebben een alg-achtige smaak. Het zou dus kunnen dat proefpersonen sommige vreemde smaken associëren met zout.</p>]]></description>
      <guid>https://nrc.nl/nieuws/2024/10/09/kun-je-proeven-dat-zeewater-op-de-ene-plek-zouter-is-dan-op-de-andere-a4868748</guid>
      <pubDate>Wed, 9 Oct 2024 05:27:16 +0000</pubDate>
    </item>
    <item>
      <title><![CDATA[Hoe weet een ooievaar of hij wel of niet moet wegtrekken?]]></title>
      <description><![CDATA[<p>Soms zie je ze hartje winter in het weiland: een ooievaar, kievit of kemphaan. Ook andere ‘trekvogels’, zoals grote stern, lepelaar, tjiftjaf en gele kwikstaart blijven soms op het honk. Hè? Horen die niet in Afrika te zitten? Hoe bepalen deze vogels of ze gáán of niet...? Met de zangvogels in dit rijtje, maar ook met vaste wintergasten zoals roodborst en merel, is iets grappigs aan de hand: de wintervogels zijn vaak niet dezelfde als die je ’s zomers ziet. ‘Onze’ broeders trekken in de herfst naar het zuiden; de wintergasten komen uit Scandinavië of Siberië. Voor kieviten geldt iets anders. De vogels die in Noorwegen broeden, vliegen allemaal naar het diepe zuiden. De kieviten die broeden op gematigde breedtegraden, zoals bij ons, trekken heen en weer met de vorstgrens. Soms meerdere keren per winter. Dan de ooievaars. „Vóór hun ‘grote verdwijnen’ in de vorige eeuw waren onze ooievaars echte trekvogels”, meldt Theunis Piersma, hoogleraar trekvogelecologie aan de Rijksuniversiteit Groningen. „Ze vlogen naar West-Afrika.” Dankzij onder meer ooievaarsdorpen, waar dieren uit gevangenschap zich onder half-wilde omstandigheden voortplantten, herstelde de soort zich. We hebben nu zo’n 1.700 broedparen. „Nadat ze weer in de benen waren geholpen, waren onze ooievaars vooral standvogels – ’s winters werden ze immers gevoerd”, vervolgt Piersma. „Tot sommige weer begonnen te trekken. Waarom? Wie zal het zeggen. En zijn ze daar dan mee geboren, met dat gedrag en met die route? Of hebben sommige exemplaren een soort nieuwsgierigheid waarmee ze het zelf hebben uitgevogeld?” Of wellicht een nieuwsgierigheid die ze deed meevliegen met doortrekkende soortgenoten uit Duitsland of Denemarken? „Ik ben een beetje in verwarring over dit hele vraagstuk”, merkt Piersma op. „Trekpatronen hebben wij in het verleden vooral geïnterpreteerd als aangeboren: onwrikbaar vastgelegd in het dna. Maar alles wat ik de laatste jaren van trekvogels heb geleerd, wijst in een andere richting.” In welke richting dan? „Dat jonge trekvogels ontzettend veel moeten léren om succesvol te kunnen trekken. Van de omstandigheden, van de omgeving. Van soortgenoten. Misschien zelfs van andere soorten.” Dat leren gebeurt vast niet alleen door te kijken, denkt Piersma. Vogels communiceren ook doorlopend met elkaar, bijvoorbeeld met geluiden. Neem de lepelaar, een van zijn favoriete soorten. „We dachten altijd dat dat een stille soort was. Totdat we ontdekten dat deze vogels de héle tijd met elkaar praten. Volgens mij zijn ze voortdurend informatie aan het uitwisselen, ook onderweg tijdens de trek.” Zenderonderzoek met lepelaars wees uit dat individuen elkaar jaarlijks op dezelfde plek ontmoeten, dan even samen rondhangen, en vervolgens weer hun eigen weg gaan. Voor alle individuen zijn daarin de patronen anders, zag Piersma. „Individuen maken voortdurend afwegingen op basis van wat ze ervaren, én van anderen leren. Het is allemaal veel dynamischer dan we dachten, en veel meer cultureel bepaald.” In dat verhaal past ook de ooievaar die soms wel en soms niet naar het zuiden vliegt. Piersma noemt nog veel meer voorbeelden: lepelaars die niet naar Afrika vliegen maar in Spanje blijven hangen, waar ze zich voeden met exotische rivierkreeften; IJslandse grutto’s die in Afrika, in navolging van hun Nederlandse soortgenoten, steeds vaker de zoute wadplaten verruilen voor binnenlandse rijstvelden. „Nu we individuen kunnen volgen van geboorte tot dood, krijg je al die geschiedenissen te zien”, zegt Piersma. „Allemachtig zeg, het wordt steeds leuker, die biologie.”</p>]]></description>
      <guid>https://nrc.nl/nieuws/2024/10/03/hoe-weet-een-ooievaar-of-hij-wel-of-niet-moet-wegtrekken-a4867965</guid>
      <pubDate>Thu, 3 Oct 2024 05:27:17 +0000</pubDate>
    </item>
    <item>
      <title><![CDATA[Waardoor zie je nog maar weinig kinderen met een lui oog?]]></title>
      <description><![CDATA[<p>Vroeger liep er in elke klas wel eentje rond: een kind met een ‘lui oog’. Vaak met een guitig brilletje en één oog afgeplakt met een ronde pleister. Tegenwoordig zie je ze nauwelijks meer. Hoe zit dat? Komt de oogkwaal nu minder voor, en wat is een lui oog eigenlijk? We bellen met Linda den Hartog van de Nederlandse Vereniging van Orthoptisten. Orthoptisten zijn paramedici die zijn gespecialiseerd in de stand van de ogen, samenwerking tussen de ogen en de ontwikkeling van het zicht. Ze behandelen bijvoorbeeld scheelzien, dubbelzien en slechtziendheid. En luie ogen. „Ik heb even een kleine peiling gedaan onder collega’s”, zegt Den Hartog, „en die zijn het erover eens: ze zien nog evenveel luie ogen als vroeger.” En dat zijn er best veel: drie tot vier op de honderd kinderen . In Nederland wordt driekwart daarvan voor het zesde levensjaar ontdekt en behandeld. Ook in de literatuur kon Den Hartog niets vinden over een recente afname. Hoe kan het dan dat we nog maar weinig pleisterkinderen zien? Den Hartog: „Waarschijnlijk doordat de screening sterk is verbeterd, waardoor ze eerder bij ons terechtkomen. Bij veel kinderen start de behandeling voordat ze naar school gaan.” Een lui oog komt nu veelal aan het licht op het consultatiebureau, bij de ogentest voor driejarigen. Die test lijkt op die bij volwassenen, maar dan met rijen met steeds kleinere plaatjes in plaats van letters. „We spreken van een lui oog als het ene oog minstens 20 procentpunt beter ziet dan het andere”, legt Den Hartog uit. „Het ene oog ziet bijvoorbeeld 100 procent, het andere 80.” In de praktijk is dat een verschil van twee regels op de plaatjes- of letterkaart. ‘Zicht’ is iets wat zich geleidelijk ontwikkelt, benadrukt ze. „Een pasgeboren baby ziet alleen maar schimmen. Geleidelijk leren de hersenen te interpreteren wat er aan prikkels binnenkomt. Dan pas ontstaat goed zicht.” ‘Zien’ is dus een combinatie van wat het oog registreert en wat de hersenen daarvan maken. Dat laatste ontwikkelt zich in de tijd, afhankelijk van de omstandigheden. Als je de oorzaak van het luie oog niet aanpakt, bijvoorbeeld scheelzien, een brilsterkteverschil of staar, dan blijft het luie oog altijd slechter zien, vervolgt Den Hartog. De ontwikkeling van het zicht stagneert dan, of het loopt zelfs nog verder terug. „Soms tot maar een paar procent, ook al op jonge leeftijd”, vertelt Den Hartog, „ook al is het oog op zichzelf gewoon gezond.” Het afplakken van het goede oog dwingt de hersenen tóch werk te maken van de signalen uit het slechte oog. En daarin worden ze dan steeds beter, vaak zelfs tot het verschil is verdwenen. „Dat duurt soms 9 maanden, soms een jaar of drie, vier”, zegt Den Hartog, „afhankelijk van de aard en oorzaak van de luiheid, en hoe vroeg we erbij zijn. Voor alle situaties zijn richtlijnen, gebaseerd op onderzoek.” Is dat afplakken niet zielig? „In het begin geeft het wel ongemak, omdat het kind even heel slecht ziet”, zegt Den Hartog. „Vandaar dat we zo blij zijn als het al vóór de schoolleeftijd gebeurt. Dan heeft het kind er sociaal ook het minste last van.” Tegen het eind van de behandeling hoeven veel kinderen de pleister nog maar een paar uur per dag te dragen. Dat kan vaak buiten schooltijd. En is het afplakken verder niet schadelijk, bijvoorbeeld voor de ontwikkeling van de motoriek? „Dat valt heel erg mee. Bovendien: het is schadelijker als je niets doet.”</p>]]></description>
      <guid>https://nrc.nl/nieuws/2024/09/25/waardoor-zie-je-nog-maar-weinig-kinderen-met-een-lui-oog-a4867108</guid>
      <pubDate>Wed, 25 Sep 2024 05:27:17 +0000</pubDate>
    </item>
    <item>
      <title><![CDATA[Groeien je nagels sneller in de zomer?]]></title>
      <description><![CDATA[<p>Ze zeggen het over kinderen, maar ook over nagels: dat ze ’s zomers sneller groeien. Is dat zo? Koen Quint weet het antwoord. Hij is dermatoloog, oftewel huidspecialist, bij het Leids Universitair Medisch Centrum. Nagels vallen onder de dermatologie, vertelt hij, evenals haren, want beide soorten uitgroeisels ontspringen in de huid. De haren uit de haarfollikels en de nagels uit de nagelmatrix. Het zijn huidstructuren die anatomisch gezien veel op elkaar lijken. „De nagelmatrix ligt onder de nagelriem”, vertelt Quint. „Hij steekt er een klein stukje onderuit: dat is dat lichtere halvemaantje.” De nagelmatrix bestaat uit delende nagelcellen. Die produceren keratine: een hard, hoornachtig eiwit waarvan ook je haren zijn gemaakt, en de buitenkant van koeienhorens. In de nagelmatrix ontstaan door celdeling steeds nieuwe nagelcellen, die de oude – met keratine en al – samenpersen en naar buiten duwen. Maar terwijl je bij een haar onder de microscoop nog de structuren van de samengeperste cellen kunt herkennen, in de vorm van hoornige schubben die dakpansgewijs over elkaar liggen, zijn nagels zodanig samengeperst dat je die structuur niet meer ziet. Vingernagels groeien gemiddeld zo’n 3 mm per maand, teennagels zo’n 1 mm. Die groeisnelheid hangt af van allerlei factoren, waaronder je leeftijd: vanaf je 25ste loopt de nagelgroei heel langzaam terug. „Maar ook andere factoren spelen mee”, zegt Quint. „Tijdens een zwangerschap groeien nagels bijvoorbeeld sneller. Ze groeien overdag sneller dan ’s nachts. En ’s zomers sneller dan ’s winters.” Voor die voortdurende celgroei zijn veel voedingsstoffen en zuurstof nodig, legt hij uit. Die worden aangevoerd via een fijnmazig netwerk van haarvaatjes rondom de matrix. „Bij warm weer gaan die vaatjes wat verder openstaan, waardoor de aanvoer van zuurstof en voedingsstoffen beter is. De nagel groeit dan sneller.” Ook tijdens een zwangerschap is de doorbloeding vaak overal net iets beter. En zonlicht lijkt mee te helpen, via de verhoogde productie van vitamine D en daarmee een efficiëntere kalkstofwisseling. „Die stimuleert de nagelgroei indirect, want nagels bestaan voor maar 0,07 procent uit kalk”, merkt Quint op. Hoe dan ook: ’s zomers groeien nagels dus sneller dankzij warmte en zonlicht. Andersom kunnen stress en ziekten leiden tot een verstoorde nagelgroei, aldus de dermatoloog. Bij bepaalde hart- en vaatziekten ziet hij bijvoorbeeld soms ‘trommelstokvingers’ en ‘horlogeglasnagels’: karakteristiek verbrede vingertoppen met grote, bolle nagels. Mensen met de auto-immuunziekte psoriasis hebben vaak witte, brokkelige nagels. Stress veroorzaakt soms verkleuringen, putjes of ribbels. En ook het stoten van de nagelmatrix of van de nagel zelf kan verkleuringen geven, zoals witte vlekjes. Die laatste ontstaan dus niet door een gebrek of teveel aan calcium, wat veel mensen denken. Nagels zijn een ondergeschoven kindje in de dermatologie, merkt Quint op. „In het handboek dat ik hier voor mij heb liggen, gaat maar één hoofdstuk over haar en nagels. En vier vijfde daarvan gaat over haar.” Nagels verdienen volgens hem meer aandacht: ze zijn nuttig (als gereedschap, en als bescherming van de vingers en tenen) en cosmetisch belangrijk. Ook geven ze dus soms aanwijzingen die kunnen bijdragen aan een diagnose. Een collega van Quint werkt aan een model van de nagel voor onderzoeksdoeleinden: een nagel die groeit in een petrischaaltje. „Dat blijkt nog niet zo makkelijk te zijn. Het nagelapparaat zit geweldig complex in elkaar.”</p>]]></description>
      <guid>https://nrc.nl/nieuws/2024/09/21/groeien-je-nagels-sneller-in-de-zomer-a4866170</guid>
      <pubDate>Sat, 21 Sep 2024 05:27:18 +0000</pubDate>
    </item>
    <item>
      <title><![CDATA[Hoe kan een meeuw zeewater drinken zonder ziek te worden?]]></title>
      <description><![CDATA[<p>‘Water, water, every where, nor any drop to drink”, verzucht de schipbreukeling in het gedicht The Rime of the Ancient Mariner van Samuel Taylor Coleridge (1834). Want hoewel de zeeman is omringd door water, zou hij sterven als hij het dronk: het is te zout. Om het overtollige zout uit één glas zeewater te kunnen uitscheiden, hebben onze nieren namelijk anderhalf glas water nodig. Dat water halen ze uit ons bloed. Wij zouden er dus van uitdrogen – los van het feit dat we al snel gaan overgeven. Hoe kan het dan dat meeuwen het wel kunnen? Zij halen hun water grotendeels uit hun voedsel, zoals verse vis, maar als hun voedsel te droog is drinken ze soms ook snavelsvol zeewater. De Noorse bioloog Knut Schmidt-Nielsen, een van de grondleggers van de dierfysiologie, zocht uit hoe dat kan en schreef er in 1960 een gezaghebbend artikel over in het tijdschrift Circulation. Schmidt vertelt eerst over de werking van onze nieren, die bij ons het overtollige zout uitscheiden via de urine. Zoogdieren zijn de enige dierklasse waarbij vooral de nieren de zouthuishouding reguleren, schrijft hij. Bij vissen zijn het de kieuwen die zout uitscheiden, bij amfibieën is het de huid die juist zoetwater uit de omgeving opneemt. Zeevogels, haaien en zeeschildpadden hebben andere orgaantjes die het overtollige zout uitscheiden: de zoutklieren. Bij zeeschildpadden liggen ze in de ooghoek en scheiden ze het zout af via traanvocht; bij haaien liggen ze bij de anus. En bij zeevogels liggen ze in het hoofd: aan de buitenkant van de schedel, boven op de oogkassen, in de buurt van de snavelbasis. Die zoutklieren, schrijft Schmidt-Nielsen in zijn overzichtswerk, zien er vanbinnen een beetje uit zoals de nieren. Ze hebben een centraal kanaal waarin piepkleine vertakte zijkanaaltjes uitkomen. Daaromheen ligt een fijnmazig netwerk van bloedvaatjes. Gespecialiseerde cellen transporteren de zouten van het bloed naar het vocht in het afvoerkanaal via zogeheten actief transport: een moleculair pompsysteem dat bestaat uit eiwitten. De zoutklieren doen dit veel efficiënter dan de nieren. Dat komt allereerst doordat ze gebruikmaken van het zogeheten tegenstroomprincipe. Dat zien we ook in de kieuwen van vissen en in warmtewisselaars: als twee stromen (van bijvoorbeeld water of bloed) tegengesteld aan elkaar lopen, dan is er over de hele lengte een concentratie- of warmteverschil tussen die stromen, en kan er dus over de hele lengte uitwisseling plaatsvinden (van zuurstof, warmte of in dit geval zout). De tweede reden waarom de zoutklieren efficiënter zijn dan de nieren, is dat hun cellen veel meer pompeiwitten hebben, én meer mitochondriën: de ‘energiefabriekjes’ van de cellen. Het pompen kost namelijk energie. Het resultaat is dat er een zeer geconcentreerde zoute vloeistof uit die klieren drupt. Het loopt via een afvoerbuisje door de snavel – bij albatrossen en stormvogels ligt het buisje óp de snavel – naar de neusgaten, halverwege de snavel. Je ziet bij zeevogels daarom vaak een druppel aan de snavel hangen, die ze soms afschudden met een zwieper. Dat dit supergoed werkt, bewees Schmidt-Nielsen in een beroemd geworden experiment. Hij liet een meeuw een tiende van zijn lichaamsgewicht aan zeewater drinken (hoe, dat vermeldt het artikel niet). Binnen drie uur had de snavel al dat zout weer uitgescheiden. Dat zou de arme zeeman van Taylor Coleridge niet moeten proberen.</p>]]></description>
      <guid>https://nrc.nl/nieuws/2024/09/13/hoe-kan-een-meeuw-zeewater-drinken-zonder-ziek-te-worden-a4865341</guid>
      <pubDate>Fri, 13 Sep 2024 05:27:18 +0000</pubDate>
    </item>
    <item>
      <title><![CDATA[Blijft je moedertaal altijd eigen?]]></title>
      <description><![CDATA[<p>Als mensen mij vragen wat mijn moedertaal is, zeg ik altijd: „Nederlands.” Maar eigenlijk is dat niet waar. Het Limburgs van Venlo is mijn moedertaal: tot mijn vijfde hoorde en sprak ik alleen Venloos. Daarna verhuisden we naar Brabant en schakelde het hele gezin over op Standaard Nederlands. Ik versta de Midden-Limburgse dialecten nog altijd perfect, maar ik kan er nauwelijks iets in zeggen. Dus ja, je kunt je moedertaal in ieder geval voor een deel verliezen. Maar ook helemaal? Er is ooit een onderzoek gedaan met Koreaanse adoptiekinderen in Frankrijk. Die waren tussen hun 3de en 8ste naar Frankrijk gekomen en groeiden daar op met heel veel Frans en zonder het Koreaans, dat van huis uit hun moedertaal was. Op volwassen leeftijd bleken ze in het beslissen of bepaalde zinnen of woorden Koreaans waren, net zo slecht te zijn als willekeurige Franse leeftijdgenoten. Was dat Koreaans daarmee volledig verdwenen? „Er is altijd wel iets dat overblijft”, zegt Merel Keijzer (Universiteit Groningen). „Maar dat kan behoorlijk ondergesneeuwd raken. En zodra iemand weer in zo’n taal wordt ondergedompeld, kan dat heel snel terugkomen.” En inderdaad, de Koreaanse geadopteerden pikten het Koreaans daarna, in een vervolgonderzoek, sneller op dan ‘gewone’ Franstaligen. Keijzer deed onderzoek naar Nederlanders die op volwassen leeftijd emigreerden naar Australië en Canada. „Sommigen zeiden: ik was een native speaker van het Nederlands, maar ik voel me nu niet helemaal meer een native speaker daarvan. Het is nog wel mijn moedertaal, maar ik kan me er niet optimaal in uitdrukken.” Keijzer vervolgt: „Gek genoeg is het juist in de eerste jaren in het nieuwe land dat je de meeste impact van de nieuwe taal op de moedertaal ziet. Dat is ergens heel counterintuitive. En mensen vinden het ook heel aanstellerig, als iemand heel Amerikaans klinkt terwijl hij misschien nog maar een jaar in Amerika woont. De verklaring: the good learners are also good forgetters. Als je grote stappen wilt zetten in het leren van zo’n tweede taal, moet je toestaan dat die tweede taal je eerste taal ook gaat beïnvloeden. Als het niveau in de tweede taal eenmaal goed genoeg is, kun je weer wat preciezer worden over je eerste taal.” Talen zitten in het brein immers gewoon door elkaar heen. Keijzer: „Het is niet zo dat op een bepaald moment de ene taal slaapt en de andere actief is. Alle talen die je beheerst zijn altijd actief.” Dat zie je bijvoorbeeld bij hersenbeschadiging. „Als er iets taligs is wat dan niet goed meer lukt, geldt dat in de regel niet voor één taal maar voor alle talen die die persoon heeft gesproken.” En psycholinguïstische experimenten laten zien: als je naar een woord zoekt, worden er eerst een heleboel woorden gelijktijdig geactiveerd in de verschillende talen die je beheerst. Daarna wordt pijlsnel de juiste keuze gemaakt. Het juiste woord, in de juiste taal. Ook de grammatica’s zitten door elkaar heen. Die beïnvloeden elkaar eveneens. „Wat ik veel zag bij de Nederlanders in Canada was dat ze soms de Engelse woordvolgorde gebruiken. Dan zeiden ze ‘omdat hij was ziek’ omdat het in het Engels ‘because he was ill’ is.” Zodra er elementen van je moedertaal in de versukkeling raken, geldt de regel: last in, first out. Woorden die het eerst verworven zijn blijven het langst. Mama, auto. Reus, kabouter. Woorden die pas heel laat verworven zijn, verdwijnen sneller. Ook de grammaticaregels die je als laatste geleerd hebt, beginnen eerder te haperen: passieve zinnen, verkleinwoorden, allerlei onregelmatige vormen. In het Limburgs van mijn moeder: „Wasse ut ierst geleert hees det blieft ut langst.”</p>]]></description>
      <guid>https://nrc.nl/nieuws/2024/07/03/kun-je-je-moedertaal-verliezen-a4858500</guid>
      <pubDate>Wed, 3 Jul 2024 05:27:18 +0000</pubDate>
    </item>
    <item>
      <title><![CDATA[Wat veroorzaakt die herrie in de waterkoker?]]></title>
      <description><![CDATA[<p>Hij staat nog geen tien seconden aan of daar begint het al: een zacht geruis in de waterkoker. Het geruis wordt steeds luider. Soms hoor je zelfs scherpe knallen. Zodra het water begint te koken, is het meteen weer zalig stil. Wat zit hierachter? Michel Versluis weet het antwoord. Als hoogleraar fysische en medische akoestiek aan de Universiteit Twente weet hij alles van vloeistoffysica. En van bubbels. Die laatste zijn de sleutel tot het mysterie. „Aan het oppervlak van het verwarmingselement bereikt het water al snel het kookpunt”, vertelt hij. „Er ontstaan piepkleine belletjes die heel snel groeien en imploderen. Ze bestaan zo kort dat je ze niet ziet.” De groeiende belletjes imploderen doordat ze steeds meer tegendruk ervaren van het omringende water, legt Versluis uit. Het is als een soort veer die je oprekt en die dan weer terugschiet. „Hoe verder ze het water wegduwen, hoe harder het ook weer terugstroomt. Dat leidt tot een enorme volumeafname van het belletje: de implosie. De druk in het belletje neemt toe en de waterdamp condenseert weer.” Condensatie associëren we vaak met afkoeling, maar hoge druk krijgt het ook voor elkaar. Samen klinken al die micro-implosies als ruisen. Het ruisen wordt luider naarmate er meer en grotere belletjes imploderen. Ontstaan er nóg grotere bellen, die het wateroppervlak bereiken, dan kookt al het water en hoor je niks meer. Oudere apparaten verwarmen soms minder gelijkmatig, vooral door kalkaanslag op het verwarmingselement. Versluis: „Daardoor ontstaan lokaal grote temperatuurverschillen. Dat kan leiden tot hevigere implosies met luidere knallen.” Het verschijnsel heet cavitatie, omdat er holtes, of caviteiten, in de vloeistof ontstaan. „Dat kan op twee manieren: door een snel stijgende temperatuur, of door een snel dalende druk. In beide gevallen ontstaat er damp in de vloeistof, in de vorm van belletjes.” Cavitatie treedt bijvoorbeeld op bij scheepsschroeven die snel ronddraaien onder water. Snelheidsverschillen tussen schroef en water veroorzaken onderdruk, waarin dampbellen ontstaan en imploderen. „Dat geeft vloeistofmechanische klappen op het metaaloppervlak”, legt Versluis uit. „Dit proces kan de schroef op den duur behoorlijk eroderen.” Een andere bekende is de pistoolgarnaal. Die kan zijn schaar zo snel dichtklappen dat hij het water ertussen wegschiet met wel 100 km per uur. Ook dat veroorzaakt onderdruk en een imploderende bel. Met de schokgolf die vrijkomt (zo luid als een pistoolschot), kan de garnaal kleine prooien doden. Soms komt bij het imploderen zelfs licht vrij. „In een perfect ronde bubbel komt al die energie op één punt bij elkaar. Dan ontstaat daar een heel heet plasma, dat een lichtflits uitzendt. Met het blote oog kun je dat niet zien, maar wij kunnen het wel meten.” Ontstaat er ook licht in een waterkoker? „In theorie kan dat, ja. Ik denk dat je dat wel zou kunnen meten.” Versluis werkt in Twente in een interdisciplinair team dat cavitatie medisch wil toepassen. Als je microscopisch kleine luchtbelletjes in iemands bloedbaan injecteert („volkomen ongevaarlijk”), dan weerkaatsen die het geluid van een echoapparaat. „Zo kun je de doorbloeding van een orgaan zien én meten. Of juist het gebrek daaraan. Je kunt er zelfs infarcten mee behandelen. We zitten nog in de onderzoeksfase, maar we kunnen belletjes rondom een bloedprop met ultrageluid in trilling brengen, waardoor ze imploderen. Zo kun je die bloedprop verbrokkelen.”</p>]]></description>
      <guid>https://nrc.nl/nieuws/2024/06/27/wat-veroorzaakt-die-herrie-in-de-waterkoker-a4857605</guid>
      <pubDate>Thu, 27 Jun 2024 05:27:18 +0000</pubDate>
    </item>
    <item>
      <title><![CDATA[Wordt een albatros nooit moe van dagenlang zweven?]]></title>
      <description><![CDATA[<p>Maandenlang zijn ze alleen maar op zee: albatrossen, de zwervers van de wereldzeeën. Na hun kuikentijd komen ze de eerste jaren helemaal niet aan land, daarna alleen om te broeden. De reuzenalbatros (Diomedea exulans), met een spanwijdte van 3,5 meter, doet dat maar eens in de twee jaar, omdat het grootbrengen van het jong meer dan een jaar kost. De geslachtsnaam Diomedea verwijst naar de Griekse held Diomedes, die na de Trojaanse oorlog lang bleef rondzwerven. Exulans betekent zwervend, of in ballingschap levend. In het Engels heet hij wandering albatross. Altijd maar on the move. Op zee vliegen albatrossen niet voortdurend: ze rusten ook op het wateroppervlak. Maar tussendoor blijven ze dagen in de lucht, zonder zelfs maar één keer met de vleugels te slaan. Dat zweven kost ze nauwelijks energie, doordat ze instinctief de perfecte techniek volgen: het zogeheten dynamisch zweven. Britse en Amerikaanse biologen onderzochten dit in 2022 bij reuzenalbatrossen met gps-rugzakjes. Dynamische zwevers draaien voortdurend S-bochten, waarbij ze steeds schuin omhoog tegen de wind in zweven en schuin omlaag weer met de wind mee. Ze benutten daarbij verschillen in windsnelheden boven het wateroppervlak. „Bij voldoende windsnelheid kunnen albatrossen dit in elke richting ten opzichte van de wind”, schrijven de onderzoekers, „inclusief tegen de wind in, zoals schepen die laveren. Maar loodrecht op de wind vliegen lijkt de voorkeur te hebben.” Dankzij luchtwervelingen tussen grotere golven kunnen vogels zelfs dynamisch zweven als de windsnelheid netto nul is, observeerde een Britse bioloog in 1982. Krijgen albatrossen geen ‘lamme armen’? Stel je voor dat je je vleugels van elk 1,5 meter dagenlang uitgestrekt moet houden, terwijl je eraan hangt met je lijf van 12 kilo. Dat gaat moeiteloos, beschreven Amerikanen in 2005. Albatrossen en stormvogels hebben twee speciale adaptaties in hun vliegspieren. De vliegspieren liggen aan de borstzijde (de ‘kipfilets’) en trekken de vleugel omhoog met een pees die via het schoudergewricht naar de bovenkant van het opperarmbeen loopt. Maar een dieper deel van die complexe spier zit vast aan de onderkant van het opperarmbeen. In dat diepere deel zit een stevige peesplaat die als slot fungeert: hij voorkomt dat het opperarmbeen boven het horizontale vlak uit komt. In de spier zelf zitten ook nog eens vooral ‘langzame’ spiervezels, die minder kracht maar meer uithoudingsvermogen hebben dan ‘snelle’ vezels. Daarnaast hebben zwevende vogels nóg een bijzondere adaptatie: luchtzakken die speciaal zijn geëvolueerd om de vliegspieren te ondersteunen. Dat schreven Amerikaanse wetenschappers deze maand in Nature. Veel vogels hebben wonderlijke luchtzakken die in verbinding staan met de longen, maar zich ook buiten de borst- en buikholte tussen allerlei weefsels en gewrichten wurmen. Bij allerlei soorten dragen ze bij aan de ademhaling, geluidsproductie, balts of drijfvermogen. Maar bij sommige dus ook aan het zweven, schrijven de Amerikanen. De luchtzakken tussen de grote vliegspieren zorgen voor ‘pneumatische hefboomwerking’ waardoor het omhooghouden van de vleugels minder moeite kost. Tot slot: de recordzwevers onder de vogels blijven in de lucht niet steeds wakker. Ze doen voortdurend piepkleine dutjes, in totaal zo’n drie kwartier per etmaal. Bij albatrossen is het nooit gemeten, maar in 2016 wel bij keerkringvogels – grote, tropische zeevogels, die tot tien dagen non-stop vliegen. Meestal slapen die in de lucht met maar één hersenhelft tegelijk, maar soms ook met hun hele brein, vooral tijdens langere glijvluchten.</p>]]></description>
      <guid>https://nrc.nl/nieuws/2024/06/20/wordt-een-albatros-nooit-moe-van-dagenlang-zweven-a4856956</guid>
      <pubDate>Thu, 20 Jun 2024 05:27:19 +0000</pubDate>
    </item>
  </channel>
</rss>
