<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Waarom gedraagt vloeibare stikstof zich zo raar?]]></title>
      <description><![CDATA[<p>Wie tegenwoordig over ‘stikstof’ discussieert, praat over verbindingen van stikstof met andere elementen. Bijvoorbeeld de stikstofoxiden uit industrie en verkeer en de ammoniak uit de landbouw. Het stikstofgas dat 78 procent van onze lucht uitmaakt, bevat alleen stikstofatomen, welgeteld twee per molecuul (N
2
).
Lees meer over 
stikstof
Vloeibare stikstof is ook N
2
, alleen veel en veel kouder. Bij kamertemperatuur is stikstof een gas. Pas als je het afkoelt tot min 196°C, wordt het vloeibaar. Bij kamertemperatuur zal vloeibare stikstof koken – en dus bruisen – totdat het helemaal is verdampt. 
Fabrikanten maken vloeibare stikstof via zogeheten cryogene destillatie. Cryogeen betekent koudmakend. Destillatie is de scheiding van stoffen op basis van verschillen in hun kookpunt. Denk maar aan het destilleren van alcohol uit gefermenteerde vruchtensappen: de alcohol verdampt eerder dan het water, namelijk al bij 78°C. Als je het alcoholgas opvangt, en weer afkoelt tot het condenseert, heb je pure vloeibare alcohol. Zo maken fabrikanten ook vloeibare stikstof, maar dan bij extreem lage temperaturen en met behulp van drukwisselingen.
De fabrikanten verkopen de vloeibare stikstof in geïsoleerde vacuümdruktanks, waarbij de stikstof vloeibaar blijft zonder dat je die hoeft te koelen. Toepassingen liggen vooral in de medische en onderzoekswereld, vertelt Marcel Bruinenberg van Lifelines, een biobank in Noord-Nederland. Lifelines verzamelt en bewaart gezondheidsgegevens én biomaterialen, zoals bloed en urine, van 167.000 mensen. Wetenschappers gebruiken die data voor onderzoek naar ziekten, gezondheid en leefstijl.
„Wij bewaren veel van onze biomaterialen in gewone vriezers, die we elektrisch koelen”, vertelt Bruinenberg. „Als noodvoorziening hebben we een tank van 20.000 liter vloeibare stikstof. Als de stroom uitvalt, kunnen we die door leidingen naar de vriezers laten stromen om ze te koelen.” 
Lifelines gebruikt ook vloeibare stikstof om er biomaterialen in te bewaren die in leven moeten blijven voor later onderzoek – bijvoorbeeld witte bloedcellen. Er zijn ook biobanken die sperma, eicellen en embryo’s bewaren. „Als je biomaterialen heel snel afkoelt, gaan de cellen niet kapot”, legt Bruinenberg uit. „Als je ze te langzaam afkoelt, ontstaan er kristallen die de celmembranen kapot kunnen prikken.”
 
Illustratie Irene de Goede
Het is een sluipmoordenaar: je ziet en ruikt het niet
Marcel Bruinenberg 
biobank Lifelines
Bij die extreem lage temperaturen komen vrijwel alle biologische processen tot stilstand. De cellen hebben dan geen zuurstof of voedingsstoffen nodig en kunnen na heel lange tijd – als je ze langzaam opwarmt – gewoon weer verder leven. Waarom lukt dat eigenlijk niet met hersenen, of met hele lichamen? „Dat ligt aan de complexiteit van die systemen”, antwoordt Bruinenberg. „Er gaan dan toch altijd wel essentiële functies verloren.”
Bruinenberg noemt vloeibare stikstof „leuk om mee te werken”. „Het is niet saai”, zegt hij. „Zo’n ijskoude, wit-dampende vloeistof ziet er mooi uit. En er kleven gevaren aan waar je rekening mee moet houden. Je kunt je eraan branden, ja. En 20.000 liter vloeibare stikstof is als gas opeens 12 miljoen liter, genoeg om alle zuurstof uit het gebouw te verdringen. Het is een sluipmoordenaar: je ziet en ruikt het niet. Wij werken dus altijd met een persoonlijke zuurstofdetector. Je moet continu opletten.”
Dat vloeibare stikstof leuk is, zie je ook online. Er bestaan ‘ijschefs’ die op feestjes langskomen om te koken (of eigenlijk te vriezen) met vloeibare stikstof: ijsfondue, roomijs à la minute… Er staan ook geinige proefjes op YouTube met boomblaadjes, ballonnen en zelfs lava. 
Arne Wind en Delano Sanmoeradji kunnen daarover meepraten. Zij werken voor Rino, een stichting die wetenschapsdemonstraties geeft. „Met onze show 
Freezing Physics
 gaan we langs scholen”, vertelt Wind. „Dan laten we op een aantrekkelijke manier de eigenschappen van vloeibare stikstof zien.”
Met vloeibare stikstof die verdampt, kun je bijvoorbeeld een ballon opblazen, vertelt Sanmoeradji. „En als je een metalen buis vult met vloeibare stikstof, en hem afsluit met een kurk met een gaatje erin, dan krijg je een spectaculaire fontein.” De stikstof verdampt en spuit naar buiten onder hoge druk; het gas koelt de omringende lucht af, waardoor de waterdamp in die lucht condenseert. Wel even handschoenen dragen als je het metaal vastpakt, anders bevriezen je handen.
„Wist je trouwens dat je vloeibare stikstof gewoon over je hand heen kunt gieten?”, vraagt Wind. „Door de warmte van je hand verdampt de stikstof op het contactoppervlak. Daardoor zweven de druppels als het ware op een dun laagje gas en komen ze niet in contact met je hand.”
Sanmoeradji: „Het is volkomen veilig als je weet wat je doet.”</p>]]></description>
      <guid>https://www.nrc.nl/nieuws/2022/11/17/waarom-gedraagt-vloeibare-stikstof-zich-zo-raar-a4148426</guid>
      <pubDate>Thu, 17 Nov 2022 00:00:00 +00:00</pubDate>
    </item>
    <item>
      <title><![CDATA[Wat is dat zware, zwarte klosje aan je laptopsnoer?]]></title>
      <description><![CDATA[<p>Even polsen onder de gezinsleden: waarvoor denken jullie dat het dient, dat zware, zwarte cilindertje aan het laptopsnoer, vlakbij het stekkertje dat de laptop in gaat? Twee gezinsleden zien het klosje voor het eerst. Nooit over nagedacht. De overige twee denken dat dit het snoer soepeler over de tafel laat schuiven als je je laptop verzet. Net als de rij bollen die het sleepnet van de garnalenvisser soepeler over de zeebodem laten lopen. „Het voorkomt dat het stekkertje te veel onder spanning komt te staan op de plek waar het de laptop in gaat”, klinkt de suggestie.
Zou het? Een eerste zoektocht op internet stuurt ons meteen een heel andere kant op: die van elektromagnetisme. Heel kort gezegd: het cilindertje dempt storingen in het laptopsnoer. Maar hoe dan, en waarom is dat niet nodig bij een iPhone?
Het cilindertje bestaat uit ferriet: een ijzeroxide dat heeft gereageerd met een of twee andere metalen, zoals mangaan, zink, nikkel of kobalt. Ferriet is een keramisch materiaal: het wordt onder hoge temperatuur gemaakt en komt niet in de natuur voor. (De enige uitzondering daarop is het mineraal magnetiet, dat sommigen ook als een ferriet beschouwen.) 
Ferriet wordt sinds de jaren 40 geproduceerd voor de elektro-industrie. Het materiaal heeft een unieke combinatie van magnetische en di-elektrische eigenschappen. Magnetisch betekent dat je het materiaal kunt magnetiseren: het heeft dan een ‘noordpool’ en een ‘zuidpool’ die materialen aantrekken met een tegengestelde polariteit. Di-elektrisch betekent dat het materiaal weliswaar elektromagnetische golven doorgeeft, maar zelf geen elektriciteit geleidt. Dat geeft het een voordeel boven andere zogeheten ferromagnetische materialen, zoals ijzer, die zelf ook stroom geleiden en daardoor onbruikbaar zijn in veel elektrotechnische toepassingen.
„Ferriet wordt veel gebruikt in spoelen en transformatoren”, vertelt Leo de Vreede, hoogleraar elektrotechniek aan de TU Delft. „Het materiaal concentreert de ‘flux’: de magnetische lijntjes die heel graag door dat materiaal heen gaan. Dat geeft speciale effecten. Bijvoorbeeld dat je minder draad nodig hebt om een elektrische spoel te maken, als je die draad om een ferriet heen wikkelt in plaats van om lucht.”
Maar waarom dan dat ferriet om een laptopsnoer? „Elk elektrisch snoer werkt als een antenne”, vertelt De Vreede. „Het vangt elektromagnetische signalen op. Die komen boven op de gelijkstroom van je laptopvoeding, dus die spanning gaat variëren.”
Die verstoring ga je vooral merken naarmate je meer snoertjes aan je laptop hebt, bijvoorbeeld naar een toetsenbord en naar een scherm. „Dan gaan die verstoringen op elkaar inwerken en gaat je computer echt fouten maken”, zegt De Vreede. „Nulletjes kunnen eentjes worden, of andersom. Ik heb daar weleens mee geëxperimenteerd: als ik zulke storingen expres opwekte, begonnen printers ineens onzin te printen.”
Ferriet dempt die verstoring, vat De Vreede samen – wat overigens niet nodig is als je verder geen snoeren aan je laptop hebt, maar bijvoorbeeld bluetooth gebruikt. Dat is ook de reden dat een iPhone geen ferrietkern nodig heeft: daar zitten geen andere snoeren aan.
Maar, zo nuanceert de hoogleraar: verstoringen in elektrische schakelingen zijn erg lastig te verklaren, omdat ze vaak slecht gedefinieerd zijn. „Daarbij komt dat er honderden verschillende ferrieten zijn die allemaal net weer iets anders doen. Hun eigenschappen, en daarmee ook hun wisselwerking met circuits, zijn daarom vaak raadselachtig.”</p>]]></description>
      <guid>https://www.nrc.nl/nieuws/2022/11/09/wat-is-dat-zware-zwarte-klosje-aan-je-laptopsnoer-a4147724</guid>
      <pubDate>Wed, 9 Nov 2022 00:00:00 +00:00</pubDate>
    </item>
    <item>
      <title><![CDATA[Hoe krijg je een vastgelijmde klimaatactivist weer los?]]></title>
      <description><![CDATA[<p>Hoe ze vast kwamen te zitten is ruimschoots gedocumenteerd. De muur naast de 
Zonnebloemen
, het glas voor 
Meisje met de parel
, de lijst van de Sixtijnse Madonna, en de talkshowtafel van 
Jinek
: aan al deze objecten lijmde een klimaatactivist zichzelf vast.  
De video’s die op sociale media verschenen en veelvuldig gedeeld werden, duurden hooguit een paar minuten en lieten uitsluitend de openingsscène zien. Maar hoe de vastgeplakte activisten weer veilig loskwamen en de superlijm werd verwijderd, is nog een raadsel. Hoe zorg je dat superlijm stopt met plakken?
Het hoofdbestanddeel van superlijm is vrijwel altijd cyanoacrylaat. Het is een stof die bij kamertemperatuur vloeibaar is. Het komt als vloeistof uit een lijmflesje, en kruipt in alle groefjes en hoekjes waar het maar in kan. Wanneer het in contact komt met waterdamp in de lucht, begint een chemische reactie. Enorme hoeveelheden cyanoacrylaatmoleculen reageren met elkaar tot een groot lang molecuul: polycyanoacrylaat. Dat is een vaste stof, en eenmaal opgedroogd kunnen de lange rigide moleculen niet meer vrij bewegen. 
„Om dit soort lijm te verwijderen, kan je het voorzichtig ‘mechanisch verwijderen’ zoals met een mesje, of oplossen”, zegt Klaas Jan van den Berg. Hij is bijzonder hoogleraar materiële aspecten van schilderkunst aan de Universiteit van Amsterdam, en onderzoeker bij de Rijksdienst voor het Cultureel Erfgoed. „Het beste is om een oplosmiddel te gebruiken dat de te verwijderen laag oplost, maar zo min mogelijk effect heeft op de laag eronder. Bij kunstwerken is het cruciaal om zo snel mogelijk een restaurator erbij te halen, die ter plekke inschat wat er moet gebeuren.”
De National Gallery in Londen, het museum waar de 
Zonnebloemen
 van Van Gogh het doelwit van klimaatactivisten was, mailt dat de politie kwam om de personen van de muur los te krijgen. Zij hadden een „gepast goedje” mee, maar weten niet welke dat was. 
„Bij secondelijm kan je aceton gebruiken, maar een restaurator zal daar heel voorzichtig mee zijn”, zegt Van den Berg. Aceton, dat ook vaak in nagellakremover zit, kan verf beschadigen. „Aceton lost superlijm niet helemaal op, maar verweekt het. De lange moleculen gaan wat losser zitten, de cohesie in de laag vermindert, en de lijm is makkelijker los te trekken.” 
Aceton wordt inderdaad soms gebruikt, vertelt een vertegenwoordiger van Letzte Generation. Deze Duitse actiegroep maakte zich in juli al eens vast aan de glasplaat voor een schilderij van Botticelli. „Maar meestal komt de politie met gewonere oliën, zoals zonnebloemolie. Met borstels, kleine houten stokjes en plastic handschoenen maken ze ons los.” Plantaardige oliën hebben hierbij hetzelfde effect als aceton: ze maken de lijmmoleculen wat losser.
Dat speciale chemicaliën niet altijd nodig zijn om activisten los te maken, bevestigt ook de Nederlandse actiegroep van Extinction Rebellion. Vastlijmen aan hekken of asfalt is „een vrij standaard onderdeel” van hun actievoeren, zegt een vertegenwoordiger. De politie gebruikt doorgaans cola om hen weer los te maken. Hier is waarschijnlijk de zuurgraad van cola funest voor de lijm: zo beschadigen de moleculen, waardoor de lijm minder goed blijft plakken. „Vaak neemt de politie meteen al cola mee, als ze weten dat wij het zijn. Maar in minder positieve gevallen worden rebellen ook wel eens gewoon losgetrokken, al dan niet per ongeluk.”</p>]]></description>
      <guid>https://www.nrc.nl/nieuws/2022/11/03/hoe-krijg-je-een-vastgelijmde-klimaatactivist-weer-los-a4147030</guid>
      <pubDate>Thu, 3 Nov 2022 00:00:00 +00:00</pubDate>
    </item>
    <item>
      <title><![CDATA[Is QWERTY het meest efficiënte toetsenbord?]]></title>
      <description><![CDATA[<p>Parmantig prijken ze linksboven in ons toetsenbord: de letters QWERTY. In Duitstalige landen zie je nog wel eens QWERTZ, in Franstalige AZERTY. Maar elders ter wereld is het QWERTY wat de klok slaat, en dat al sinds 1873. Maar waarom?
Uitgever Christopher Latham Sholes begon rond 1860 te experimenteren met toetsenborden. Typemachines deden al mondjesmaat hun intrede, met tientallen verschillende toetsenborden, maar echt doorbreken deden de machines niet.
Latham Sholes vermoedde dat een uniform, ideaal toetsenbord zou kunnen helpen – en hij wilde dat ontwerpen. Hij begon met twee rijen letters, op alfabetische volgorde. Jarenlang verbeterde hij het toetsenbord door 
trial and error
, waarbij hij naar verluidt ook feedback meenam uit de stenografie en de telegrafie. Geleidelijk kwam hij zo tot een ontwerp met drie rijen letters met een rij cijfers erboven. QWE.TY, stond er linksboven.
In 1873 verkocht Latham Sholes zijn ontwerp aan de wapenfabrikant Remington, die er patent op aanvroeg. Remington sleutelde nog iets aan het ontwerp en maakte er QWERTY van. En omdat Remington al gauw marktleider werd in de typewereld, werd QWERTY de gouden standaard. 
Of was het andersom? Werd Remington marktleider omdát QWERTY het handigst was? Daarover zijn de meningen verdeeld. Want wat is eigenlijk ‘handig’? 
Hier wordt het verhaal schimmiger. Verschillende theorieën doen de ronde over de werkwijze van Latham Sholes. Zo zou hij de meest gebruikte letters uit elkaar hebben geplaatst om te voorkomen dat de typemachine zou haperen. Bij bepaalde combinaties zetten de hefboompjes die van de toetsen naar de letterstempels lopen elkaar namelijk klem als je snel typt. 
Japanse onderzoekers 
weerlegden dat idee
 in 2011. Ze zetten op een rij wat in het Engels de meest gebruikte lettercombinaties zijn, en hoe ver die in QWERTY van elkaar af zitten en onder welke hoek. Ze vonden geen verband. De combinatie TH, in het Engels op nummer 1, maak je bijvoorbeeld met twee verschillende handen onder een ontspannen hoek. Maar E en R, tweede op de lijst, zitten vlak naast elkaar op één rij, wat net niet handig typt. En juist bij die combinatie zouden de oude hefboompjes in elkaar haken.
Veel wiskundigen hebben inmiddels aan toetsenborden gerekend. Sommigen beschouwen het als een ‘handelsreizigersprobleem’: de wiskundige vraag wat de kortste route is tussen punten in de ruimte. 
Volgens sommige berekeningen
 zou  QWERTY het duidelijk afleggen tegen het alternatieve toetsenbord Dvorak, uit 1932. Dat is genoemd naar de Amerikaanse uitvinder August Dvorak. Dit toetsenbord zou – in de Engelse taal – gemiddeld minder handbewegingen vergen.
QWERTY zou daarom een technologische ‘lock-in’ zijn: een technologie die in zwang blijft omdat iedereen daar nu eenmaal aan gewend is, ook al zijn er inmiddels betere alternatieven. Maar zelfs het idee dat er zulke lock-ins bestaan, wordt betwist: de markt zou dat altijd oplossen.
Welk toetsenbord het handigst is, is geen technologische of wiskundige vraag, stelt David Abbink, hoogleraar mens-machine-interactie aan de TU Delft. Hoe goed een gereedschap werkt, hangt namelijk grotendeels af van de bediener, 
zegt hij in zijn online college
 voor de Universiteit van Nederland. Dus alleen aan QWERTY rekenen is niet voldoende. Je zou ontwerpen jarenlang moeten laten testen door grote groepen blanco proefpersonen om ze echt te kunnen vergelijken. Dus: door kinderen die nog niet hebben leren typen. Niemand heeft dat ooit gedaan. Dat zou ook onethisch zijn. Waarom? Omdat QWERTY nu eenmaal de gouden standaard is.</p>]]></description>
      <guid>https://www.nrc.nl/nieuws/2022/10/27/is-qwerty-het-meest-efficiente-toetsenbord-a4146382</guid>
      <pubDate>Thu, 27 Oct 2022 00:00:00 +00:00</pubDate>
    </item>
    <item>
      <title><![CDATA[Knipten prehistorische mensen hun haar?]]></title>
      <description><![CDATA[<p>De schaar zoals wij die nu kennen, dateert uit de Middeleeuwen. De oude Egyptenaren maakten simpele knijpscharen. Bronstijdmensen gebruikten scheermessen en spiegels. En dáárvoor waren er scherpe vuurstenen waarmee mensen hun haar beteugelden. Maar wanneer begonnen ze daarmee? Wat was de prehistorische haardracht, en hoe weten we dat eigenlijk?
„Hierover is maar heel weinig bekend”, valt Gerrit Dusseldorp met de deur in huis. Hij is archeoloog aan de Universiteit Leiden, gespecialiseerd in menselijke evolutie en de jagers-verzamelaars van de steentijd. „Er zijn maar weinig vondsten die iets zeggen over haardracht in het verre verleden.” 
Haren bestaan uit organisch materiaal – keratine, het eiwit waarvan ook nagels zijn gemaakt – en dat vergaat snel. Het meeste weten we van mummies en veenlijken. Die laten zien dat beide geslachten in de Brons- en IJzertijd hun haar veelal lang droegen, in een vlecht of knotje. Maar de Man van Tollund, een Deens veenlijk van zo’n 2.400 jaar oud, had kortgesneden haar. 
Mensachtigen verloren hun vacht al zo’n 1,5 miljoen jaar geleden. Het hoofdhaar bleef, waarschijnlijk als bescherming tegen de zon. Dat hoofdhaar was kort en krullerig, vermoeden wetenschappers. Het werd pas langer toen mensen (en neanderthalers) naar hogere breedtegraden migreerden, minder dan 60.000 jaar geleden, 
aldus Canadese onderzoekers
 in 
Advances of Anthropology
 (2015).
Steil, lang haar zou een aanpassing zijn aan de hogere breedtegraad: het zou meer zonlicht toelaten tot de hoofdhuid, en dus goed zijn voor de vitamine D-productie. Dusseldorp gelooft daar niet in: „Waarschijnlijk werd vitamine D pas beperkend in de landbouwtijd. Jagers-verzamelaars haalden genoeg vitamine D uit vlees en vis, en kregen daarnaast genoeg zon op hun huid om het ook zelf te maken.”
Er is ook een theorie die zegt dat mensen lang haar ontwikkelden tijdens een aquatische fase in hun evolutie. Kinderen zouden zich in het water goed hebben kunnen vasthouden aan de haren van hun ouders. Maar daarvoor is nooit enig bewijs gevonden, aldus de Canadese auteurs.
De vroegst bekende natuurgetrouwe afbeelding van een mensenhoofd is een beeldje van mammoetivoor. Deze 
Dame de Brassempouy
 werd in 1894 gevonden in Frankrijk en dateert van zo’n 22.000 tot 26.000 jaar geleden. Zij (of hij, dat is niet zeker) heeft een ingewikkelde haardracht, met rasta-achtige rijen vlechtjes die afhangen tot net boven de schouder. Een Tsjechisch ivoren beeldje uit diezelfde tijd lijkt een recht afgesneden pony te hebben. „Daarnaast zijn er 
recentere afbeeldingen
 van tussen 17.000 en 12.000 jaar oud waarbij mannen geen of een korte baard lijken te hebben”, zegt Dusseldorp. „Daar werd dus ook wat bijgehouden.”
Veel meer weten we niet – maar Dusseldorp durft wel gefundeerde aannamen te doen. „Ik denk dat oermensen hun haar niet eindeloos hebben laten groeien”, zegt hij. „Dat lijkt me niet handig met de jacht, het werkt parasieten in de hand en het houdt ook geuren vast, wat mensen kwetsbaarder maakt voor roofdieren. Dus ze zullen het heus hebben afgesneden, bijvoorbeeld met vuursteen.”
Ingewikkelde vuursteentechnieken zien we pas bij 
Homo sapiens
 vanaf zo’n 60.000 jaar geleden. „Maar ook met de meest eenvoudige vuursteensplinters kun je je haar afsnijden”, relativeert Dusseldorp. „Ik denk dat het net zo was als nu: sommige mensen dragen hun haar kort, andere lang. Dat zal ook toen zo geweest zijn.”</p>]]></description>
      <guid>https://www.nrc.nl/nieuws/2022/10/20/knipten-prehistorische-mensen-hun-haar-a4145635</guid>
      <pubDate>Thu, 20 Oct 2022 00:00:00 +00:00</pubDate>
    </item>
    <item>
      <title><![CDATA[Waarom gaan kikkers aan de wandel in de regen?]]></title>
      <description><![CDATA[<p>In de vijver van onze buurvrouw wonen groene kikkers. Als het mooi weer is, dan kwaken ze of zitten ze roerloos in hinderlaag, wachtend op argeloze insecten. Maar als het regent, dan gaan ze aan de wandel. Dan trekken ze massaal van de vijver naar de struiken. Waarom doen ze dat, vraagt de buurvrouw zich af. Schuilen zal het niet zijn: nat zijn ze immers toch al. Bovendien zijn ze onderweg juist extra blootgesteld aan de regen. Hebben ze in hun vijver soms last van het geraas van de druppels op het water? Zoeken ze iets, ontwijken ze iets?
Een online zoektocht naar ‘kikkers’ en ‘regen’ levert vooral hits op over kikkers die als regen uit de hemel vallen – een apocalyptische interpretatie van een vers uit het Bijbelboek Exodus. Of ook wel een zeldzaam meteorologisch verschijnsel waarbij een wervelwind dieren uit het water opzuigt en elders weer laat neervallen. 
Maar ook de regenwandelaars komen voorbij. Niet alleen kikkers blijken dit gedrag te vertonen, maar ook padden en salamanders. Kortom, amfibieën: dieren met een dunne, natte huid. In tegenstelling tot hun dikhuidige neven de reptielen (waaronder hagedissen en slangen) zijn zij voor hun levenscyclus afhankelijk van water. Ze leggen hun eieren in het water, waarna hun larven – kikkervisjes, dikkopjes, babysalamandertjes – daarin opgroeien. En ook zelf moeten ze zorgen dat hun huid nat blijft, zodat ze daar doorheen kunnen blijven ademen.
Sommige amfibieën leven ook als volwassen dier vooral in het water, zoals groene kikkers, vertelt Annemarieke Spitzen van Ravon, de organisatie voor reptielen-, amfibieën- en vissenonderzoek in Nederland. Andere amfibieën zijn echte landrotten. „Bijvoorbeeld gewone padden, vroedmeesterpadden en vuursalamanders”, zegt ze. „Maar ook bruine kikkers. Die brengen niet veel tijd in het water door, maar zijn wel echt afhankelijk van vocht. Om hun huid nat te houden, om hun eieren in af te zetten, maar ook om voedsel te zoeken.” 
Deze amfibieën eten vooral ongewervelde kruipers, zoals slakken, regenwormen en springstaarten. Ook die hebben een voorkeur voor nattigheid, omdat ze anders uitdrogen. Zij komen uit hun schuilplaatsen tevoorschijn als het regent: om voedsel te zoeken en om zich te verspreiden naar nieuwe leefgebieden. „Precies om die redenen doen amfibieën dat ook”, zegt Spitzen.
Maar die groene kikkers dan, die toch al lekker nat zijn in de vijver? „Ook die gaan graag op pad als het nat is”, zegt Spitzen. „Om slakken en regenwormen te zoeken, maar ook om op zoek te gaan naar nieuwe leefgebieden.” Bijvoorbeeld als het te druk wordt in de vijver.
Dat groene kikkers last zouden hebben van het geroffel van regen op het wateroppervlak, lijkt Spitzen niet waarschijnlijk. „Als dat al zo zou zijn, dan zouden ze gewoon dieper wegduiken, of wegkruipen in de modder.” 
Behalve bij regen zijn veel amfibieën overigens ook ’s nachts actief. Ook dan is het koeler en vochtiger, en zijn prooien wél en vijanden juist niet op pad. Maar dat nachtelijke gescharrel zal de buurvrouw wellicht niet opvallen.
Over opvallend gesproken: zoek eens op ‘desert rain frog BBC’. Dat levert 
een aandoenlijk filmpje
 op over de woestijnregenkikker uit zuidelijk Afrika. Dit bizarre bolle beestje, dat precies lijkt op een boos muppetmannetje, leeft maandenlang diep ingegraven in het zand. Hij komt alleen tevoorschijn als het regent. En piept dan als een badeendje.</p>]]></description>
      <guid>https://www.nrc.nl/nieuws/2022/10/14/waarom-gaan-kikkers-aan-de-wandel-in-de-regen-a4144971</guid>
      <pubDate>Fri, 14 Oct 2022 00:00:00 +00:00</pubDate>
    </item>
    <item>
      <title><![CDATA[Waarom ontstaat spierpijn soms pas na een paar dagen?]]></title>
      <description><![CDATA[<p>Tijdens een stevige 
workout
 of wedstrijd kunnen je spieren flink verzuren. Ze voelen branderig en vermoeid. Even later voel je je weer prima. Maar dan de dag erna… of zelfs die dáárna. Je bent stijf als een plank, hebt overal pijn en vraagt je af of je geblesseerd bent. Die hevigere spierpijn kan dagenlang aanhouden. Hoe kan dat? Is dit slecht voor je en is er iets aan te doen? 
Een rustige sportsessie – sommigen zeggen: op 70 procent van de oorspronkelijke inspanning – zou deze spierpijn sneller laten verdwijnen. Dankzij de extra doorbloeding van de spieren zouden de afvalstoffen, waaronder melkzuur, sneller worden afgevoerd.
Klinkt logisch, maar nee, zegt sportarts Robert Rozenberg van het Isalaziekenhuis in Zwolle en het Sportmedisch Centrum in Heerenveen: „Die latere spierpijn heeft niets met melkzuur te maken.”
Er zijn twee soorten spierpijn, legt Rozenberg uit. De eerste voel je al tijdens het sporten: het zure, branderige gevoel als je heel diep gaat tijdens een training of wedstrijd. „Die spierpijn ontstaat inderdaad doordat melkzuur zich ophoopt in je spieren”, vertelt de sportarts. „Een teken van verbranding bij te weinig zuurstof. Maar die pijn is altijd snel weer weg, meestal al na een paar minuten.” Die spierpijn kun je verhelpen door een goede 
coolingdown
: even rustig uitlopen, en weg is het melkzuur uit de spieren.
Maar dan de hevige spierpijn die je voelt na één tot drie dagen. „Die noemen we 
delayed onset muscle soreness
, of DOMS”, vertelt Rozenberg. Vertraagde spierpijn, dus. „Er is nog veel discussie over de factoren die daarbij een rol spelen. De meeste onderzoekers wijten deze spierpijn aan beschadigingen van de spiercellen, gevolgd door een ontstekingsreactie. Die ontsteking doet er een paar dagen over om te pieken, net zoals bij een ontsteking door een infectie.” 
Tegen deze spierpijn helpt geen enkele 
coolingdown
: het kwaad is dan namelijk al geschied. De mechanische krachten die optreden in de spiervezels tijdens inspanning, zijn soms zo groot dat de spiercellen – die samen de spiervezels vormen – beschadigd raken.   
„Sommige cellen raken alleen tijdelijk ontstoken en herstellen weer, maar een deel herstelt niet en gaat kapot”, zegt Rozenberg. „Dat gebeurt pas na een paar dagen, en dat kun je meten: bepaalde enzymen uit die cellen komen dan in het bloed terecht. Zowel de ontstekingsreactie als het kapot gaan van de cellen kan pijn veroorzaken.”
Spierschade is niet per definitie slecht, merkt hij op. „Spierschade is een goede prikkel voor spiergroei, en je kunt er dus sterker van worden. Veel mensen denken dan ook dat spierpijn nodig is om spiergroei te krijgen. Maar 
de relatie tussen de spierschade, de pijn en spieropbouw is niet rechtlijnig
. Soms is er schade zonder pijn, en andersom. En dat geldt ook voor spiergroei.”
De beste remedie tegen spierpijn is preventie: rustiger opbouwen, aldus de sportarts. „Als er spierpijn is, dan is er ontsteking en celschade. Je kunt dat niet meer stoppen”, zegt hij. „Je kunt hooguit een aspirine nemen tegen de ontstekingspijn. Dat helpt vaak wel, maar is alleen symptoombestrijding.”
Volledig rust nemen is niet verstandig als je spierpijn hebt, besluit hij. „Dan worden de spieren stijver en korter. Dus het is wel goed om lichte activiteiten te blijven doen. Dan houd je de spieren soepel en op lengte. Massage kan daarbij ook helpen.”</p>]]></description>
      <guid>https://www.nrc.nl/nieuws/2022/10/07/waarom-ontstaat-spierpijn-soms-pas-na-een-paar-dagen-a4144187</guid>
      <pubDate>Fri, 7 Oct 2022 00:00:00 +00:00</pubDate>
    </item>
    <item>
      <title><![CDATA[Kun je verdrinken in drijfzand?]]></title>
      <description><![CDATA[<p>Drijfzand – een mengsel van klei, zand en water – heeft wonderlijke fysische eigenschappen. Het ene moment is het hard, het volgende moment vloeibaar als pap. Maar kun je erin verdrinken, zoals het paard Artax in die dramatische scène in 
Het oneindige verhaal
?
Het korte antwoord is ‘nee’. Drijfzand weegt ongeveer 2 kilo per liter. Dat is twee keer zoveel als de dichtheid van een mens. Een mens (of paard) bestaat grotendeels uit water en weegt iets meer dan een kilo per liter. De wet van Archimedes schrijft dan voor dat een mens hooguit tot zijn middel in drijfzand zal zakken en dan zal blijven ‘drijven’. De opwaartse kracht in het drijfzand houdt het lichaam namelijk op dat punt in evenwicht. Net zoals een ijsberg die blijft drijven met 89 procent van zijn volume onder water: de dichtheid van ijs (0,917 kilo per liter) gedeeld door de dichtheid van zout water (1,026).
Maar hoe zit het dan met die rare eigenschappen van drijfzand?  Dat je er plotseling in kunt wegzakken, sneller wegzinkt naarmate je meer worstelt, en vervolgens vast komt te zitten met je voeten? 
Precies daarover schreven vier natuurkundigen van de Universiteit van Amsterdam in 2005 een artikel in het tijdschrift 
Nature
. De titel luidde: ‘Liquefaction of quicksand under stress’, oftewel: de fluïdificatie – het vloeibaar worden – van drijfzand onder druk. Als eersten combineerden zij een theoretisch betoog met drijftests in een laboratorium. Niet met mensen, overigens, maar met kralen. 
„Drijfzand wordt geleidelijk hard”, vertelt Daniel Bonn, hoogleraar complexe vloeistoffen aan de UvA en hoofdauteur van het Nature-artikel. „Maar niet zoals de asbak die je vroeger kleide. Meer zoals Franse yoghurt, of een Danoontje.” 
Als je zo’n bakje omkeert op je bord, zo legt Bonn uit, dan behoudt de yoghurt zijn vorm, als een puddinkje. Behalve als je er eerst in roert: dan stroomt de yoghurt weg zodra je het bakje omkeert. „Dat komt doordat er in de yoghurt een netwerk is gevormd van melkeiwitten”, vertelt Bonn. „Door te roeren maak je dat kapot.”
De kleideeltjes in drijfzand gedragen zich ook zo, aldus de hoogleraar. Naarmate het drijfzand zich zet, vormen de platte kleideeltjes een nette structuur in het materiaal, bijeengehouden door elektrostatische krachten. „Een soort kaartenhuis”, zegt Bonn. „Dat kaartenhuis houdt de zanddeeltjes in het drijfzand op hun plek. Maar onder invloed van druk stort dat kaartenhuis in elkaar.” Het mengsel wordt opeens duizend keer zo vloeibaar en de zanddeeltjes zakken snel naar beneden.
Daarom zak je dus plotseling weg in drijfzand als je er je gewicht op zet. En hoe meer je trappelt, hoe vloeibaarder het wordt. Maar waarom komen je voeten dan toch vast te zitten? „Vlak onder je voeten is het drijfzand nog hard. Op die harde laag verzamelt zich het zand dat naar beneden is gezakt. En zo komen je voeten vast te zitten in dikke modder.”
Je voeten daaruit lostrekken kost evenveel kracht als het optillen van een kleine auto, berekenden de Amsterdammers. Dat lukt je niet zonder hulp. „Dat is dus het echte gevaar van drijfzand: dat je niet meer loskomt”, aldus Bonn. „Niet zozeer dat je verdrinkt. Niet in het drijfzand, tenminste. Hooguit in het water van opkomend getij.”
Wekelijks zoekt de redactie wetenschap  het antwoord op 
een veelgestelde vraag. 
Ook een vraag? 
durftevragen@nrc.nl</p>]]></description>
      <guid>https://www.nrc.nl/nieuws/2022/09/30/kun-je-verdrinken-in-drijfzand-a4143486</guid>
      <pubDate>Fri, 30 Sep 2022 00:00:00 +00:00</pubDate>
    </item>
    <item>
      <title><![CDATA[Waarom heeft een mandarijn soms één vies partje?]]></title>
      <description><![CDATA[<p>Fris en oranje liggen ze in de winkels: mandarijnen, sinaasappels, clementines, minneola’s. Maar soms zijn het dooie mussen. Ze zijn nauwelijks te pellen of zitten juist veel te los in hun jasje, ze blijken zuur, droog, vellerig, vol pitten of deels al verrot vanbinnen. Hoe kan dat? En waarom zijn die afwijkingen vaak beperkt tot slechts één partje?
Citrusproductie is een wereld op zichzelf – ook qua wetenschappelijk onderzoek. Google Scholar geeft maar liefst 1,5 miljoen hits op het woord ‘citrus’. De onderwerpen lopen uiteen van ziekten, geschiedenis en economie tot kweekmethoden, veredeling en genetica.
Eén slecht partje is evolutionair handig.
Een kleine greep: de oudste referentie aan citrus is 
in het Sanskriet
, in de spirituele tekst Vajasaneyi Samhita (vóór 800 v.Chr.). Citrus komt 
oorspronkelijk uit Zuidoost-Azië
. De wereldwijde productie is 
meer dan 125 miljoen ton per jaar
, met China, Brazilië, de VS, Mexico en India als voornaamste productielanden. Al in 1936 verscheen er 
een boek over citrusziekten
. En de 
bacterieziekte 
 
huanglongbing
, oftewel citrus greening, veroorzaakt verliezen tot wel 60 procent.
Toch zijn 
citrusziekten
 niet de voornaamste oorzaak van vieze mandarijnen. Zieke partijen komen niet door kwaliteitscontroles heen. Belangrijker is een aantal randvoorwaarden die bepalen hoe lekker een mandarijn is. 
Maar liefst 30 procent van de smaakbeleving van een mandarijn zit hem bijvoorbeeld in het mondgevoel, aldus 
een Chinese studie
 in 
BMC Genomics
 uit 2018 . Bij dat mondgevoel is het omhulsel van de partjes heel belangrijk. Dat kan dun zijn of dik, knapperig of taai, sappig of zelfs houtig. De Chinese onderzoekers ontdekten dat in variëteiten met dikke, taaie huidjes meer genen zijn aangeschakeld voor pectine (verantwoordelijk voor verdikking, ook in jam), cellulose (stevigheid) en lignine (houtigheid). 
„De variëteiten van mandarijnen zijn van zichzelf heel verschillend in smaak”, vertelt Pablo Broch Sebastia, mede-oprichter van 
Citrus Sebastia
. Dit Spaans-Nederlandse importbedrijf werkt samen met boeren in Valencia. „Sommige zijn sappiger, andere vleziger. Het hangt er ook vanaf of het een originele pure mandarijn is, of een kruising tussen een sinaasappel en een mandarijn. De kenmerken van het ras bepalen hoe lang de mandarijn houdbaar is en hoe snel die uitdroogt.” 
Daarnaast zijn de groeiomstandigheden van belang, vervolgt Sebastia. „Als mandarijnen plotseling afkoelen, worden ze droger – zowel vóór als na de oogst.” En zo noemt Sebastia nog een handvol factoren die de smaak, structuur en sappigheid van mandarijnen bepalen: grondsoort, boomsoort waarop geënt is, waterkwaliteit, nabijheid van de zee, irrigatiemethode en gebruik van kunstmest en bestrijdingsmiddelen. „Hoe natuurlijker, hoe beter, maar dat is wel vaak duurder”, vat hij samen.
Mandarijnen die je koopt bij Citrus Sebastia, komen uit één streek. Andere importeurs mengen vaak hun mandarijnen. „Als je een netje koopt van een kilo, dan kan er een mandarijn in zitten uit elke regio in Spanje en zelfs uit Noord-Afrika.” Daarom kunnen smaak en kwaliteit binnen een netje en binnen een seizoen ook zo verschillen. Over het algemeen, weet Sebastia, worden mandarijnen in de loop van het seizoen steeds zoeter en sappiger.
Maar rotte appels – of slechte partjes, in dit geval – kunnen er altijd tussen zitten. Waarom dan soms slechts één partje? Het antwoord daarop ligt wellicht voor de hand: omdat bederf vaak op één plekje ontstaat. Het taaie velletje houdt het beperkt tot één segment. Handig, evolutionair gezien.

		
Nieuwsbrief

		NRC Wetenschap
	

		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://www.nrc.nl/nieuws/2022/09/22/waarom-heeft-een-mandarijn-soms-een-vies-partje-a4142717</guid>
      <pubDate>Thu, 22 Sep 2022 00:00:00 +00:00</pubDate>
    </item>
    <item>
      <title><![CDATA[Heeft een visser in camouflage-outfit eerder beet?]]></title>
      <description><![CDATA[<p>Je herkent ze zo, langs de waterkant: de doorgewinterde vissers. Urenlang zitten ze op hun campingstoeltje, roerloos en doodstil. En: ze dragen camouflagekleding, vaak van top tot teen. Maar heeft dat laatste eigenlijk wel zin? Zien vissen vanuit het water het verschil tussen legerkleuren en zeg, pimpelpaars met geel? En maakt het ze wat uit?
Vissen kunnen hun omgeving uitstekend waarnemen, weet Martijn Schiphouwer van Ravon, de organisatie voor reptielen-, amfibieën- en vissenonderzoek in Nederland. Maar hóé ze dat doen, verschilt sterk van soort tot soort.
„Vissen hebben zintuigen voor verschillende doelen, zoals het vinden van voedsel of een partner, of het vluchten voor roofdieren”, vertelt hij. „Sommige soorten gebruiken vooral tast en geur, andere vooral zicht. Aangezien vissen zich veel in troebele en donkere omstandigheden bevinden, zijn vooral de zintuigen om trillingen waar te nemen veel sterker ontwikkeld dan bij andere dieren.” Veel vissoorten hebben bijvoorbeeld een zijlijnorgaan: een gootje van drukgevoelige haarcellen in hun flank, waarmee ze bewegingen in het water waarnemen.
Als eeuwige prooidieren zijn vissen altijd alert, benadrukt Schiphouwer. Veel soorten kijken steeds goed om zich heen – ook naar boven, want ook daar kan het gevaar vandaan komen: bijvoorbeeld een reiger of visarend. Het beeld boven water is voor een vis echter niet altijd even goed, vanwege de troebelheid van het water, lichtbreking – het beeld ‘verspringt’ op de overgang van lucht naar water – en rimpelingen van het wateroppervlak.
„Daarom zijn vissen vooral alert op bewegingen en contrasten”, zegt Schiphouwer, „bijvoorbeeld schaduwen die plotseling op het water vallen. Als je op vissen ‘jaagt’, dan moet je dus zoveel mogelijk stilstaan en je omzichtig bewegen, zoals een reiger. Of helemaal opgaan in je omgeving, zoals een roerdomp.”
Camouflagekleding heeft dus zeker zin, concludeert hij – met name bij schuwe soorten met goed zicht die vlak bij de kant leven, zoals snoek, roofblei, blankvoorn en karper. Met camouflagekleding val je mooi weg tegen een rietkraag of bosrand – net als een roerdomp.
Maar hoe zit het dan in het open veld, langs een sloot in het veenweidegebied? Kun je daar niet beter een lichtblauw pak aantrekken, als een blauwe reiger, om weg te vallen tegen de hemel?
Dat hangt af van de omstandigheden, weet Marco Kraal van Sportvisserij Nederland, bioloog en fervent visser. „Als je de zon recht in de rug hebt, dan ben je alleen maar een zwart silhouet en dan maakt het die vissen niet uit of jij camouflagekleding aanhebt of een knalgeel of pimpelpaars pak”, zegt hij. „Dan zijn het vooral je bewegingen die uitmaken.”
En als de zon van voren komt? „Dan hangt het af van het moment van de dag, en van het soort vis, en van de troebelheid van het water.” Geen peil op te trekken, dus? „Jawel, ik zou zeggen: er is altijd wel een beetje bewolking en een beetje schaduwwerking. Dus een lichtblauw pak zou ik niet aanraden. Camouflagekleding is dan beter.”
Heeft hij die zelf dan ook aan tijdens het vissen? „Nee, ik draag gewoon outdoorkleding in gedekte kleuren. Dat werkt ook prima. Die legerkleding, dat is een beetje een cultuurdingetje van karpervissers.”

		
Nieuwsbrief

		NRC Wetenschap
	

		Op de hoogte van kleine ontdekkingen, wilde theorieën, onverwachte inzichten en alles daar tussenin</p>]]></description>
      <guid>https://www.nrc.nl/nieuws/2022/09/15/heeft-een-visser-in-camouflage-outfit-eerder-beet-a4141887</guid>
      <pubDate>Thu, 15 Sep 2022 00:00:00 +00:00</pubDate>
    </item>
  </channel>
</rss>
