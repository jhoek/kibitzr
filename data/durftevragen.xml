<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[I was like, why..?  Waarom zeggen internationale studenten zowat in elke zin ‘like’?]]></title>
      <description><![CDATA[<p>In onze universiteitssteden hoor je nu vaak het Engels dat Europese studenten onder elkaar gebruiken. En vaak komt daarin de hele tijd het woordje ‘like’ voorbij. Soms zelfs in iedere zin. Waarom doen ze dat? Bertus van Rooy, hoogleraar Engelse taalkunde aan de UvA, zegt dat dit ooit in de VS is begonnen, „vermoedelijk in Los Angeles”. Vervolgens heeft het zich verspreid over andere Engelstalige gebieden. En nu heeft het zich dus ook genesteld in het Engels van jonge mensen voor wie het Engels niet de moedertaal is. Van Rooy weet dit uit eigen waarneming, hij heeft veel internationale studenten. Je kunt het een plaag vinden, een soort epidemie. Maar als taalkundige stelt Van Rooy vast dat ‘like’ altijd wel een functie heeft in de zin. Sterker nog, dat ene woordje bedient maar liefst drie verschillende taalkundige functies die in alledaagse gesprekken van cruciaal belang zijn. De oudste functie is die van approximator: ‘like’ drukt uit dat wat volgt ‘ongeveer’ zo is. ‘I have a teacher, she is like 50 years old.’ De lerares is ‘een jaar of 50’. ‘I must have been there for like 4 hours.’ ‘Misschien wel’ vier uur. Mensen zeggen om de haverklap dingen die niet heel precies zijn, maar ongeveer zo. De gesprekspartner weet dat ook wel, maar toch kan het geen kwaad om er een relativerend woordje bij te zetten. In het Nederlands zijn er heel veel van die relativerende woordjes: ‘zeg maar’, ‘ofzo’, ‘misschien’... Uit deze approximator heeft zich vervolgens een tweede functie ontwikkeld: die van quotative. In een gesprek geven mensen hun gedachten en gevoelens en die van anderen voortdurend weer in de directe rede. ‘like’ geeft dan aan dat die directe rede alleen maar een benadering is daarvan. Dus eigenlijk ook weer: ‘ongeveer’. ‘I was like wow.’ Ik had zoiets van wow. ‘She was like oh what have you done.’ Zij had zoiets van o jee wat doe je nou. Uit de approximator heeft zich volgens Van Rooy ook de derde functie ontwikkeld: die van filler. „Een gevolg van semantic bleaching”, zegt hij. „De originele betekenis verbleekt, verzwakt, verdwijnt.” Waardoor ‘like’ opeens dezelfde functie krijgt als woordjes als ‘eh’, ‘ja’ en ‘nou ja’, die je midden in een zin kunt gebruiken als je heel even tijd nodig hebt voor het verder formuleren van de zin. Die korte pauze vul je in met zo’n woordje. Omdat fillers meestal gebruikt worden vóór dat deel van de zin dat het minst snel geformuleerd wordt, is het vaak voor de gesprekspartner een signaal dat nu het belangrijkste (meest informatieve) deel van de zin gaat komen. ‘I was like really impressed.’ ‘Ik was eh heel erg onder de indruk.’ ‘He like just asked a whole lot of questions.’ ‘Hij had eh echt een heleboel vragen.’ In één zin kunnen alle drie de functies voorkomen. Op internet zegt een artiest die zowel zanger als acteur is over die twee hoedanigheden: „For me they’re like the same energy, which is like when people are like you have to choose, I’m like they feel the same.” In het Nederlands zou dat zo kunnen klinken: „Voor mij hebben ze zeg maar dezelfde energie, ik bedoel nou ja als mensen zeggen van je moet kiezen heb ik zoiets van voor mij zijn ze hetzelfde.” Achtereenvolgens: ‘zeg maar’, ‘nou ja’, ‘van’, ‘zoiets van’. De Nederlandse zin klinkt daardoor gevarieerder dan de Engelse zin met vier keer ‘like’.</p>]]></description>
      <guid>https://nrc.nl/nieuws/2024/05/01/i-was-like-why-waarom-zeggen-internationale-studenten-zowat-in-elke-zin-like-a4197621</guid>
      <pubDate>Wed, 1 May 2024 05:25:11 +00:00</pubDate>
    </item>
    <item>
      <title><![CDATA[Waarom word je de ene keer sneller dronken van alcohol dan de andere keer?]]></title>
      <description><![CDATA[<p>Eating is cheating, zeggen mensen die drinken stoer vinden nog weleens. Want als je eet, word je minder snel dronken, en dat is valsspelen. Wie wel wil drinken maar niet om té dronken te worden, legt een bodempje, zoals dat heet. Hoe werkt dat? En waarom word je soms toch sneller dronken dan anders? Hoe snel je dronken wordt hangt af van of je man of vrouw bent, dik of dun, klein of groot, oud of jong. Dat bepaalt hoe snel alcohol in je bloed komt en hoe hoog dan de concentratie in het bloed is. Via mondslijmvlies, slokdarm, maag en dunne darm komt alcohol in het bloed. De lever, die het leeuwendeel afbreekt, doet dat beetje bij beetje en slaat niets op. Als het niet meteen verwerkt wordt, bereikt alcohol via het bloed het hele lichaam, ook de hersenen. Dat voel je. En dat voel je sneller als je niet gewend bent aan alcohol, omdat je lever dan minder snel alcoholdehydrogenase (ADH) aanmaakt dan bij gewoontedrinkers, het enzym dat alcohol afbreekt tot het giftige aceetaldehyde waar je zo katerig van wordt. Er zijn websites die zeggen dat koolhydraatrijk voedsel, zoals pizza, pasta en pannenkoek, de beste bodem is voor een avondje lampenzwaaien. Maar waarom pizza een betere bodem levert dan een gebakken ei? Het is moeilijk om daarvan de onderbouwing te vinden. Waarschijnlijk maakt het niet uit of je koolhydraten, vet of eiwit in je maag hebt. Dát je een bodempje hebt is belangrijker dan wát dat is. Voedsel remt de opname van alcohol, en zorgt dat de alcohol gelijkmatiger in je bloed komt, schrijft Trimbos, het kennisinstituut voor alcohol. In een gevoed lichaam zit bovendien een hoger gehalte ADH-enzymen. Vrouwen hebben minder van die enzymen in maag, darm en lever dan mannen, daardoor blijft alcohol bij vrouwen ook langer in het bloed zitten. Aspirine maakt het nog erger, want die zorgt ervoor dat die enzymen in de maag minder goed hun werk doen. Dan wát je drinkt. Je zou denken: het maakt niet uit, want in een standaardglas – of het nou voor bier, wijn of sterke drank is – zit 10 gram alcohol. Maar los van het feit dat wijn of gin-tonic tegenwoordig soms in een vissenkom op een pootje wordt geschonken, ook het percentage alcohol speelt een rol. In het ‘alcohol ABC’ waar Trimbos aan refereert, staat dat het lichaam alcohol het snelst opneemt als het drankje 20 tot 30 procent alcohol bevat. Een glas sherry (circa 20 procent) geeft verrassend genoeg sneller een hoog promillage dan een glas wodka met 40 procent. Dit komt doordat sterke drank de maaglediging remt. Elders lezen we dat hoge concentraties alcohol de maagspieren irriteren en dat vertraagt de opname. In kleine experimenten werden proefpersonen sneller dronken van wodka-tonic dan van alleen wodka. Maar stevig bewijs dat je van drankjes met koolzuur sneller dronken wordt, ontbreekt. Dat geldt ook voor de rietjeshypothese. Als je door een rietje drinkt, komt de alcohol meer dan normaal in contact met je verhemelte, en dat is meer doorbloed dan je tong, waardoor een deel van de alcohol daar al wordt opgenomen, volgens verslavingsinstelling Jellinek. Maar of het zo werkt? Ninette van Hasselt van Trimbos stuurt nog een opmerking van onderzoekers die concluderen dat het nooit goed is onderzocht. En wat heb je aan dit soort weetjes? Veel relevanter, zegt Van Hasselt, is de kennis dat het per persoon en per moment enorm verschilt hoe snel je dronken wordt. „Belangrijk is dat je niet drinkt op een lege maag en zicht hebt op hoeveel je drinkt. Wie telt, drinkt minder.” En een open deur tot slot: „De beste bewezen manier om niet dronken te worden is niet te veel drinken.”</p>]]></description>
      <guid>https://nrc.nl/nieuws/2024/04/24/waarom-word-je-de-ene-keer-sneller-dronken-van-alcohol-dan-de-andere-keer-a4196909</guid>
      <pubDate>Wed, 24 Apr 2024 05:25:11 +00:00</pubDate>
    </item>
    <item>
      <title><![CDATA[Waarom werken sommige vaccins levenslang en andere niet?]]></title>
      <description><![CDATA[<p>De prik die beschermt tegen bof, mazelen en rodehond (BMR) krijgen kinderen met 14 maanden, en met 9 jaar opnieuw. Dan zijn ze er normaal gesproken voor altijd van af. De tetanusprik moet je echter elke tien jaar opnieuw halen. Griep- en coronavaccins zelfs ieder jaar. Maar waarom? Wat bepaalt de ‘houdbaarheid’ van die opgewekte weerstand? Dat je die vaccins krijgt met verschillende frequenties en op verschillende leeftijden, hangt samen met een cocktail aan factoren, vertelt Joost Wiersinga, hoogleraar infectieziekten bij het Amsterdam UMC. Kort gezegd zijn het de eigenschappen van de ziekteverwekkers, van de vaccins en van ons immuunsysteem die bepalen hoe lang ze werken. „Een zorgvuldige afweging daarvan heeft geleid tot het Rijksvaccinatieprogramma”, zegt hij. „Dat zit echt heel vernuftig in elkaar.” Laten we beginnen bij de ziekteverwekkers, veelal virussen of bacteriën (tegen schimmels en parasieten wordt nauwelijks gevaccineerd). „Er zijn veel virussen die aan de lopende band muteren”, vertelt Wiersinga, „zoals het griepvirus, en ook het coronavirus. Daarom heb je ieder jaar een ander vaccin nodig, dat is aangepast aan de heersende varianten.” Bacteriën muteren minder snel. Daarom hoef je de vaccins daartegen, zoals meningokokken en pneumokokken, veel minder vaak te herhalen; pneumokokken bijvoorbeeld pas weer als je 60+ bent. Baby’s krijgen die prik drie keer: met drie, vijf en twaalf maanden. Tegen meningokokken krijg je er twee: met 14 maanden en met 14 jaar. Wiersinga: „De ‘ideale leeftijd’ bij vaccinatie verschilt per ziekteverwekker.” Sommige vaccins zo snel mogelijk; andere niet te vroeg, omdat de baby nog genoeg antistoffen van de moeder heeft en het baby-immuunsysteem nog niet genoeg is uitgekristalliseerd. En sommige zijn pas later relevant, zoals humaan papillomavirus (HPV), dat bepaalde soorten kanker kan veroorzaken na seksuele overdracht. „Medisch gezien kun je prima meerdere prikken tegelijk geven, maar vaak zijn het er maximaal twee, omdat het anders te belastend kan zijn.” Ook van de vaccins verschillen de eigenschappen. „Sommige bestaan uit een levend, maar verzwakt virus”, vertelt Wiersinga, „zoals het mazelenvaccin. Dat wekt een goede, sterke immuunrespons op, die na twee prikken vaak levenslang beschermt. Andere zijn gebaseerd op maar één klein stukje van het virus, zoals de coronavaccins. Heel elegant. Maar dat wekt een minder brede immuunrespons op en werkt ook minder lang.” Zodra een ziekteverwekker ons lichaam binnenkomt, activeert het immuunsysteem B-cellen en T-cellen: sterk gespecialiseerde witte bloedcellen. B-cellen maken antistoffen die de ziekteverwekker onschadelijk maken. T-cellen doden zieke cellen, reguleren de productie van ontstekingsstoffen en stimuleren B-cellen – en nog veel meer. Veel van die immuuncellen leven niet lang. Maar de zogeheten B-geheugencellen kunnen decennia in je lichaam sluimeren. Ze zitten in je beenmerg en lymfeklieren, maar ook op veel andere plekken, en worden weer actief zodra het nodig is. Veel daarvan is nog niet bekend. „Sommige leven zelf niet heel lang, maar kunnen wel eindeloos delen”, vertelt Wiersinga. „Daarbij blijft de informatie over de ziekteverwekker bewaard via de epigenetica, het patroon waarin genen zijn aan- en uitgeschakeld. Die informatie geven ze door aan de volgende generatie cellen.” Hoeveel geheugencellen worden aangemaakt, en hoe die zijn geprogrammeerd, „kan per ziekteverwekker verschillen. Vandaar al die verschillende werkingsduren.”</p>]]></description>
      <guid>https://nrc.nl/nieuws/2024/04/17/waarom-werken-sommige-vaccins-levenslang-en-andere-niet-a4196283</guid>
      <pubDate>Wed, 17 Apr 2024 05:25:11 +00:00</pubDate>
    </item>
    <item>
      <title><![CDATA[Hoe past al dat kikkerdril in een kikker?]]></title>
      <description><![CDATA[<p>Je ziet ze nu in veel sloten: grote klonten kikkerdril, soms wel 15 centimeter in doorsnee. Stel dat die klont bolvormig is, dan heeft die een inhoud van 1,8 liter. Dat is meer dan zo’n grote colafles. Hoe past dat in die arme moederkikker? Leggen meerdere vrouwtjes soms samen zo’n klont? Of is er iets anders aan de hand? Eén vrouwtje legt zo’n klont, vertelt Raymond Creemers van Ravon (Reptielen Amfibieën Vissen Onderzoek Nederland). Vaak leggen veel vrouwtjes hun eieren tegelijkertijd, en dan kan de hele sloot vol liggen met de lillende massa’s. Maar hoe kan dat allemaal tevoorschijn komen uit lijfjes van 10 cm lang? „Dat doet het niet”, helpt Creemers ons meteen uit de droom. „Kikkerdril bestaat grotendeels uit een waterige gelei. Pas op het allerlaatste moment, vlak voor de eileg, verpakt het vrouwtje haar eicellen in een gel-achtig laagje. Dat komt uit klieren die vlak bij de uitgang zitten. Pas in het water zwelt die gel helemaal op.” De gel bestaat uit eiwitten die extreem hydrofiel (waterminnend) zijn: ze zwellen enorm op zodra ze in contact komen met water. In het kikkerlijf gebeurt dat nog niet: de klieren houden de componenten blijkbaar droog genoeg. „Maar als een reiger of een bunzing in het voorjaar een vrouwelijke kikker eet, dan beginnen die gel-eiwitten in hun maag op te zwellen”, vertelt Creemers. „Ze braken die weer uit in grote klonten. Je vindt die soms in de natuur. Sterrenschot, noemen we dat.” Vroeger dachten mensen dat het stukjes van vallende sterren waren. Heksensnot is een andere benaming. De gel beschermt de kikkerembryo’s tegen uitdroging en rovers. De kikkereitjes zijn nog niet bevrucht als ze het vrouwtje verlaten. Hoe zit dat dan? „Kikkers hebben een uitwendige bevruchting”, vertelt Creemers. „Het mannetje grijpt het vrouwtje van achteren stevig vast en loost zijn zaad op het moment dat de eitjes naar buiten komen.” Dat die gel dan al begint te zwellen, is niet erg: de spermacellen vinden hun weg wel naar de eicellen. Dat komt doordat er in die gel bepaalde stoffen zitten, waaronder het eiwit allurine, die zaadcellen aantrekken. Net als bij mensen, trouwens. Alleen bij menselijke eicellen is die laag om de eicel veel dunner. In de dikke gellaag van het kikkerei komen de spermacellen een gradiënt van allurine tegen waar ze tegenin zwemmen om bij de eicel te komen. „Die eicel, dat is dat zwarte puntje dat je in elk bolletje kikkerdril ziet zitten”, vervolgt Creemers. „Dat puntje ontwikkelt zich tot het kikkervisje. En het wordt daarbij niet groter. Het embryo haalt dus geen voedingsstoffen uit het gel-omhulsel.” Die eicel zelf is maar 1,5 tot 2 millimeter groot, maar toch zitten daar alle voedingsstoffen in – net als in een kippenei, dat in feite ook één grote eicel is, maar dan met een kalklaagje eromheen. Beide type eicellen bevatten een embryonaal deel en een voedseldeel: de dooierzak. Tijdens de embryonale ontwikkeling vouwt het groeiende embryo zich steeds meer om die dooierzak heen, die uiteindelijk verdwijnt in het lichaam. Door die dooier is de kikkereicel veel groter dan de menselijke eicel, die geen voeding bevat en maar 0,12 mm meet. Maar ook weer niet zo groot als die van de struisvogel. Die heeft het record in de dierenwereld, met haar eicel van 15 cm.</p>]]></description>
      <guid>https://nrc.nl/nieuws/2024/04/10/hoe-past-al-dat-kikkerdril-in-een-kikker-a4195500</guid>
      <pubDate>Wed, 10 Apr 2024 05:25:12 +00:00</pubDate>
    </item>
    <item>
      <title><![CDATA[Waarom hebben veel jassen een rits die ook van onderen opent?]]></title>
      <description><![CDATA[<p>De ritssluiting is een van de vernuftigste simpele uitvindingen, volgens de ongeëvenaarde website HowStuffWorks. Twee rijen tandjes, met bolle en holle zijden, die precies in elkaar haken en zo twee stukken stof stevig bij elkaar houden. Je kunt de twee rijen normaal gesproken (brute kracht of slijtage daargelaten) alleen in en uit elkaar dwingen met een ‘glijder’ die aan de binnenkant een Y-vormige holte heeft. Die Y is overigens niet de Y in het bekende ritsmerk YKK. Die afkorting is Japans en staat voor Yoshida Kogyo Kabushikikaisha, oftewel Yoshida BV, vernoemd naar oprichter Tadao Yoshida in 1934. Het concept is nog ouder dan dat. De Amerikaan Elias Howe bedacht in 1851 een treksluiting voor schoenen. Hij deed er verder niets mee, want hij was veel te druk met het uitvinden van de eerste naaimachine. Zijn landgenoot Whitcomb Judson bedacht in 1891 een ‘universele sluiter’ met haakjes en oogjes die je met een glijder kon sluiten en openen. Judson bouwde er een fabriek omheen, maar die werd pas een kwarteeuw later echt succesvol toen zijn hoofdontwerper, de Zweed Gideon Sundbäck, de rits bedacht zoals we die nu kennen. Die rits is dus sindsdien nauwelijks veranderd. Je hebt nu hooguit varianten, waaronder ritsen met twéé glijders. Als je die kop-aan-kop monteert, krijg je de rits die vanuit één punt in twee richtingen opent, zoals in een schoolrugzak of tent. In de rits van veel jassen zitten de twee glijders juist kont-aan-kont. Daardoor kun je de rits vanaf twee uiteinden openen. Maar waarom eigenlijk? Wetenschappelijke verklaringen heeft uw verslaggever niet kunnen vinden. De enige hits in Google Scholar gaan over computerchips en eiwitten die ritsen. Technische verhandelingen gaan vooral over waterdichtheid – niet over het aantal glijders. Dan maar eens kijken bij gerenommeerde kledingmerken. „Deze ritsen zijn niet alleen modieus, maar dienen echt een doel”, zegt een zéér Britse heer-in-pak in een filmpje van modemerk Rampley. „Het zal u opvallen dat u ze vooral ziet bij de betere jassen.” Als de rits van onderen een eindje opent, zit de jas volgens deze heer comfortabeler als je laag zit, „bijvoorbeeld in je sportauto.” De jas beknelt je buik niet en kruipt niet gênant omhoog. Er zijn ook écht sportieve contexten waarin de extra ruimte handig is. Bijvoorbeeld mountainbiken, paardrijden (waarbij de jas over een breed zadel moet vallen) en rotsklimmen met een harnas-en-touw. Modemerk Berluti noemt nog een tweede voordeel: „Stelt u zich eens voor dat u tijdens een winterstorm uw autosleutels zoekt in de zijzak van uw colbert of broek. In plaats van uw jas vanaf de bovenkant volledig open te ritsen om bij de genoemde zak te komen, waardoor uw persoon volledig wordt blootgesteld aan de kou en het vocht, hoeft u alleen maar de onderste ritssluiting van uw jas omhoog te trekken, terwijl u comfortabel warm en beschermd blijft!” De Amerikaanse Carol op het vragenforum Quora weet hoe je met twee glijders mode en comfort kunt combineren: „De bovenste doe je een stukje naar beneden om er cooler uit te zien. En de onderste doe je iets naar boven zodat je jas beter past rond je dikke buik of heupen.” Motorsite Adventure Rider, tot slot, heeft nog een extra nut ontdekt. „Je kunt er makkelijker mee plassen.”</p>]]></description>
      <guid>https://nrc.nl/nieuws/2024/04/03/waarom-hebben-veel-jassen-een-rits-die-ook-van-onderen-opent-a4194936</guid>
      <pubDate>Wed, 3 Apr 2024 05:25:12 +00:00</pubDate>
    </item>
    <item>
      <title><![CDATA[Word je ziek als je met nat haar naar buiten gaat?]]></title>
      <description><![CDATA[<p>De adviezen zijn eeuwenoud: zorg dat je niet te veel afkoelt, want anders word je ziek! Blijf uit de tocht, ga niet zonder jas naar buiten, treuzel niet in de kou, kom snel weer binnen als je bezweet bent of natgeregend. En ga vooral niet naar buiten met nat haar. Zijn het zinnige adviezen? Nee, stelt Michael S. Kramer, hoogleraar epidemiologie en biostatistiek aan de Canadese McGill University in zijn boek Believe it or not – The history, culture and science behind health beliefs and practices (2023). Hij wijdt hier zelfs een heel hoofdstuk aan, getiteld ‘Dodging the Draft: Does Avoiding the Cold Reduce the Risk of Catching a Cold?’ ‘Niet met nat haar naar buiten gaan’ is zijn favoriete goedbedoelde raad, schrijft Kramer. Maar die ontkracht hij meteen: het is niet de kou waar je ziek van wordt. Het zijn virussen. De meest algemene veroorzakers van verkoudheid zijn rhino-, adeno- en griepvirussen, respiratoir syncytieel virus (rsv) en – jawel – het coronavirus. Tijdens of vlak na blootstelling aan kou op zichzelf zul je dus niet ziek worden. Tenzij je ergens onderweg in aanraking komt met besmette mensen of hun lichaamsvloeistoffen. De taalconnectie tussen ‘koude’ en ‘kou vatten’ is minstens terug te leiden tot de zestiende eeuw, schrijft Kramer – ver voordat er enige kennis was over ziekteverwekkers. Hij is er niet alleen in het Engels en het Nederlands, maar bijvoorbeeld ook in het Duits (Erkältung), Spaans (resfriado) en Grieks (krýo). Kramer vertelt dat veel mensen tegenwoordig best weten dat virussen de boosdoener zijn, maar dat ze denken dat een besmetting alléén niet voldoende is om verkouden te worden. En, is kou echt een noodzakelijk ingrediënt? Kramer dook diep in de medische literatuur. Verkoudheden en griepverschijnselen pieken veelal in de winter, als het buiten koud is, concludeert hij. Maar dat ligt niet aan de kou an sich, maar aan het feit dat mensen ’s winters meer tijd binnenshuis doorbrengen. Er is een duidelijke link tussen infecties en mensen die dicht op elkaar zitten in verwarmde, slecht geventileerde ruimtes. Maar hoe zit het dan met ons immuunsysteem? Wordt dat niet kwetsbaarder als we meer energie moeten steken in onszelf opwarmen? Sommige labstudies bij muizen lijken dat te suggereren, merkt Kramer op, maar de schaarse studies bij mensen geven geen eenduidige resultaten. Een zoektocht in database PubMed bevestigt dat. „De kwestie blijft onderwerp van debat”, aldus een review in 2022 over koude dompelbaden. Er zijn wel aanwijzingen dat koudeblootstelling bepaalde immuuncellen activeert, maar het blijft de vraag of dat een klinisch effect heeft. Een oudere review, uit 2002, concludeert dat er in elk geval „geen bewijs is dat blootstelling aan kou het immuunsysteem onderdrukt.” Maar dan: een groot onderzoek uit 2019 onthulde een nieuw, direct afweermechanisme in de neus. Na contact met indringers scheidt het neusslijmvlies kleine blaasjes af met daarin stoffen die ziekteverwekkers doden. En nu komt het: eind 2022 bleek dat dit systeem minder goed werkt in koude lucht. Kramers boek lag toen misschien al bij de drukker – of hij zal het nieuws in deze context niet zo relevant hebben gevonden. De meeste besmettingen loop je immers binnenshuis op. Hoe dan ook, wie fit is en snotteraars vermijdt, kan gerust met nat haar naar buiten.</p>]]></description>
      <guid>https://nrc.nl/nieuws/2024/03/28/word-je-ziek-als-je-met-nat-haar-naar-buiten-gaat-a4194365</guid>
      <pubDate>Thu, 28 Mar 2024 05:25:12 +00:00</pubDate>
    </item>
    <item>
      <title><![CDATA[Worden honden schor als ze veel blaffen?]]></title>
      <description><![CDATA[<p>Urenlang kunnen ze soms blaffen: honden in kennels, hyperwaakhonden, of gewoon het irritante keffertje van de buren. Krijgen die veelblaffers weleens last van hun stem? Of is schorheid voorbehouden aan mensen? De anatomie van de hondenstem is grofweg gelijk aan die van mensen. Sterker nog: medici gebruiken soms het hondenstrottenhoofd als proefmodel, vanwege de grote overeenkomsten. Schorheid en heesheid hebben hun oorsprong in de stembanden: een set van weefselplooien in het strottenhoofd, met een spleet ertussen. Die spleet kunnen we openen en sluiten, waardoor we de plooien op verschillende manieren kunnen laten trillen als er lucht doorheen stroomt. Zo kunnen wij onder meer praten, zingen en neuriën – en kunnen honden blaffen, janken en grommen. De stembanden bestaan vooral uit spierweefsel, vertelde kno-arts Rico Rinkel van Amsterdam UMC eerder in NRC. „Dat spierweefsel is bekleed met slijmvlies. Tussen het spierweefsel en het slijmvlies ligt de zogeheten ruimte van Reinke, die is gevuld met een soort gel.” Dat geheel zorgt ervoor dat de stembanden heel soepel trillen bij het praten of blaffen. Maar als ze overmatig worden geprikkeld, kan zich extra vocht ophopen in zowel het slijmvlies als de onderliggende ruimte. Rinkel: „Dan worden de stembanden zwaarder en trillen ze langzamer. Het geluid klinkt dan lager.” Geluidsveranderingen zie je ook bij honden die overmatig blaffen, weet Ineke van Herwijnen van de Utrechtse faculteit diergeneeskunde. „Die kunnen inderdaad schor worden”, vertelt ze. „Dat zie je bijvoorbeeld in hondenpensions waarin veel blafgedrag is, door opwinding of stress. Schorheid kan ook komen door sommige luchtweginfecties.” Maar hoe zit het dan met langduriger overbelasting? Bij mensen kan die leiden tot zichtbare weefselveranderingen, aldus kno-arts Rinkel. „Die zien we soms bij docenten of zangers”, vertelt hij. „Zij kunnen een soort knobbeltjes op de stembanden krijgen. Als daardoor de stembanden niet meer goed sluiten, gaat de stem hees klinken.” Door rust en ontspannener stemgebruik kunnen die knobbeltjes weer weggaan. Maar duurt de overbelasting te lang, dan gaan ze minder makkelijk weer weg. Iets dergelijks zien we soms ook bij honden, vertelt honden-kno-arts Gert ter Haar van de praktijk AniCura in Utrecht. „Dit kan gebeuren bij elke beschadiging of ontsteking van het slijmvlies van het strottenhoofd, dus niet per se door veel blaffen”, zegt hij. „Soms ontstaan grotere poliepen, die ook benauwdheid geven. Dat is altijd reden voor behandeling. Poliepen die alleen heesheid veroorzaken, nemen we vaak voor lief.” Niet alle honden blaffen overigens evenveel. Ten eerste is er een groot verschil tussen rassen. „Mensen hebben hondenrassen mede geselecteerd op hun blafneiging”, vertelt Van Herwijnen. Waakhonden blaffen bijvoorbeeld veel; de Afrikaanse Basenji blaft helemaal niet. Hij jankt soms wel – en hij jodelt, aldus bronnen op internet. Dan zijn er nog verschillen in persoonlijkheid en in prikkel- of angstgevoeligheid, bijvoorbeeld na verwaarlozing of trauma. Kun je honden eigenlijk afleren te blaffen? Niet echt, weet Van Herwijnen. „Erfelijke blafneiging komt vaak samen met andere eigenschappen die onder invloed staan van selectie, zoals opwinding.” Andersom kun je een hond („met veel geduld en secuur trainen”) wel leren om soms juist wél te blaffen, ook op jouw commando of signaal. Bijvoorbeeld politie-, lawine- of drugshonden.</p>]]></description>
      <guid>https://nrc.nl/nieuws/2024/03/21/worden-honden-schor-als-ze-veel-blaffen-a4193600</guid>
      <pubDate>Thu, 21 Mar 2024 05:25:13 +00:00</pubDate>
    </item>
    <item>
      <title><![CDATA[Hoe kun je het beste meten of je te zwaar bent of niet?]]></title>
      <description><![CDATA[<p>Overal op internet kun je binnen enkele seconden je BMI berekenen. Je vult gewicht en lengte in en voilà: een persoonlijke score. Neem iemand van 1,75 meter met een gewicht van 67 kilo. De som is dan simpel: 67 gedeeld door 1,75 in het kwadraat. Dat geeft een BMI van 21,9. Een keurige BMI, volgens de calculator. Tussen de 18,5 en 25 is een ‘normaal’ gewicht, onder de 18,5 geldt als ondergewicht, boven de 25 is overgewicht en vanaf BMI 30 is er sprake van obesitas. De body mass index (BMI) is een veelgebruikte maatstaf om te bepalen of je gewicht gezond is. Maar is iemand met een te hoog BMI ook altijd ongezond? BMI kijkt alleen naar gewicht versus lengte, het weet verder niets. Niets over spieren, niets over vet, niets over waar het vet zit. Dus wat is de waarde van dit instrument, dat ook door artsen en wetenschappers veel wordt gebruikt? Bodybuilders, met minimaal vet, kunnen hetzelfde BMI hebben als iemand met minder spieren en een overmaat aan vet. Een Amerikaanse artsenorganisatie schreef vorig jaar nog dat er minder nadruk moet liggen op BMI. De index houdt weinig rekening met individuele verschillen. BMI, zo’n 200 jaar geleden bedacht door de Belgische wiskundige Adolphe Quetelet, was een goede vuistregel voor Europese blanke mannen, maar hield geen rekening met geslacht, leeftijd en etniciteit. Een Amerikaanse voedingsdeskundige koppelde vervolgens in 1972 de BMI-waarden aan een mager, gezond of een te zwaar lichaam. Individuele verschillen zijn wel degelijk aanwezig. Zo hebben Zuid-Aziatische mensen gemiddeld meer lichaamsvet dan bijvoorbeeld mensen met wortels in West-Europa, ondanks eenzelfde BMI-score. Vrouwen hebben over het algemeen meer vetreserves dan mannen, terwijl bij kinderen ook leeftijd en groeifase een rol spelen. BMI is dus niet de perfecte maatstaf voor individuen, „maar het blijft wel een nuttig instrument om obesitas op populatieniveau te meten”, zegt Jutka Halberstadt, universitair docent obesitas aan de Vrije Universiteit Amsterdam, gespecialiseerd in kinderen. Je kunt op die manier bijvoorbeeld wel zien dat het aantal Nederlanders met obesitas stijgt. Voor de gezondheid van een individu is het belangrijk om verder te kijken. De plek van het overtollige vet zegt namelijk ook veel. Vetophoping rond de buik (appelvorm) brengt meer gezondheidsrisico’s met zich mee dan veel vet rond de billen (peervorm). Zo kan iemand met een normaal BMI, maar met een grote buikomvang, het advies krijgen gezonder te leven. Overmatig buikvet komt voor rondom de buik, maar ook dieper in de buikholte, rondom de organen, genaamd visceraal vet. Dit vet verhoogt onder andere het risico op hart- en vaatziekten. Voor mannen geldt dat vanaf een middelomtrek van 102 centimeter of meer, voor vrouwen is dat vanaf 88 centimeter. Halberstadt: „Daarnaast is het belangrijk dat hulpverleners kijken naar andere ziektes die samenhangen met overtollig vet. Ook spelen onderliggende psychische en sociale problemen vaak een rol.” Obesitas kan bijvoorbeeld ontstaan door problemen op het gebied van stemming, trauma’s, armoede en sociale relaties op school of werk. Deze factoren kunnen veel invloed hebben op hoe succesvol de behandeling is. Ondertussen zoeken onderzoekers ook naar nieuwe formules. Zo publiceerde een groep Europese onderzoekers onlangs in Scientific Reports de A Body Shape Index (ABSI): een score die de vorm van het lichaam bepaalt aan de hand van lengte, gewicht en middelomtrek, verwerkt in een ingewikkelde som. De index houdt rekening met vetverdeling, met name het aandeel buikvet. Ook hiervoor bestaat een onder- en bovengrens. De studie liet zien dat ABSI effectiever is in het inschatten van het risico op overlijden in vergelijking met de huidige praktijk van het combineren van BMI en middelomtrek. Een andere manier om risico’s beter in te schatten zou de Relative Fat Mass-index zijn, die het gewicht buiten beschouwing laat en alleen lengte en middelomtrek gebruikt om het vetpercentage in te schatten. En het einde is nog niet in zicht: andere methodes die bijvoorbeeld botdichtheid en exacte vetpercentages berekenen kunnen ook helpen om preciezer te meten. Neem de ‘intelligente’ weegschaal, die aangeeft of het percentage vet te hoog is (voor vrouwen boven de 30 procent en mannen boven de 25 procent, afhankelijk van de leeftijd). Hoe geavanceerd de methoden en formules ook zijn, het meten van elke gram zal obesitas niet zomaar laten verdwijnen. „Om obesitas effectief aan te pakken, is veel meer nodig dan alleen een BMI-getal”, benadrukt Halberstadt. „Naast psychosociale, medische en genetische factoren hebben ook leefstijl- en omgevingsfactoren een grote invloed. Deze factoren geven inzicht in wat de obesitas veroorzaakt en in stand houdt. Cruciaal is de dikmakende omgeving die een gezonde levensstijl echt heel moeilijk maakt voor veel mensen.” Nederlanders worden steeds zwaarder en inmiddels heeft 16 procent obesitas.De medische noodzaak om in te grijpen wordt steeds groter. In een serie artikelen maakt de wetenschapsredactie van NRC de balans op.</p>]]></description>
      <guid>https://nrc.nl/nieuws/2024/03/14/hoe-kun-je-het-beste-meten-of-je-te-zwaar-bent-of-niet-a4192921</guid>
      <pubDate>Thu, 14 Mar 2024 05:25:13 +00:00</pubDate>
    </item>
    <item>
      <title><![CDATA[Waarom heelt de huid niet altijd netjes na een verwonding?]]></title>
      <description><![CDATA[<p>Een snee, een schram, een brandwond, waterpokken, acne, een ontsteking: allemaal kunnen ze littekens veroorzaken. Die heb je in allerlei soorten en maten, van harde witte kabels tot zachte roze verheffingen en van putjes tot grote plakkaten. Maar waarom maakt ons lichaam eigenlijk littekens? Hebben die een functie? Bij het Radboudumc in Nijmegen werkt een specialist die de vraag graag wil beantwoorden. Madelon Vonk is reumatoloog. Maar... is reuma niet de ziekte van ontstoken gewrichten? Wat heeft dat met littekens te maken? „Ik ben gespecialiseerd in complexe autoimmuunziekten”, vertelt Vonk. „Dat zijn ziekten waarbij het afweersysteem eigen weefsels aanvalt, in plaats van lichaamsvreemde stoffen of ziekteverwekkers. Reuma is een verzameling van zulke autoimmuunziekten. Mijn specialisatie is systemische sclerose: een aandoening waarbij mensen in hun hele lichaam littekenweefsel ontwikkelen, ook in hun organen, door een foutje in het afweersysteem.” Normaal gesproken is littekenweefsel een bijproduct van wondgenezing, legt Vonk uit. Het is een vorm van bindweefsel. Dat hebben we in ons hele lichaam; het geeft vorm en stevigheid aan organen en weefsels en bestaat vooral uit de eiwitten collageen en elastine. Het eerste is stevig, het tweede elastisch. Ook onze gezonde, soepele huid zit boordevol bindweefsel. Dat wordt gemaakt door fibroblasten: losse, langgerekte cellen die overal in ons lichaam zitten en daar bijdragen aan de voortdurende verversing van bindweefsel. „Normaliter is er een goede balans tussen opbouwen en afbreken”, vertelt Vonk. „Maar zodra de huid beschadigd raakt, worden de fibroblasten extra actief. Ze proberen zo snel mogelijk de vorm van het weefsel te herstellen – en niet zozeer de functie. In feite is die balans dan verstoord: dan gaat de collageenproductie in de overdrive.” Maar op dat moment is het litteken nuttig, benadrukt ze. De snelle vorming van bindweefsel voorkomt dat de wond lang open is, met te veel bloedverlies en infecties tot gevolg. „Bovendien gaan de fibroblasten samentrekken, waarbij ze de wondranden naar elkaar toe trekken. Het gevormde collageen helpt om de wond dicht te houden. Maar soms gebeurt dat dus een beetje overdreven.” Dan ontstaat er een verdikking: het litteken. Dat heeft dezelfde bestanddelen als gezond bindweefsel, maar de 3D-structuur is anders. De collageenvezels liggen kabel-achtig langs elkaar heen en zijn sterker onderling verbonden dan in normaal bindweefsel. De normale functies van de opperhuid ben je dan kwijt, waaronder rekbaarheid, tastzin en zweetproductie. „De mate waarin dat gebeurt, kan sterk verschillen”, vertelt Vonk. „Sommige littekens zijn soepel en verdwijnen geleidelijk. Andere zijn dik en hard, en blijven levenslang.” Dat hangt onder meer af van de ernst en diepte van de wond en eventuele infecties, maar ook andere factoren spelen een rol. Bijvoorbeeld de plek van de wond, je leeftijd, gezondheid en erfelijke factoren. „Bij systemische sclerose is er littekenvorming in allerlei weefsels tegelijk”, vertelt Vonk. „Er spelen waarschijnlijk zowel genetische als omgevingsfactoren mee, maar we weten nog maar weinig van de oorzaak.” Het is een ernstige ziekte die niet te genezen is; in Nederland zijn er zo’n 3.500 patiënten. En, is er iets te doen aan ‘gewone’ littekens op de huid? Helpen vitamine-E-crèmes bijvoorbeeld? „Voor zover ik weet is dat nooit aangetoond”, antwoordt Vonk. „Masseren heeft soms wel enig effect. Dan stimuleer je de bloedsomloop en wordt het bindweefsel zachter. Het wordt dan sneller weer omgebouwd tot gezond weefsel.”</p>]]></description>
      <guid>https://nrc.nl/nieuws/2024/03/05/waarom-heelt-de-huid-niet-altijd-netjes-na-een-verwonding-a4192075</guid>
      <pubDate>Tue, 5 Mar 2024 05:25:13 +00:00</pubDate>
    </item>
    <item>
      <title><![CDATA[Waarom duurt een koud wasprogramma kórter?]]></title>
      <description><![CDATA[<p>Wassen op 60 graden duurt bij ons 2 uur; wassen op 30 graden duurt 10 minuten korter. Logisch, als je kijkt naar de opwarmtijd van het water. Maar zou je bij 30 graden niet juist langer moeten wassen? Werkelijk overal is wetenschappelijk over geschreven. Zo ook over ‘De impact van wascyclustijd, temperatuur en wasmiddelformulering op de hygiënische effectiviteit van huishoudelijk kledingwassen’ (Journal of Applied Microbiology, 2014). Op lagere temperaturen is over het algemeen een langere wascyclus nodig om het wasgoed even schoon te krijgen, concludeert dit artikel. Maar het gebruikte wasmiddel maakt ook uit. Wasmiddelen met ‘actieve zuurstofbleek’ krijgen de was ook snel schoon bij lagere temperaturen, volgens Applied Environmental Microbiology (2021), maar daarin zit vaak chloor: niet zo milieuvriendelijk. We vragen het na bij machinefabrikant Miele. „De effectiviteit van het wassen wordt bepaald door de zogeheten Cirkel van Sinner”, vertelt woordvoerder Maarten Bos. „Die omvat vier factoren: temperatuur, tijd, chemie (dus wasmiddel) en beweging. Een schoon wasresultaat vraagt om een optimaal evenwicht tussen deze factoren. Als je één ervan aanpast, kan dat invloed hebben op het wasresultaat.” Maar hoe dat precies uitpakt? „Het hangt onder meer af van het wasprogramma, de techniek, het verwarmingselement, het wasmiddel, etcetera.” Voor ecoprogramma’s (programma’s die minder energie en water gebruiken) geldt in elk geval dat zij vaak langer duren dan reguliere wasprogramma’s. Vergelijk het met 100 rijden op de snelweg in plaats van 130, zegt Bos: „Dan rijd je een stuk zuiniger maar kom je ook aan op je eindbestemming. Het duurt alleen iets langer.” Maar hoe zit het dan met de niet-ecoprogramma’s, die bij lagere temperaturen juist korter duren? „Iedere fabrikant heeft zijn eigen manier om die vier factoren met elkaar in balans te brengen”, vertelt Olivier Bos van Electrolux/AEG. „Om te compenseren voor lagere temperaturen gebruiken wij verschillende technologieën. Bijvoorbeeld menging van het water met het wasmiddel voordat het bij de kleding komt. En een innovatief reliëfpatroon in de trommel, dat zorgt voor optimale waterverdeling met zo min mogelijk stress op de kledingvezels.” Oké, maar dat werkt allemaal bij álle temperaturen. Waarom dan korter wassen bij lagere temperatuur? Deels zit hem dat in de opwarmtijd. Bos: „Bij hetzelfde programma, in dezelfde machine, kost opwarmen tot 60 graden zo’n 20 minuten langer dan opwarmen tot 30 graden.” Maar dan was je de 60-gradenwas dus eigenlijk te lang. Want tijdens het opwarmen wast de machine de kleren ook al een tijdje bij 30, 40 en 50 graden. Of was je de gewone 30-gradenwas te kort? Nee, zegt Bos, geen van beide: „Als het wasgoed gemiddeld vervuild is, heb je echt geen hogere temperatuur nodig. Je kiest de temperatuur mede afhankelijk van de vuilgraad.” Dat zegt ook zijn naamgenoot Bos van Miele: „Het hangt af van wat je wast. Een perfect schoon wasresultaat is altijd ons uitgangspunt.” Dat lukt tegenwoordig trouwens nog beter met een digitale wasassistent en automatische wasmiddeldosering, voegt hij toe. Daarmee was je gemakkelijker en zuiniger. En wat zegt de wetenschap? Bij 30 graden overleven meer micro-organismen dan bij 60 graden, als je verder alles gelijk houdt, stelt Applied Microbiology simpelweg. Maar wat betreft ziekteverwekkers, zoals Staphylococcus, maakt het niet uit, aldus The Journal of Infectious Diseases.</p>]]></description>
      <guid>https://nrc.nl/nieuws/2024/02/29/waarom-duurt-een-koud-wasprogramma-korter-a4191389</guid>
      <pubDate>Thu, 29 Feb 2024 05:25:14 +00:00</pubDate>
    </item>
  </channel>
</rss>
