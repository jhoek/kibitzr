<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Wordt een albatros nooit moe van dagenlang zweven?]]></title>
      <description><![CDATA[<p>Maandenlang zijn ze alleen maar op zee: albatrossen, de zwervers van de wereldzeeën. Na hun kuikentijd komen ze de eerste jaren helemaal niet aan land, daarna alleen om te broeden. De reuzenalbatros (Diomedea exulans), met een spanwijdte van 3,5 meter, doet dat maar eens in de twee jaar, omdat het grootbrengen van het jong meer dan een jaar kost. De geslachtsnaam Diomedea verwijst naar de Griekse held Diomedes, die na de Trojaanse oorlog lang bleef rondzwerven. Exulans betekent zwervend, of in ballingschap levend. In het Engels heet hij wandering albatross. Altijd maar on the move. Op zee vliegen albatrossen niet voortdurend: ze rusten ook op het wateroppervlak. Maar tussendoor blijven ze dagen in de lucht, zonder zelfs maar één keer met de vleugels te slaan. Dat zweven kost ze nauwelijks energie, doordat ze instinctief de perfecte techniek volgen: het zogeheten dynamisch zweven. Britse en Amerikaanse biologen onderzochten dit in 2022 bij reuzenalbatrossen met gps-rugzakjes. Dynamische zwevers draaien voortdurend S-bochten, waarbij ze steeds schuin omhoog tegen de wind in zweven en schuin omlaag weer met de wind mee. Ze benutten daarbij verschillen in windsnelheden boven het wateroppervlak. „Bij voldoende windsnelheid kunnen albatrossen dit in elke richting ten opzichte van de wind”, schrijven de onderzoekers, „inclusief tegen de wind in, zoals schepen die laveren. Maar loodrecht op de wind vliegen lijkt de voorkeur te hebben.” Dankzij luchtwervelingen tussen grotere golven kunnen vogels zelfs dynamisch zweven als de windsnelheid netto nul is, observeerde een Britse bioloog in 1982. Krijgen albatrossen geen ‘lamme armen’? Stel je voor dat je je vleugels van elk 1,5 meter dagenlang uitgestrekt moet houden, terwijl je eraan hangt met je lijf van 12 kilo. Dat gaat moeiteloos, beschreven Amerikanen in 2005. Albatrossen en stormvogels hebben twee speciale adaptaties in hun vliegspieren. De vliegspieren liggen aan de borstzijde (de ‘kipfilets’) en trekken de vleugel omhoog met een pees die via het schoudergewricht naar de bovenkant van het opperarmbeen loopt. Maar een dieper deel van die complexe spier zit vast aan de onderkant van het opperarmbeen. In dat diepere deel zit een stevige peesplaat die als slot fungeert: hij voorkomt dat het opperarmbeen boven het horizontale vlak uit komt. In de spier zelf zitten ook nog eens vooral ‘langzame’ spiervezels, die minder kracht maar meer uithoudingsvermogen hebben dan ‘snelle’ vezels. Daarnaast hebben zwevende vogels nóg een bijzondere adaptatie: luchtzakken die speciaal zijn geëvolueerd om de vliegspieren te ondersteunen. Dat schreven Amerikaanse wetenschappers deze maand in Nature. Veel vogels hebben wonderlijke luchtzakken die in verbinding staan met de longen, maar zich ook buiten de borst- en buikholte tussen allerlei weefsels en gewrichten wurmen. Bij allerlei soorten dragen ze bij aan de ademhaling, geluidsproductie, balts of drijfvermogen. Maar bij sommige dus ook aan het zweven, schrijven de Amerikanen. De luchtzakken tussen de grote vliegspieren zorgen voor ‘pneumatische hefboomwerking’ waardoor het omhooghouden van de vleugels minder moeite kost. Tot slot: de recordzwevers onder de vogels blijven in de lucht niet steeds wakker. Ze doen voortdurend piepkleine dutjes, in totaal zo’n drie kwartier per etmaal. Bij albatrossen is het nooit gemeten, maar in 2016 wel bij keerkringvogels – grote, tropische zeevogels, die tot tien dagen non-stop vliegen. Meestal slapen die in de lucht met maar één hersenhelft tegelijk, maar soms ook met hun hele brein, vooral tijdens langere glijvluchten.</p>]]></description>
      <guid>https://nrc.nl/nieuws/2024/06/20/wordt-een-albatros-nooit-moe-van-dagenlang-zweven-a4856956</guid>
      <pubDate>Thu, 20 Jun 2024 05:25:45 +00:00</pubDate>
    </item>
    <item>
      <title><![CDATA[Branden bij een elektrische auto  de remlichten als je het ‘gas’ loslaat?]]></title>
      <description><![CDATA[<p>Een benzineauto remt vanzelf ietsje af zodra je het gaspedaal loslaat. Je remt dan ‘op de motor’: de weerstand in de motoronderdelen zorgt voor een vertragende kracht die de wielen langzamer laat draaien. Ook handig op een steile afdaling, zeker als je extra terugschakelt: dan rem je nog meer op de motor en spaar je je remmen. Die benzineauto heeft remschijven, dezelfde die je ziet bij goede sportfietsen. Ze draaien mee rond met het wiel. Als je remt, duwen zogeheten remklauwen de remblokken tegen de schijf. Daardoor rem je af. Er gaat veel energie verloren in de vorm van warmte. Bij elektrische auto’s werkt het remmen anders. Sommige remmen zelfs al meteen flink als je het ‘gas’ helemaal loslaat. Dan hoef je nooit actief te remmen, tenzij je een noodstop moet maken. Hoe werkt dat dan? We vragen het aan Willem van Overbeeke. Als student elektrotechniek aan de TU Delft zit hij in het Brunel Solar Team, dat de bekende Nuna-zonneauto’s bouwt. Die futuristische voertuigen winnen al sinds 2001 allerlei races over duizenden kilometers. „We bouwen nu aan de Nuna 12S ”, vertelt hij, „waarmee we in september de Sasol Solar Challenge gaan rijden, van Johannesburg naar Kaapstad.” Van Overbeeke spreekt gewoon over het ‘gaspedaal’, ook al rijden elektrische auto’s niet op benzine of gas. Behalve dan dat Nuna geen voetpedalen heeft, maar hendels aan het stuur: eentje om mee ‘gas’ te geven en eentje om mee te remmen. „Elektrische auto’s, en ook onze Nuna’s, hebben ook gewoon remschijven”, merkt Van Overbeeke meteen op, „als back-up voor het geval het hele elektrische systeem uitvalt. Maar een elektrische auto remt in principe regeneratief. Dat betekent dat de stroom in de elektromotor de andere kant op gaat lopen, waarbij de energie wordt teruggewonnen en opgeslagen in een batterij.” Om dat te begrijpen moeten we eerst weten hoe een elektromotor werkt. Een elektrische stroom die door een spoel (in feite een spiraal van koperdraad) loopt, wekt een magnetisch veld op met een noord- en een zuidpool. De elektromotor is een vernuftig systeem dat gaat draaien doordat de magneten beurtelings worden aangetrokken en afgestoten door de spoelen. Andersom kan zo’n motor ook als een dynamo werken. Bewegende magneten wekken op hun beurt stroom op. Als je dus de stroom in de elektromotor uitzet, geven de nog doordraaiende magneten energie terug. Daarmee kun je een batterij opladen. Afhankelijk van hoe je dat afstelt, wordt de motor meer of minder afgeremd en wordt er meer of minder energie teruggewonnen. „Regeneratief remmen, dat doen alle elektrische auto’s”, vertelt Van Overbeeke. „Sommige remmen meteen heel erg zodra je het gas loslaat. Dan gaan er inderdaad remlichten branden.” De meeste remmen een beetje, wat dan net zo voelt als in een benzineauto. Dan blijven de remlichten uit. „Onze Nuna remt nauwelijks als we het gas loslaten. Die willen we zo efficiënt mogelijk laten rijden, dus laten we hem zo veel mogelijk doorrollen. Remmen moet je dus echt actief doen.” Actief remmen op een elektromotor gebeurt door er een tegengestelde stroom doorheen te laten lopen: dan werkt de kracht de andere kant op en wordt het draaien van de wielen tegengewerkt. De stroom die daarbij wordt opgewekt, is ook meteen de stroom die de motor afremt. Super-energiezuinig, dus.</p>]]></description>
      <guid>https://nrc.nl/nieuws/2024/06/12/branden-bij-een-elektrische-auto-de-remlichten-als-je-het-gas-loslaat-a4856201</guid>
      <pubDate>Wed, 12 Jun 2024 05:25:46 +00:00</pubDate>
    </item>
    <item>
      <title><![CDATA[Waarom leggen kippen elke dag een ei?]]></title>
      <description><![CDATA[<p>Laten we meteen eerlijk zijn: geen enkele kip legt elke dag een ei. Sommige superkippen halen de 300 per jaar, maar gemiddeld zijn het er zo’n 250, meldt de Amerikaanse Old Farmer’s Almanac. Tijdens de rui, veelal in de herfst, legt de kip een tijdje niet. In voorjaar en zomer legt ze vijf tot zeven keer per week; in de donkere wintermaanden veel minder. En na acht tot twaalf eieren neemt ze vaak even een pauzedag, om de reserves weer aan te vullen. Wilde vogels leggen veel minder eieren, en doorgaans ook niet jaarrond. Dat kippen dat wel doen, komt door eeuwenlang selectief fokken. Net zoals melkkoeien nu jaarrond produceren, en véél meer dan hun wilde voorouders. Alle circa 1.600 huidige kippenrassen (Gallus gallus domesticus) stammen af van één wild voorouderras, dat tot dezelfde soort behoort als onze kip: een Noord-Thaise ondersoort van het rode kamhoen (Gallus gallus spadiceus). Deze elegante junglekip legt doorgaans zo’n tien eieren en is dan klaar voor het jaar – tenzij het legsel verloren gaat. Dan begint ze opnieuw, soms zelfs nog een keer. Datzelfde zien we bij veel andere wilde vogelsoorten. Er zijn veel experimenten gedaan met wilde vogels waarbij onderzoekers steeds eieren weghaalden. Meeuwen bleven dan leggen tot wel driemaal de normale legselgrootte. Ze betaalden daarvoor wel een prijs: de latere eieren kwamen minder vaak uit. Hieraan ligt een belangrijk principe ten grondslag: eieren leggen kost de moedervogel veel energie. Zij verpakt haar eicel in een enorme hoeveelheid voedingsstoffen voor het ongeboren kuiken. Maar die ‘kosten’ betaalt ze later terug, onder meer in haar eigen toekomstige overleving en voortplantingssucces. Daarom stoppen wilde vogels toch op een bepaald moment met leggen, zelfs als je eieren blijft weghalen. Dat weghalen is dus wel een belangrijke reden dat legkippen alsmaar blijven leggen, vermoedt ganzenonderzoeker Maarten Loonen van de Rijksuniversiteit Groningen, die zelf krielkipjes heeft. „Kippen, maar ook bijvoorbeeld ganzen, zijn nestvlieders”, vertelt hij. Dat betekent dat de kuikens meteen na het uitkomen met moeder op stap gaan. „De jongen moeten dus ongeveer tegelijkertijd uitkomen. Het echte broeden begint daarom pas als het legsel volledig is. Dat geeft jou als mens voldoende tijd om verse eieren te rapen – en juist dan gaat de kip door met leggen. Mits er voldoende goed voer is, tenminste.” Dat is nog een reden dat kippen langer kúnnen doorleggen dan hun wilde familieleden: voedsel, een belangrijke factor voor de eileg, hebben kippen vaak ruim genoeg. Bij mezen is toenemende daglengte een trigger om te gaan leggen, weet Marcel Visser van het Nederlands Instituut voor Ecologie (NIOO-KNAW) en bijzonder hoogleraar aan de Rijksuniversiteit Groningen. „Ze registreren de daglengte via een extra lichtgevoelige plek in de hersenen, dwars door het schedeldak heen”, vertelt hij. „Daarnaast leggen ze vroeger als het warmer is. De temperatuur is een voorspeller van het beschikbaar komen van voedsel.” Het vermoeden bestaat dat ook de aanwezigheid van een partner uitmaakt, maar dat is niet onderzocht, vervolgt Visser. En: „In de natuur zie je het niet veel, maar mezen kúnnen wel niet-bevruchte eieren leggen, net zoals kippen.” Maar meestal is er duidelijk een partner aanwezig tijdens de hele eilegperiode: voor elk ei wordt opnieuw gepaard. „De mezenman komt de vrouw dan ’s morgens even ophalen bij de nestkast.”</p>]]></description>
      <guid>https://nrc.nl/nieuws/2024/06/06/waarom-leggen-kippen-elke-dag-een-ei-a4598336</guid>
      <pubDate>Thu, 6 Jun 2024 05:25:47 +00:00</pubDate>
    </item>
    <item>
      <title><![CDATA[Hoe moeilijk is het om scheurbuik te krijgen?]]></title>
      <description><![CDATA[<p>Bloedend tandvlees en losse tanden, inwendige en onderhuidse bloedingen, oedeem en algehele malaise. Dat waren vroeger de tekenen van scheurbuik. „Meer dan twee miljoen zeelieden zouden aan scheurbuik zijn bezweken in het tijdperk van de zeilvaart”, meldt Geschiedenis.nl. „Meer dan door stormen, scheepsrampen, zeeslagen en alle andere ziekten bij elkaar. Een langzame, pijnlijke dood.” In 1747 bedacht de Britse marine-arts James Lind een lumineus experiment, volgens velen de allereerste randomized clinical trial. Twaalf scheurbuiklijders, twee per behandeling, gaf hij dagelijks cider, verdund zwavelzuur, azijn, zeewater, knoflook met mosterdzaad óf citrusvruchten. U raadt het al: die laatste twee waren binnen zes dagen genezen. Het verantwoordelijke molecuul, nu bekend als vitamine C, werd pas in 1912 ontdekt. Het kreeg de naam ascorbinezuur, van a- (niet) en scorbutus (scheurbuik). Die laatste naam komt overigens niet van scheurende buiken, maar van het Oudnoorse skyrbjugr: zwelling (bjugr) door het drinken van te veel zure melk (skyr) aan boord. Maar nu dan? Zien artsen nog weleens scheurbuik? De kop van een recent artikel in het Nederlands Tijdschrift voor Geneeskunde verraadt het antwoord: ‘ Scheurbuik komt nog steeds voor’ (2023). Het is geschreven door drie artsen van Tergooi MC in Hilversum. „Er kwam bij ons een patiënt binnen met vocht in de benen, bloedingen en lethargie”, vertelt Minou Snijders Blok, een van de auteurs. „Ze had ook diepgelegen blauwe plekken in de wangen. Een van ons las net een boek over de VOC en herkende dat laatste symptoom. We besloten het vitamine-C-gehalte in het bloed te bepalen. Dat was bijna onmeetbaar laag.” Een vitamine-C-behandeling sloeg binnen enkele dagen aan. Deze patiënt had een psychiatrische achtergrond, vertelt Snijders Blok. „Ze at alleen stokbrood met kruidenboter. Heel uitzonderlijk, natuurlijk. Maar het zal je verbazen hoeveel mensen écht slecht eten. In een Britse studie uit 2008 had tot een kwart van de mensen in de laagste inkomensgroep een vitamine-C-tekort. Maar we missen het in de spreekkamer vaak, omdat we er niet aan denken.” Hoe vaak scheurbuik voorkomt, is moeilijk te zeggen. Het is een glijdende schaal; symptomen als oedeem en lethargie komen veel voor en passen ook bij veel andere ziekten. En vitamine C wordt niet standaard gemeten. „Dat zou misschien wel moeten”, zegt Snijders Blok. „Maar nog laagdrempeliger is: bij verdenking meteen vitamine C voorschrijven. Gezond en gevarieerd eten is natuurlijk het allerbeste, maar als dat niet haalbaar is, dan zijn goedkope pillen een prima oplossing. In elk geval tijdelijk.” Pillen slikken is normaal gesproken niet nodig. De overmaat daarin plas je gewoon weer uit. Ernstige scheurbuik is zeldzaam, zegt internist Gerard Rongen van het Nijmeegse Radboudumc. „Ik heb het in mijn 30 jaar maar twee keer gezien”, zegt hij. Vitamine C is een onmisbare ‘partner’ van veel enzymen. Bij een tekort stokt bijvoorbeeld de opbouw van collageen, belangrijk in bindweefsel en vaatwanden. „Bij een tekort gaan de vaten lekken. Dat verklaart veel symptomen.” Wij maken zelf geen vitamine C, in tegenstelling tot de meeste dieren. En het verdwijnt snel uit ons lichaam. We moeten het dus regelmatig aanvullen vanuit ons voedsel: fruit, maar ook groene groenten. Rongen: „Als je slecht eet, zie je na een maand al de eerste verschijnselen. Bij kinderen en kwetsbare mensen al sneller. En als je helemáál geen vitamine C eet? Dan heb je binnen twee, drie maanden scheurbuik.”</p>]]></description>
      <guid>https://nrc.nl/nieuws/2024/05/29/hoe-moeilijk-is-het-om-scheurbuik-te-krijgen-a4200314</guid>
      <pubDate>Wed, 29 May 2024 05:25:47 +00:00</pubDate>
    </item>
    <item>
      <title><![CDATA[Waarom zitten de uiers van koeien ergens anders dan bij olifanten en primaten?]]></title>
      <description><![CDATA[<p>Een koe heeft haar uier tussen de achterpoten. Bij olifanten, mensen en mensapen drinkt het jong juist tussen moeders voorpoten. En dan heb je nog varkens, honden, katten en muizen, met twee rijen tepels over de hele buik. Waarom? Wat bepaalt waar die tepels zitten en hoeveel het er zijn? Om met die laatste vraag te beginnen: het aantal spenen hangt samen met het aantal jongen dat een dier doorgaans krijgt – maar ook met de leefwijze, vertelt Kas Koenraads van het Zoological Museum Netherlands. Die organisatie verzamelt en deelt informatie over de relatie tussen de lichaamsbouw, leefwijze en leefomgeving van dieren. „Dieren die veel nakomelingen krijgen die bij geboorte vrij hulpeloos zijn, hebben doorgaans veel tepels”, zegt Koenraads. „Denk aan muizen, katten en honden. Die kunnen alle jongen tegelijkertijd laten drinken, liggend in een veilig hol of nest.” Dat is anders voor hoefdieren als koeien, paarden, herten en antilopen, waarbij de jongen meteen na de geboorte moeten meelopen met een kudde. Relaxed liggend drinken is er niet bij. En meestal zijn er hooguit twee jongen, dus twee tot vier spenen zijn voldoende. Maar waarom zitten die uiers dan in de liesregio, en niet tussen de voorpoten? „Planteneters hebben daar inwendig relatief veel ruimte voor de melkklieren”, vertelt Koenraads, „meer dan tussen de voorpoten. Daardoor hebben deze dieren ook relatief grote uiers. Een voordeel daarvan zou kunnen zijn dat de redelijk zelfstandige – maar kwetsbare – jongen heel snel energie kunnen opnemen via de melk en dus snel kunnen doorgroeien naar zelfstandigheid.” Bij primaten drinken de jongen veelal in de armen van de moeder; vandaar de plaatsing van de borsten. Maar olifantenjongen dan? Die lopen toch ook meteen, net als hoefdieren? Ja, maar hier is iets anders aan de hand, weet Jeroen Kappelhof, olifantenonderzoeker van Wageningen Universiteit en Diergaarde Blijdorp in Rotterdam. „Olifanten hebben hun tepels tussen hun voorpoten, aangezien de vagina zich tussen de achterpoten bevindt.” Die zit dus niet direct onder de staart, zoals bij koeien en paarden. „Daardoor valt het jong niet van grote hoogte op de grond tijdens de bevalling.” Maar daardoor is daar geen plek voor de uiers. Die is er wel aan de voorkant. Bijkomend voordeel: „Zo kan de moeder het jong beter in de gaten houden dan als het aan de achterkant zou drinken. Olifanten investeren 22 tot 24 maanden in een jong en zijn daar dan ook erg zuinig op.” Bij hoefdieren valt diezelfde afweging anders uit. Daarbij is het blijkbaar belangrijker dat de uiers groot zijn, om de kalfjes snel te laten groeien. Een olifantenfan op X rekent voor dat het olifantenjong vanuit moeders onderkant een meter minder ver valt. Hij propageert overigens wel een misvatting: dat de tepels gedurende de evolutie geleidelijk naar voren zouden zijn verschoven. Dat klopt niet. Alle zoogdieren, van muis tot mens tot olifant, en van beide geslachten, hebben twee zogeheten ‘melklijnen’, lopend van oksel tot lies. Daarlangs liggen meerdere plekken waaruit zich tepels kunnen ontwikkelen. Bij muizen en honden ontwikkelen zich die allemaal. Bij koeien alleen in de liesregio, bij olifanten en primaten alleen op borsthoogte. Hoewel... sommige mensen hebben tepels of melkklieren elders langs die melklijn. Meer dan je denkt: wereldwijd een paar procent van de bevolking. Een foutje in de embryonale ontwikkeling, maar eigenlijk dus niks bijzonders.</p>]]></description>
      <guid>https://nrc.nl/nieuws/2024/05/25/waarom-zitten-de-uiers-van-koeien-ergens-anders-dan-bij-olifanten-en-primaten-a4199602</guid>
      <pubDate>Sat, 25 May 2024 05:25:47 +00:00</pubDate>
    </item>
    <item>
      <title><![CDATA[Waardoor is huisstof altijd grijs?]]></title>
      <description><![CDATA[<p>Het stof op auto’s en tuinmeubels heeft vaak kleuren die je goed kunt traceren: geel in de tijd van het uitbundige stuifmeel, roodbruin na stofstormen uit de Sahara, soms zwart in industriële gebieden. Maar het stof ín onze huizen is veelal grijs, van het dunne laagje op fotolijstjes tot de luchtige stofmuizen onder je bed. (In het Noors heten die hybelkaniner: studentenhuiskonijnen. De Engelsen noemen ze dust bunnies.) Waaraan dankt al dat stof zijn grijze kleur? Een microscoop laat zien dat het stof helemaal niet uniform grijs is. Het bestaat uit allerlei soorten deeltjes die elk hun eigen kleur hebben: geel stuifmeel; bruin organisch en anorganisch materiaal van buiten; en vezels van kleding en meubels in alle kleuren van de regenboog. Plus een hoop grijs spul van zeer nabije oorsprong: dode huidschilfers van de menselijke en dierlijke bewoners van het huis. Die schilfers bestaan uit keratine (hoornstof) en zijn asgrauw, net zoals eelt en afgeknipte nagels. Maar is dat wel genoeg grijs om al het stof grijs te laten lijken? Over het aandeel van dode huidcellen in huisstof lopen de meningen uiteen. Op internet circuleren percentages van wel 80 à 90 procent, maar een eenduidige bron ontbreekt. Ook de onderliggende vraag hoeveel huidcellen we eigenlijk verliezen, zaait verdeeldheid. Dat is dan ook heel moeilijk te meten. Vlogger Derek Muller, fysicus, zocht het uit in een video op de website Nerdist. Gemiddeld verliezen we dagelijks zo’n 480 miljoen dode huidcellen, concludeerde hij uit boeken en artikelen. Dat zijn er per jaar evenveel als er sterren in de Melkweg zijn – samen zo’n halve kilo. Die belanden natuurlijk niet allemaal in je huis: een deel verlies je buitenshuis, een deel spoelt weg met douche- en wasmachinewater. Maar dan nog komt Muller erop uit dat de helft van het huisstof uit dode huidcellen bestaat. Maar de andere helft dan? Een betoog op het forum MadSci Network haalt een fysisch verschijnsel erbij: perfecte lichtverstrooiing. De huisstofdeeltjes zijn tot een paar honderd micrometer (duizendste millimeter) groot – precies zo groot als de minuscule zwevende waterdruppeltjes in de atmosfeer die samen wolken vormen. Wolken zijn niet wit: ze zijn doorzichtig, want ze bestaan uit water, maar wij zíén ze als wit, doordat ze al het invallende witte zonlicht verstrooien. Hetzelfde geldt voor melk: een suspensie van piepkleine vet- en eiwitbolletjes die al het witte omgevingslicht verstrooien. Fysici spreken van Mie-verstrooiing, genoemd naar fysicus Gustav Mie (1868-1957). Doet huisstof ook aan Mie-verstrooiing? We bellen met Willem Vos, hoogleraar toegepaste nanofotonica aan de Universiteit Twente. „De term Mie-verstrooiing gebruiken we alleen voor dat specifieke fenomeen met bolletjes”, zegt hij, „waarbij het verstrooide licht heel kenmerkende verschijnselen vertoont, zoals bepaalde resonanties. Gustav Mie heeft dat briljant beschreven in 1906. Doodzonde dat hij daar geen Nobelprijs voor kreeg.” Huisstofdeeltjes zijn lang niet bolvorming. Ze verstrooien het licht dus niet zo gestructureerd als wolkendruppeltjes. Een deel absorberen ze. Van alle kleuren, welteverstaan, omdat het stof uit allerlei materialen bestaat, waaronder al die kleurige vezels. En een deel van het licht van álle kleuren wordt teruggestuurd en belandt op ons netvlies. „Iets lijkt wit als het alle kleuren verstrooit”, vat Vos samen, „zwart als het alle kleuren absorbeert, en grijs als het alle kleuren deels verstrooit en deels absorbeert.” Precies wat je zou verwachten dus, van zo’n kakelbont stoffig mengsel.</p>]]></description>
      <guid>https://nrc.nl/nieuws/2024/05/16/waardoor-is-huisstof-altijd-grijs-a4198771</guid>
      <pubDate>Thu, 16 May 2024 05:25:48 +00:00</pubDate>
    </item>
    <item>
      <title><![CDATA[Waarom dragen steeds meer mannelijke profvoetballers een sport-bh?]]></title>
      <description><![CDATA[<p>De wedstrijd is gespeeld, de shirts gaat uit, en... hé, wat is dat? Vanwaar opeens al die sport-bh’s bij die mannelijke voetballers? Is het een modegril, vraagt een lezer zich af, of is het om hun ‘borstjes’ te beschermen? En zo ja, is dat dan wetenschappelijk onderbouwd? „Mijn gevoel is dat we hier met gebakken lucht te maken hebben”, schrijft de lezer. Maar dat is niet zo, weet Michel Brink. Hij is universitair hoofddocent bij de afdeling bewegingswetenschappen van het UMC Groningen. „Deze vestjes zitten vol meetapparatuur”, zegt hij. „Tussen de schouderbladen zitten een gps en een versnellingsmeter. Die meten afstand, snelheid en versnelling. Aan de voorkant zit een hartslagmeter.” Tijdens trainingen dragen spelers ze al langer, maar sinds 2015 staat de internationale voetbalbond FIFA ze ook in wedstrijden toe. „Kort gezegd geven die metingen inzicht in de fysiologische belasting van individuele spelers”, zegt Brink. „In teamsporten, zoals voetbal, trainen spelers vaak samen in partijtjes. Daarin kan de belasting per persoon behoorlijk verschillen. En die hangt ook af van hoe fit een speler is.” Het gaat dus niet om metingen voor de ‘leuke feitjes voor het publiek’, benadrukt Brink. Commentatoren vertellen vaak hoe hard spelers lopen, hoeveel kilometer ze afleggen en hoeveel passes ze geven – dat laatste komt uit andere bronnen. „Het doel van deze vestjes is prestaties verbeteren en overbelasting voorkomen”, benadrukt Brink. „De belasting kunnen trainers nu per speler in een dashboard bekijken, met heldere grafieken. Op basis daarvan kunnen ze de trainingsopbouw individualiseren.” De vraag om deze gegevens komt niet alleen vanuit de wetenschap, maar ook vanuit de sportwereld, benadrukt Brink. „Voetbalclubs willen deze informatie graag hebben”, vertelt hij. „Aanvankelijk riepen ze daarvoor de hulp in van bewegingswetenschappers van buitenaf. Maar nu zie je steeds meer dat die wetenschappers bij clubs in dienst komen om trainers en coaches te helpen hun trainingen slimmer te plannen.” Brink en zijn academische collega’s blijven wel nauw betrokken: „We werken samen aan nieuwe kennis. Wij leren welke vragen in de praktijk spelen, en andersom helpen wij met onze inzichten de sportwereld vooruit. Ook hockey- en handbalclubs gebruiken deze apparatuur voor het sturen van training.” En, zijn er dankzij de meetvestjes al verrassende feiten komen bovendrijven? „Jazeker. We dachten bijvoorbeeld dat we op basis van al die data blessures konden voorspellen. Maar dat bleek niet zo simpel te zijn. Blessures zijn multifactorieel. Een gezonde belasting is belangrijk, maar er zijn ook veel andere factoren waar we nog weinig zicht op hebben.” De techniek is nog volop in ontwikkeling, aldus Brink. „Samen met de voetbalbond testen we bijvoorbeeld de eerste prototypes van een smart sensor-short.” Dat is een slidingbroek (een strak broekje dat spelers dragen onder hun voetbalbroek) met daarin kleine sensoren die de biomechanische belasting rondom knie en heup meten. „Dit geeft een indruk van belasting op spieren, pezen en gewrichten tijdens acties zoals schieten, springen, wenden en keren. Ook die informatie kan sporters helpen optimaal te trainen.” De onderzoekers zetten deze technologie nu ook in bij de revalidatie van blessures. Ze kunnen er bijvoorbeeld onregelmatigheden in het looppatroon mee meten. „Zo helpen sensoren niet alleen bij het slimmer trainen, maar ook bij het slimmer revalideren.”</p>]]></description>
      <guid>https://nrc.nl/nieuws/2024/05/08/waarom-dragen-steeds-meer-mannelijke-profvoetballers-een-sport-bh-a4198163</guid>
      <pubDate>Wed, 8 May 2024 05:25:49 +00:00</pubDate>
    </item>
    <item>
      <title><![CDATA[I was like, why..?  Waarom zeggen internationale studenten zowat in elke zin ‘like’?]]></title>
      <description><![CDATA[<p>In onze universiteitssteden hoor je nu vaak het Engels dat Europese studenten onder elkaar gebruiken. En vaak komt daarin de hele tijd het woordje ‘like’ voorbij. Soms zelfs in iedere zin. Waarom doen ze dat? Bertus van Rooy, hoogleraar Engelse taalkunde aan de UvA, zegt dat dit ooit in de VS is begonnen, „vermoedelijk in Los Angeles”. Vervolgens heeft het zich verspreid over andere Engelstalige gebieden. En nu heeft het zich dus ook genesteld in het Engels van jonge mensen voor wie het Engels niet de moedertaal is. Van Rooy weet dit uit eigen waarneming, hij heeft veel internationale studenten. Je kunt het een plaag vinden, een soort epidemie. Maar als taalkundige stelt Van Rooy vast dat ‘like’ altijd wel een functie heeft in de zin. Sterker nog, dat ene woordje bedient maar liefst drie verschillende taalkundige functies die in alledaagse gesprekken van cruciaal belang zijn. De oudste functie is die van approximator: ‘like’ drukt uit dat wat volgt ‘ongeveer’ zo is. ‘I have a teacher, she is like 50 years old.’ De lerares is ‘een jaar of 50’. ‘I must have been there for like 4 hours.’ ‘Misschien wel’ vier uur. Mensen zeggen om de haverklap dingen die niet heel precies zijn, maar ongeveer zo. De gesprekspartner weet dat ook wel, maar toch kan het geen kwaad om er een relativerend woordje bij te zetten. In het Nederlands zijn er heel veel van die relativerende woordjes: ‘zeg maar’, ‘ofzo’, ‘misschien’... Uit deze approximator heeft zich vervolgens een tweede functie ontwikkeld: die van quotative. In een gesprek geven mensen hun gedachten en gevoelens en die van anderen voortdurend weer in de directe rede. ‘like’ geeft dan aan dat die directe rede alleen maar een benadering is daarvan. Dus eigenlijk ook weer: ‘ongeveer’. ‘I was like wow.’ Ik had zoiets van wow. ‘She was like oh what have you done.’ Zij had zoiets van o jee wat doe je nou. Uit de approximator heeft zich volgens Van Rooy ook de derde functie ontwikkeld: die van filler. „Een gevolg van semantic bleaching”, zegt hij. „De originele betekenis verbleekt, verzwakt, verdwijnt.” Waardoor ‘like’ opeens dezelfde functie krijgt als woordjes als ‘eh’, ‘ja’ en ‘nou ja’, die je midden in een zin kunt gebruiken als je heel even tijd nodig hebt voor het verder formuleren van de zin. Die korte pauze vul je in met zo’n woordje. Omdat fillers meestal gebruikt worden vóór dat deel van de zin dat het minst snel geformuleerd wordt, is het vaak voor de gesprekspartner een signaal dat nu het belangrijkste (meest informatieve) deel van de zin gaat komen. ‘I was like really impressed.’ ‘Ik was eh heel erg onder de indruk.’ ‘He like just asked a whole lot of questions.’ ‘Hij had eh echt een heleboel vragen.’ In één zin kunnen alle drie de functies voorkomen. Op internet zegt een artiest die zowel zanger als acteur is over die twee hoedanigheden: „For me they’re like the same energy, which is like when people are like you have to choose, I’m like they feel the same.” In het Nederlands zou dat zo kunnen klinken: „Voor mij hebben ze zeg maar dezelfde energie, ik bedoel nou ja als mensen zeggen van je moet kiezen heb ik zoiets van voor mij zijn ze hetzelfde.” Achtereenvolgens: ‘zeg maar’, ‘nou ja’, ‘van’, ‘zoiets van’. De Nederlandse zin klinkt daardoor gevarieerder dan de Engelse zin met vier keer ‘like’.</p>]]></description>
      <guid>https://nrc.nl/nieuws/2024/05/01/i-was-like-why-waarom-zeggen-internationale-studenten-zowat-in-elke-zin-like-a4197621</guid>
      <pubDate>Wed, 1 May 2024 05:25:49 +00:00</pubDate>
    </item>
    <item>
      <title><![CDATA[Waarom word je de ene keer sneller dronken van alcohol dan de andere keer?]]></title>
      <description><![CDATA[<p>Eating is cheating, zeggen mensen die drinken stoer vinden nog weleens. Want als je eet, word je minder snel dronken, en dat is valsspelen. Wie wel wil drinken maar niet om té dronken te worden, legt een bodempje, zoals dat heet. Hoe werkt dat? En waarom word je soms toch sneller dronken dan anders? Hoe snel je dronken wordt hangt af van of je man of vrouw bent, dik of dun, klein of groot, oud of jong. Dat bepaalt hoe snel alcohol in je bloed komt en hoe hoog dan de concentratie in het bloed is. Via mondslijmvlies, slokdarm, maag en dunne darm komt alcohol in het bloed. De lever, die het leeuwendeel afbreekt, doet dat beetje bij beetje en slaat niets op. Als het niet meteen verwerkt wordt, bereikt alcohol via het bloed het hele lichaam, ook de hersenen. Dat voel je. En dat voel je sneller als je niet gewend bent aan alcohol, omdat je lever dan minder snel alcoholdehydrogenase (ADH) aanmaakt dan bij gewoontedrinkers, het enzym dat alcohol afbreekt tot het giftige aceetaldehyde waar je zo katerig van wordt. Er zijn websites die zeggen dat koolhydraatrijk voedsel, zoals pizza, pasta en pannenkoek, de beste bodem is voor een avondje lampenzwaaien. Maar waarom pizza een betere bodem levert dan een gebakken ei? Het is moeilijk om daarvan de onderbouwing te vinden. Waarschijnlijk maakt het niet uit of je koolhydraten, vet of eiwit in je maag hebt. Dát je een bodempje hebt is belangrijker dan wát dat is. Voedsel remt de opname van alcohol, en zorgt dat de alcohol gelijkmatiger in je bloed komt, schrijft Trimbos, het kennisinstituut voor alcohol. In een gevoed lichaam zit bovendien een hoger gehalte ADH-enzymen. Vrouwen hebben minder van die enzymen in maag, darm en lever dan mannen, daardoor blijft alcohol bij vrouwen ook langer in het bloed zitten. Aspirine maakt het nog erger, want die zorgt ervoor dat die enzymen in de maag minder goed hun werk doen. Dan wát je drinkt. Je zou denken: het maakt niet uit, want in een standaardglas – of het nou voor bier, wijn of sterke drank is – zit 10 gram alcohol. Maar los van het feit dat wijn of gin-tonic tegenwoordig soms in een vissenkom op een pootje wordt geschonken, ook het percentage alcohol speelt een rol. In het ‘alcohol ABC’ waar Trimbos aan refereert, staat dat het lichaam alcohol het snelst opneemt als het drankje 20 tot 30 procent alcohol bevat. Een glas sherry (circa 20 procent) geeft verrassend genoeg sneller een hoog promillage dan een glas wodka met 40 procent. Dit komt doordat sterke drank de maaglediging remt. Elders lezen we dat hoge concentraties alcohol de maagspieren irriteren en dat vertraagt de opname. In kleine experimenten werden proefpersonen sneller dronken van wodka-tonic dan van alleen wodka. Maar stevig bewijs dat je van drankjes met koolzuur sneller dronken wordt, ontbreekt. Dat geldt ook voor de rietjeshypothese. Als je door een rietje drinkt, komt de alcohol meer dan normaal in contact met je verhemelte, en dat is meer doorbloed dan je tong, waardoor een deel van de alcohol daar al wordt opgenomen, volgens verslavingsinstelling Jellinek. Maar of het zo werkt? Ninette van Hasselt van Trimbos stuurt nog een opmerking van onderzoekers die concluderen dat het nooit goed is onderzocht. En wat heb je aan dit soort weetjes? Veel relevanter, zegt Van Hasselt, is de kennis dat het per persoon en per moment enorm verschilt hoe snel je dronken wordt. „Belangrijk is dat je niet drinkt op een lege maag en zicht hebt op hoeveel je drinkt. Wie telt, drinkt minder.” En een open deur tot slot: „De beste bewezen manier om niet dronken te worden is niet te veel drinken.”</p>]]></description>
      <guid>https://nrc.nl/nieuws/2024/04/24/waarom-word-je-de-ene-keer-sneller-dronken-van-alcohol-dan-de-andere-keer-a4196909</guid>
      <pubDate>Wed, 24 Apr 2024 05:25:49 +00:00</pubDate>
    </item>
    <item>
      <title><![CDATA[Waarom werken sommige vaccins levenslang en andere niet?]]></title>
      <description><![CDATA[<p>De prik die beschermt tegen bof, mazelen en rodehond (BMR) krijgen kinderen met 14 maanden, en met 9 jaar opnieuw. Dan zijn ze er normaal gesproken voor altijd van af. De tetanusprik moet je echter elke tien jaar opnieuw halen. Griep- en coronavaccins zelfs ieder jaar. Maar waarom? Wat bepaalt de ‘houdbaarheid’ van die opgewekte weerstand? Dat je die vaccins krijgt met verschillende frequenties en op verschillende leeftijden, hangt samen met een cocktail aan factoren, vertelt Joost Wiersinga, hoogleraar infectieziekten bij het Amsterdam UMC. Kort gezegd zijn het de eigenschappen van de ziekteverwekkers, van de vaccins en van ons immuunsysteem die bepalen hoe lang ze werken. „Een zorgvuldige afweging daarvan heeft geleid tot het Rijksvaccinatieprogramma”, zegt hij. „Dat zit echt heel vernuftig in elkaar.” Laten we beginnen bij de ziekteverwekkers, veelal virussen of bacteriën (tegen schimmels en parasieten wordt nauwelijks gevaccineerd). „Er zijn veel virussen die aan de lopende band muteren”, vertelt Wiersinga, „zoals het griepvirus, en ook het coronavirus. Daarom heb je ieder jaar een ander vaccin nodig, dat is aangepast aan de heersende varianten.” Bacteriën muteren minder snel. Daarom hoef je de vaccins daartegen, zoals meningokokken en pneumokokken, veel minder vaak te herhalen; pneumokokken bijvoorbeeld pas weer als je 60+ bent. Baby’s krijgen die prik drie keer: met drie, vijf en twaalf maanden. Tegen meningokokken krijg je er twee: met 14 maanden en met 14 jaar. Wiersinga: „De ‘ideale leeftijd’ bij vaccinatie verschilt per ziekteverwekker.” Sommige vaccins zo snel mogelijk; andere niet te vroeg, omdat de baby nog genoeg antistoffen van de moeder heeft en het baby-immuunsysteem nog niet genoeg is uitgekristalliseerd. En sommige zijn pas later relevant, zoals humaan papillomavirus (HPV), dat bepaalde soorten kanker kan veroorzaken na seksuele overdracht. „Medisch gezien kun je prima meerdere prikken tegelijk geven, maar vaak zijn het er maximaal twee, omdat het anders te belastend kan zijn.” Ook van de vaccins verschillen de eigenschappen. „Sommige bestaan uit een levend, maar verzwakt virus”, vertelt Wiersinga, „zoals het mazelenvaccin. Dat wekt een goede, sterke immuunrespons op, die na twee prikken vaak levenslang beschermt. Andere zijn gebaseerd op maar één klein stukje van het virus, zoals de coronavaccins. Heel elegant. Maar dat wekt een minder brede immuunrespons op en werkt ook minder lang.” Zodra een ziekteverwekker ons lichaam binnenkomt, activeert het immuunsysteem B-cellen en T-cellen: sterk gespecialiseerde witte bloedcellen. B-cellen maken antistoffen die de ziekteverwekker onschadelijk maken. T-cellen doden zieke cellen, reguleren de productie van ontstekingsstoffen en stimuleren B-cellen – en nog veel meer. Veel van die immuuncellen leven niet lang. Maar de zogeheten B-geheugencellen kunnen decennia in je lichaam sluimeren. Ze zitten in je beenmerg en lymfeklieren, maar ook op veel andere plekken, en worden weer actief zodra het nodig is. Veel daarvan is nog niet bekend. „Sommige leven zelf niet heel lang, maar kunnen wel eindeloos delen”, vertelt Wiersinga. „Daarbij blijft de informatie over de ziekteverwekker bewaard via de epigenetica, het patroon waarin genen zijn aan- en uitgeschakeld. Die informatie geven ze door aan de volgende generatie cellen.” Hoeveel geheugencellen worden aangemaakt, en hoe die zijn geprogrammeerd, „kan per ziekteverwekker verschillen. Vandaar al die verschillende werkingsduren.”</p>]]></description>
      <guid>https://nrc.nl/nieuws/2024/04/17/waarom-werken-sommige-vaccins-levenslang-en-andere-niet-a4196283</guid>
      <pubDate>Wed, 17 Apr 2024 05:25:50 +00:00</pubDate>
    </item>
  </channel>
</rss>
