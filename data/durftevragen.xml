<?xml version="1.0" encoding="utf-8"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Hoe komt salmonella in een ei terecht?]]></title>
      <description><![CDATA[<p>Een ei is vanbinnen steriel, zou je zeggen. Een ei blijft gemakkelijk zo’n vier weken goed; verschillende barrières beschermen de inhoud tegen ziekteverwekkers. Toch zitten er soms salmonellabacteriën in eieren. Hoe kan dat dan? En geldt dat voor meer bacteriën? Alle Nederlandse kippenbedrijven worden regelmatig gecontroleerd op salmonella. De kans op besmette eieren uit de supermarkt is dus klein. Toch glipt er af en toe een besmette partij tussendoor. In Nederland lopen jaarlijks zo’n 41.000 mensen een salmonellabesmetting op door het eten van besmette eieren, vlees of melkproducten. Zij kunnen er flinke maag-darmklachten van krijgen. Circa duizend van hen belanden in het ziekenhuis. Je kunt de kans op een besmetting verkleinen door dierlijke producten goed te verhitten én door hygiënisch te werken in de keuken, vertelt Miriam Koene. Zij is veterinair microbioloog bij Wageningen Bioveterinary Research in Lelystad. „Bacteriën, waaronder salmonella, kunnen namelijk aan de buitenkant van een ei zitten en via je handen op ander voedsel terechtkomen.” Salmonella leeft vooral in het maag-darmkanaal van de kip, legt Koene uit. „De kip wordt daar overigens zelf niet ziek van. In de cloaca, de uitgang waar de poep, urine én eieren uitkomen, kan de bacterie op de eischaal terechtkomen. Vlak na het leggen, als de eischaal en het beschermlaagje daaromheen nog een beetje zacht zijn, kan de bacterie dus het ei in komen.” Soms komt salmonella al bij de aanleg in het ei terecht, vervolgt ze. „Salmonella is een van de weinige bacteriën in het kippenlijf die de eierstok kunnen koloniseren. En daarmee ook de dooier. Dat is een speciale aanpassing van deze bacterie: die kan in leven blijven ín witte bloedcellen en zo ook in andere organen terechtkomen.” De eierstok is in feite een tros van rijpende dooiers in verschillende ontwikkelingsstadia, vertelt Koene. „Elke dag wordt de dooier die dan het grootste is, met aan de buitenkant de feitelijke eicel, afgesnoerd en opgevangen door het trechtervormige uiteinde van de eileider.” Dat is de plek waar de bevruchting plaatsvindt – áls er een haan is langsgeweest. Vervolgens reist het ei-in-wording in de loop van ongeveer een etmaal langs de stukjes eileider die de overige onderdelen aanleggen: eerst een dooiervlies, dan een laag dik eiwit, een laag dunner eiwit, een vlies dááromheen, en ten slotte de eischaal. Tijdens die laatste fase ligt het ei in een holte, de schaalklier, die van alle kanten tegelijk calciumkristallen afzet op het buitenste vlies. Daarbij groeien de kristallen niet overal helemaal tegen elkaar aan. Er blijven poriën open, die later belangrijk zullen zijn voor de stofwisseling van het kuiken. Vlak voordat het ei de cloaca in glijdt, wordt er op de schaal ook nog een glad eiwitlaagje afgezet, de cuticula. Koene: „Deze laag speelt een belangrijke rol bij het tegenhouden van bacteriën, zodat die niet via de poriën het ei kunnen binnendringen. Maar dat laagje moet dus eerst even uitharden. En het verliest na verloop van tijd zijn werking. Oude eieren kunnen daardoor iets makkelijker besmet raken met bacteriën.” Naast fysieke barrières, zoals de eischaal en de vliezen, dragen ook antibacteriële stoffen bij aan de bescherming van het ei – net als de hoge pH van het eiwit. Dat alles verlaagt de kans op een besmetting van buitenaf. „Maar salmonella kan deze verdediging dus omzeilen door van binnenuit het ei te besmetten.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/08/hoe-komt-salmonella-in-een-ei-terecht-a4908795</guid>
      <pubDate>Wed, 8 Oct 2025 05:27:17 +0000</pubDate>
    </item>
    <item>
      <title><![CDATA[Hoeveel grond heb je nodig om één persoon te voeden?]]></title>
      <description><![CDATA[<p>Sommige mensen dromen van een zelfvoorzienend bestaan. Oorlog, pandemie en nieuwsberichten over PFAS en pesticiden in ons voedsel wakkeren het verlangen aan om het anders te doen: een huis met een lap grond op het platteland, waar je je eigen groenten verbouwt en leeft van wat de natuur te bieden heeft. Zelfvoorzienend leven, hoe realistisch is dat? En vooral: hoeveel grond heb je daarvoor nodig? „Dat is een van die vragen die je zo makkelijk stelt, maar moeilijk beantwoordt”, zegt Petra Berkhout, onderzoeker Nederlandse land- en tuinbouw in Wageningen. Hoeveel vierkante meter je nodig hebt, hangt namelijk sterk af van de keuzes die je maakt: gebruik je kunstmest en bestrijdingsmiddelen, houd je dieren of leef je veganistisch? Daarnaast heb je niet alleen grond nodig, maar bodem die geschikt is voor landbouw, voldoende zonlicht, genoeg water én gewassen die passen bij het seizoen en de plek. Onderzoekers in Wageningen berekenden in 2013 hoeveel landbouwgrond Nederland nodig zou hebben om in een crisissituatie zelfvoorzienend te eten. Gedeeld door het aantal inwoners kom je uit op zo’n vijfhonderd tot duizend vierkante meter per persoon. Een grove schatting, benadrukt Berkhout. Wetenschappelijk onderzoek naar de benodigde vierkante meters voor zelfvoorziening is zeldzaam. Een uitzondering komt uit Australië, waar onderzoekers uitrekenden hoeveel grond een gemiddeld huishouden van 2,5 persoon nodig heeft voor de aanbevolen dagelijkse hoeveelheid groenten. Hier bleek de benodigde ruimte sterk af te hangen van de opbrengst per vierkante meter. Bij een lage opbrengst schatten ze dat 1.407 m2 nodig is, bij een gemiddelde 67 m2, en bij een hoge slechts 21 m2. Volgens cijfers die op blogs van hobbytuinders circuleren, zou je 35 à 40 m2 nodig hebben voor groenten en fruit en 250 m2 voor brood, aardappelen en peulvruchten. Wie ook dieren wil houden, kiest het beste voor kippen – die nemen weinig ruimte in en leggen ook nog eieren. „Dieren zijn deels ook een buffer”, zegt Berkhout. „Als je oogst mislukt en je hebt nog dieren rondlopen, dan heb je in elk geval nog iets te eten.” Bovendien produceren dieren mest, wat goed van pas komt. Want wie echt volledig zelfvoorzienend wil leven, moet ook zelf voor bemesting zorgen. Daarvoor kun je overigens ook je eigen ‘mest’ gebruiken, vertelt Berkhout. „In onze ontlasting zitten allerlei waardevolle nutriënten.” Hannah Thwaites uit Zuid-Australië deed onderzoek naar collectieve zelfvoorziening. „Op het moment dat je je eigen voedsel gaat verbouwen, merk je ineens hoeveel werk het is”, zegt ze. Volgens haar is zelfvoorzienend leven dan ook een stuk haalbaarder in gemeenschap dan in je eentje. Niet alleen omdat je voedsel kunt delen en ruilen, maar ook omdat je het werk onderling kunt verdelen. „Beperkte beschikbaarheid van middelen – tijd, geld, grond – maakt het voor veel mensen onmogelijk om in hun eentje volledig zelfvoorzienend te eten”, zegt Thwaites. Misschien hoeft dat ook niet. Zelfs als je de supermarkt niet helemaal kunt vermijden, kan een tomatenplant op het balkon of een kleine moestuin achter het huis veel plezier én een beetje zelfvoorziening opleveren. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/01/hoeveel-grond-heb-je-nodig-om-een-persoon-te-voeden-a4908091</guid>
      <pubDate>Wed, 1 Oct 2025 05:27:17 +0000</pubDate>
    </item>
    <item>
      <title><![CDATA[Waarom moet je soep uit blik niet laten koken?]]></title>
      <description><![CDATA[<p>Vaak best even handig: kant-en-klare soep uit blik of zak. Niet laten koken, staat er op het etiket. Waarom niet? Als ik zelf soep maak, laat ik die toch wél altijd even doorpruttelen? Op het online forum Reddit staat een reeks hilarische antwoorden, veelal niet netjes genoeg om hier te herhalen. Het komt neer op smaak die je „eruit kookt”, groenten die tot pulp verworden, schiftende room en een verbrande mond. We mailen met fabrikant Zwanenberg, producent van soepmerk Unox. „Doorkoken kan leiden tot smaakverlies en kan de textuur beïnvloeden: ingrediënten worden papperig”, luidt het antwoord. „En dikkere lobbige soepen gaan pruttelen, wat zorgt voor spat- en verbrandingsgevaar.” Helder. Maar zelfgemaakte soep kook je toch ook door? We bellen met NRC-kok Janneke Vreugdenhil. „Als ik zelf soep maak, dan kook ik alles zo kort mogelijk”, vertelt zij, „wat betekent dat je ingrediënten er op verschillende tijdstippen bij doet. Als de soep dan klaar is, moet je hem dus niet verder koken, want dan zul je smaak en textuur gaan verliezen.” Als voorbeeld noemt ze soep met vermicelli: die sliertjes kook je tot pap als je gare soep nog eens doorkookt. Maar voor de gevorderde soepchemie moeten we volgens Vreugdenhil even bellen met chef Eke Mariën van het platform Koken met Kennis, dat wetenschap omarmt als basis voor lekkerder koken. „Fabrikanten leveren een volledig gecontroleerd product: de soep is al gegaard en veilig, precies afgestemd op smaak, textuur en binding”, zegt hij. „Extra koken voegt niets toe, maar kan wél leiden tot ongewenste effecten: zetmelen en bindmiddelen verliezen hun kracht en vluchtige aroma’s vervliegen.” Koken kan de eigenschappen van moleculen veranderen: zetmeel bindt aan water en wordt gelatineus, of valt uit elkaar. Dat verandert de structuur van de soep. En eiwitten kunnen stollen, waardoor structuur en smaak veranderen. Ook vitaminen, vooral C en B, gaan kapot bij koken. Dat groenten zacht worden, komt doordat de pectine (een suikermolecuul dat de plantencellen bij elkaar houdt) en hemicellulose (een bestanddeel van de celwand) bij hogere temperaturen uit elkaar vallen. „Koken thuis is iets heel anders dan koken om te bewaren, wat fabrikanten doen”, benadrukt Mariën nog. „Thuis kun je nog ingrijpen of de smaak bijsturen. Soep uit de pot moet perfect zijn zoals-ie in de pot zit.” En de ene pot is de andere niet, zegt Michel Jansen van Kleinstesoepfabriek. Die maakt „echte” soep, die kleinschaliger en „met aandacht” wordt gemaakt, en in glazen potten wordt verkocht. Die soepen worden zo kort mogelijk gekookt, legt Jansen uit, en na verpakking kort gesteriliseerd en dan snel gekoeld. „Onze soep kun je nog garneren met verse ingrediënten en prima even laten doorkoken”, zegt hij, „bijvoorbeeld om een eitje te laten garen in je minestrone. Verder gebruiken we extra sterke zetmelen op basis van maïs of tapioca, en oliën met een hoog gehalte aan oliezuur. Dat maakt ze zeer stabiel bij verhitting.” Die soep gaan we zeker eens proberen. Maar nu eerst even kijken wat er gebeurt met ‘gewone’ erwtensoep-uit-blik. De ene helft verhitten we tot eettemperatuur. Niet hoogstaand, maar prima voor een haastgezin. De andere helft koken we tien minuten door. Met deksel erop, want het spat als een vulkaan. De soep wordt dunner en gaat schuimen, de prei wordt slijmerig en de smaak wat vlak. Geen aanrader. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/24/waarom-moet-je-soep-uit-blik-niet-laten-koken-a4907233</guid>
      <pubDate>Wed, 24 Sep 2025 05:27:18 +0000</pubDate>
    </item>
    <item>
      <title><![CDATA[Wat te doen als je bloedvaten ‘moeilijk te prikken’ zijn?]]></title>
      <description><![CDATA[<p>Onlangs plofte deze vraag bij NRC op de digitale deurmat: „Ooit ben ik een paar jaar bloeddonor geweest, maar dat moest ik beëindigen omdat het een heel vervelende ‘operatie’ werd met veel peuren en blauwe plekken. Nu moet ik soms bloed afstaan voor controles. Dat gaat steeds moeilijker: men kan geen vat vinden, prikt opnieuw, of gaat onderhuids borduren op zoek naar een vat… Het is zeer onprettig voor mij, maar ook voor de bloedafnemer. Bestaan er geen eenvoudige apparaatjes om het vat op te sporen?” Een vervelend verhaal. Het kan spelen bij diagnostiek of controle, bij bloeddonatie of het aanleggen van een infuus. Hoeveel mensen ‘moeilijk prikbaar’ zijn, is niet goed bekend én verschilt per context. Van ‘complexe patiënten’ die een infuus nodig hebben, is bijna 60 procent lastig te prikken, maar bij gezonde mensen is het percentage veel lager. ‘Moeilijke vaten’ kunnen verschillende oorzaken hebben, vertellen Kai-Anne Grotenhuis, donorarts bij bloedbank Sanquin, en haar collega Dorris Krebbekx, zelf een ervaren prikker. „Er zijn aangeboren factoren, zoals waar en hoe diep de aders liggen en hoe smal ze zijn”, zegt Grotenhuis. „Bij ouderen, maar ook bij mensen met hart- en vaatziekten of chemopatiënten, zijn de aderen en de weefsels eromheen minder stevig. Dat maakt het lastiger. De ader kan ook ‘wegrollen’ als je hem wilt aanprikken.” Ook overgewicht kan aders lastig vindbaar maken – of spiermassa. Krebbekx: „Vorige week hadden we een bodybuilder. Dat was wel even een uitdaging.” En dan zijn er tijdelijke factoren: door kou, uitdroging of spanning kunnen vaten samentrekken en zijn ze lastiger te vinden. Patiënten krijgen daarom het advies de handen te wassen met warm water, goed warm te blijven, water te drinken en afleiding te zoeken. Heel belangrijk is de ervaring van de prikker, benadrukt Krebbekx. „Wij doen al snel tientallen afnames per dag”, vertelt ze. „Het is een kwestie van heel goed voelen. Waar de ader ligt, maar ook onder welke hoek je prikt en hoe diep. Het ‘wegrollen’ van een ader kun je meestal voorkomen door het vat met je andere hand strak te leggen. Zelf sta ik ook weleens met zweet op de rug, maar meestal lukt het gewoon.” Mensen voor wie elke afname een hel is, ziet Grotenhuis niet, „want onze donoren zijn per definitie gezond. En als het prikken toch problemen geeft, dan blijven ze niet lang donor.” Sanquin gebruikt dus geen infrarood- of echohulpmiddelen om de vaten te vinden. Maar patiënten die controles hebben, zoals onze briefschrijver, hebben geen keus. „Wij zien weinig écht lastige gevallen, minder dan 0,5 procent”, zegt Ina Diermanse van Certe, een organisatie voor diagnostiek en advies voor de gezondheidszorg. Dat patiënten zelf een apparaatje aanschaffen, heeft ze nog niet gehoord. „In onze ervaring voegen die hulpmiddelen weinig toe”, zegt ze. „Hooguit bij jonge kinderen. Maar meestal zit het probleem in de kwaliteit van de vaten. Dat los je niet op met zo’n apparaatje. En dan nog: die zijn kostbaar, en welke kies je dan? Het geeft meer gedoe dan dat het iets oplevert.” Is er dan geen hoop voor de briefschrijver? Jawel: sommige grote ziekenhuizen hebben een speciale prikpoli voor moeilijke gevallen. Zij gebruiken echo als hulpmiddel. „In onze regio ken ik zulke poli’s niet”, merkt Diermanse op. Maar ook zij weet: „Bij een ervaren prikker lukt het eigenlijk altijd.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/17/wat-te-doen-als-je-bloedvaten-moeilijk-te-prikken-zijn-a4906395</guid>
      <pubDate>Wed, 17 Sep 2025 05:27:18 +0000</pubDate>
    </item>
    <item>
      <title><![CDATA[Waarom heeft de een meer persoonlijke ruimte nodig dan de ander?]]></title>
      <description><![CDATA[<p>Je staat in een grote zaal op een drukbezochte conferentie. Iemand komt vriendelijk glimlachend op je af om een gesprek te beginnen. Maar in plaats van op gepaste afstand te blijven, komt hij zó dichtbij dat je zijn parfum kunt ruiken. Ongemakkelijk doe je een stap achteruit. Op zulke momenten voelen we ineens die onzichtbare bubbel om ons heen: onze persoonlijke ruimte. Die zone bepaalt wie hoe dichtbij mag komen, en fungeert als een soort sociaal kompas. Hoe groot die ruimte is, verschilt per persoon – waarom? Volgens Michael Varnum, evolutionair psycholoog aan de Arizona State University, is dat moeilijk te beantwoorden. „Menselijk gedrag is complex. Zowel socialisatie als genetisch bepaalde eigenschappen spelen hier waarschijnlijk een rol”, zegt hij. Tot nu toe is er volgens hem vooral onderzoek gedaan naar hoe mensen zich gedragen, maar het blijft moeilijk te verklaren waarom ze dat doen. Dat persoonlijke ruimte cultureel bepaald is, toonden psycholoog Agnieszka Sorokowska en collega’s aan in een onderzoek in 42 landen. Roemenen houden het meeste afstand tot vreemden – zo’n 130 centimeter – terwijl Argentijnen zich al prettig voelen bij ongeveer 80 cm. Mensen uit warmere landen bleken vreemden dichterbij te laten komen, maar hielden juist meer afstand in intieme relaties. De Duitse onderzoekers Vera Hebel en Katrin Rentzsch lieten zien dat ook persoonlijkheid mee speelt. In hun experiment voerden tweetallen van onbekenden eenvoudige opdrachten uit, zoals steen-papier-schaar spelen. Daarna werd hun gevraagd hoe zij zichzelf én de ander inschatten op eigenschappen als vriendelijkheid, extraversie en openheid. Toen ze samen op een bank gingen zitten, registreerden camera’s hun onderlinge afstand. Wie zichzelf hoger inschatte op vriendelijkheid dan anderen in de groep, ging dichter bij de ander zitten. En deelnemers die door hun gesprekspartner als vriendelijk, extravert of open werden ervaren, kregen ook vaker iemand dichter naast zich. Persoonlijke ruimte is subtiele communicatie. „Als we ons tot iemand aangetrokken voelen, komen we onbewust dichterbij”, zegt Varnum. Ook uit het onderzoek van Hebel en Rentzsch bleek dat fysieke nabijheid samenhangt met hoe sympathiek we iemand vinden. Hoe sterker deelnemers aangaven dat ze bevriend wilden raken met de ander, hoe dichter ze naast die persoon gingen zitten. Daarnaast toonden meerdere studies aan dat vrouwen en oudere mensen meer persoonlijke ruimte nemen dan mannen en jongeren. Volgens Varnum komt dat mogelijk doordat zij gemiddeld kwetsbaarder zijn. „Het heeft waarschijnlijk een diepe evolutionaire logica”, legt hij uit. „Vrouwen lopen gemiddeld meer risico om fysiek schade op te lopen door een onbekende, en ouderen hebben een grotere kans op ernstige gevolgen als ze ziek worden.” Wie weleens twijfelt over de juiste afstand tot anderen, kan houvast vinden in de indeling van antropoloog Edward Hall. Hij onderscheidde vier zones: meer dan 210 centimeter bij publieke toespraken, 122 tot 210 centimeter voor gesprekken met onbekenden, 46 tot 122 centimeter bij vrienden en bekenden, en 0 tot 46 centimeter bij intieme relaties. Maar het meest betrouwbare signaal blijft: doet iemand een stap achteruit, dan stond jij waarschijnlijk al te dichtbij. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/10/waarom-heeft-de-een-meer-persoonlijke-ruimte-nodig-dan-de-ander-a4905633</guid>
      <pubDate>Wed, 10 Sep 2025 05:27:19 +0000</pubDate>
    </item>
    <item>
      <title><![CDATA[Als bloemen verwelken, waar blijven dan de kleuren?]]></title>
      <description><![CDATA[<p>De zomer loopt ten einde en veel bloemen geven er de brui aan. Ze worden fletser, alsof er een waas overheen ligt. Helderrode rozen worden doffer en dan bruin. Gele of oranje bloemen vervagen tot een vuilgeel beige. Blauw en paars worden bleek en grauw. Hoe kan dat? Waar blijven de kleuren? Bloemen danken hun kleuren aan een verscheidenheid aan pigmenten. Het zijn organische kleurstoffen die ze zelf produceren, en die vooral bestaan uit koolstof, waterstof en een beetje zuurstof. Dit in tegenstelling tot de anorganische pigmenten (vaak metaalverbindingen) in sommige fraai gekleurde aardlagen. Er bestaan honderden plantenpigmenten, verdeeld over een paar groepen. Je hebt ten eerste de anthocyaninen: de rode, blauwe en paarse kleurstoffen van bijvoorbeeld rozen, viooltjes en hortensia’s. Hun kleur staat onder invloed van de zuurgraad; dat zie je vooral goed in vergeet-mij-nietjes, die blauwer of juist paarser kunnen zijn. Er zijn ook rode en paarse kleuren die teruggaan op betalaïnen, vernoemd naar de rode biet. Je vindt ze bijvoorbeeld in anjers, duizendknopen en cactussen. Dan heb je de carotenoïden, vernoemd naar worteltjes. Zij zorgen voor gele, oranje en sommige rode bloemenkleuren, bijvoorbeeld in zonnebloemen, narcissen en afrikaantjes. Ten slotte zijn er de flavonoïden: de gele, blauwe en violette kleurstoffen van bloemen als paardebloem en lupine. Planten gaan bloeien onder invloed van een cocktail aan plantenhormonen, zoals gibberellinen, abscisinezuur en ethyleen. Die zorgen ervoor dat plantenweefsels zich ontwikkelen tot bloemen, maar ook dat die bloemen op een bepaald moment ‘klaar’ zijn. Net als bij mensen vertonen die hormonen een cyclische activiteit: ze nemen toe en weer af. Dat gebeurt in een complex samenspel met elkaar en met factoren zoals daglengte, temperatuur, maar ook bevruchting. Sommige bloemen zijn genetisch geprogrammeerd om een bepaald aantal dagen te bloeien. Soms zelfs maar één dag, zoals de daglelie en de courgette. Een bloem die – na welke trigger dan ook – stopt met bloeien, zal snel afsterven. De toevoer van water en voedingsstoffen stopt. De cellen drogen uit en verliezen daarmee hun stevigheid, en de celprocessen komen tot stilstand. De aanwezige kleurstoffen worden afgebroken. Deels vallen de pigmenten vanzelf uit elkaar. Anthocyaninen zijn bijvoorbeeld van nature heel instabiele verbindingen, die al snel oxideren. Andere pigmenten degraderen vooral door enzymen: eiwitten die helpen bepaalde stoffen af te breken. Dat hoort bij de uitgebalanceerde fysiologie van de plant. Alles is ingericht op efficiëntie, en dus op hergebruik van stoffen. De anthocyaninen worden vooral afgebroken door peroxidases; de carotenoïden door specifieke dioxigenases. Tijdens de afbraak verliezen de pigmenten hun typerende kleuren. Sommige bloemen verwelken al voordat het biologisch gezien ‘hun tijd is’. Bijvoorbeeld door een ziekte, hitte of droogte, of doordat ze zijn geplukt. In dat geval kunnen de pigmenten ook verloren gaan door de werking van schimmels of bacteriën. Er is één categorie bloemen waarbij het anders zit. Dit zijn de bloemen met structuurkleuren. Die ontstaan niet door pigmenten, maar door microscopisch kleine structuren (bijvoorbeeld ribbels of laagjes) in de blaadjes. Die verstrooien het zonlicht, of weerkaatsen het zodanig dat de lichtgolven elkaar op bepaalde golflengtes versterken of juist uitdoven. Dat bepaalt welke kleur wij zien. In vlindervleugels en zeepbellen zie je dat ook. Kijk maar eens goed naar een boterbloem, klaproos of iris: zij hebben een wonderlijke, iriserende glans. Die gaat verloren als het blad verwelkt en zijn microstructuur verliest. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/03/als-bloemen-verwelken-waar-blijven-dan-de-kleuren-a4904848</guid>
      <pubDate>Wed, 3 Sep 2025 05:27:19 +0000</pubDate>
    </item>
    <item>
      <title><![CDATA[Heeft het zin om je regenpijp af te koppelen?]]></title>
      <description><![CDATA[<p>Tegels uit je tuin halen, planten erin zetten, een groen dak aanleggen... Het zijn allemaal maatregelen die mensen zelf kunnen nemen voor een groenere, koelere en ‘klimaatbestendigere’ tuin. Een andere veelgenoemde maatregel is het ‘afkoppelen’ van je regenpijp. Normaal gesproken leiden regenpijpen het water van je dak naar het riool. Als je de regenpijp afkoppelt, gaat het water naar een regenton, of rechtstreeks naar je vijver of tuin. Zet dat zoden aan de dijk? Of is het een druppel op een gloeiende plaat? Er zijn twee redenen om je regenpijp af te koppelen, vertelt Paulien van der Geest van voorlichtingsorganisatie Milieu Centraal. „Wanneer je het afkoppelen combineert met het plaatsen van een regenton, dan kun je je tuin regenwater geven in plaats van drinkwater. Nu gebruiken Nederlandse tuinbezitters jaarlijks gemiddeld zo’n 1.100 liter drinkwater om de tuin te besproeien, vaak juist in droge periodes als er drinkwatertekorten dreigen.” Een gemiddeld huishouden verbruikt jaarlijks zo’n 100.000 liter, dus het níét besproeien van de tuin bespaart heel grofweg 1 procent van het totale waterverbruik. Is dat veel? Relatief misschien niet, maar wel in absolute zin: er zijn ongeveer 5,5 miljoen tuinen in Nederland. Er is nog een tweede belangrijke reden om je regenpijp af te koppelen, aldus Van der Geest: „Het zorgt ervoor dat regenwater niet meer het riool in stroomt. Het schone regenwater wordt niet onnodig gezuiverd en het riool loopt minder snel over. Dat wordt steeds relevanter, nu we door klimaatverandering steeds vaker te maken krijgen met meer neerslag en hoosbuien.” Maar hoeveel regen valt er eigenlijk op onze daken? Is dat werkelijk een grote belasting van het riool? We vragen het aan Leon Droppert van advies- en ingenieursbureau TAUW. „Gemiddeld valt jaarlijks grofweg 800 millimeter neerslag”, zegt hij. „Op basis van gemiddeld 60 vierkante meter aan dakoppervlak is dat per huishouden jaarlijks bijna 50.000 liter aan schoon regenwater dat via de daken afstroomt naar de riolering en dus de rioolwaterzuivering. Het afkoppelen van de regenpijpen kan de totale particuliere belasting van de riolering dus met circa een derde verminderen, vergeleken met de 100.000 liter afvalwater per huishouden. Dat is enorme winst – zeker gezien het feit dat de gemiddelde neerslag alleen maar toeneemt.” Regen valt in de bebouwde kom echter niet alleen op de daken. Het valt ook op de stoepen en straten, en komt dan alsnog in het riool terecht. Hilde Niezen van Stichting Rioned, de „koepelorganisatie voor goede zorg voor afvalwater, hemelwater en grondwater in steden en dorpen”, weet daar meer over. „De Nederlandse gemeenten zijn bezig gescheiden rioleringen aan te leggen”, vertelt ze. „Eén riolering voor afvalwater en één voor hemelwater, speciaal om vermenging met afvalwater en overbelasting te voorkomen, en regenwater lokaal vast te houden. Dat wordt door klimaatverandering steeds relevanter. Bij nieuwbouw is gescheiden riolering nu de norm, en veel gemeenten koppelen het hemelwater tegenwoordig af als bestaande riolering toch vervangen moet worden.” Niezen verwijst voor getallen naar de Monitor Gemeentelijke Watertaken 2024. „In totaal is er in Nederland 163.000 kilometer riolering”, vertelt ze. „Er is 1.800 miljoen vierkante meter verhard oppervlak in steden en dorpen: daken, wegen en betegelde tuinen. Daarvan is 49 procent aangesloten op gemengde riolering. Zo’n 15 procent wordt vastgehouden in bermen, wadi’s of greppels en infiltreert naar het grondwater. Voor de overige 36 procent is gescheiden riolering aangelegd: het hemelwater stroomt daar door aparte buizen.” Dat gaat vaak rechtstreeks naar sloten of rivieren. Niezen: „Vaak is er daarbij wel een voorziening om het water van kleine buien wél naar de zuivering af te voeren: daarin zit relatief veel straatvuil, waaronder microplastics en roet van autobanden.” Een deel van het water dat op de verharde oppervlakken valt, verdampt of zakt weg in voegen. Uiteindelijk komt circa driekwart van het water dat op alle verharde oppervlakken valt, bij de rioolwaterzuivering terecht, rekent Niezen voor. Het overbelastingsprobleem is dus een kwart kleiner dan je op het eerste gezicht zou denken – en het neemt verder af naarmate gemeenten meer gescheiden rioleringen aanleggen, plus wateropvang- en infiltratievoorzieningen. Dan blijft nog de vraag hoe het dakwater zich verhoudt tot het straatwater. Met een gemiddeld Nederlands dakoppervlak van 60 vierkante meter en 8,4 miljoen huishoudens komen we op heel grofweg 500 miljoen vierkante meter dakoppervlak – dus 28 procent van het totale verharde oppervlak dat is aangesloten op de riolering. Driekwart daarvan is dus de winst die te boeken valt als je al die daken afkoppelt. En, hoeveel tuinbezitters koppelen hun regenpijpen al af? „Zo’n 37 procent zégt dat ze het hebben gedaan, in ons representatieve onderzoek onder 1.005 Nederlandse tuinbezitters”, zegt Paulien van der Geest van Milieu Centraal. „Maar soms is er een verschil met daadwerkelijk gedrag. Hoe dan ook valt er nog volop af te koppelen. En daar is vaak subsidie voor te krijgen.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/07/02/heeft-het-zin-om-je-regenpijp-af-te-koppelen-a4899029</guid>
      <pubDate>Wed, 2 Jul 2025 05:27:20 +0000</pubDate>
    </item>
    <item>
      <title><![CDATA[Hebben dieren ook last van slapeloosheid?]]></title>
      <description><![CDATA[<p>Lang woelen voor het inslapen. Niet goed doorslapen. Veel te vroeg wakker worden. Eén op de tien volwassenen heeft hier chronisch last van, volgens een Canadees overzichtsartikel. Studies onder studenten in Zuidoost-Azië vonden zelfs percentages van 35 tot 70 procent – en de Hersenstichting houdt het op de helft. Is het iets typisch voor mensen, met hun gejaagde levens en schermpjes tot laat op de avond? Of hebben dieren hier ook last van? In laboratoria zijn muizen en ratten een veelgebruikt model voor slaaponderzoek. Net als mensen vertonen zij duidelijke slaap-waakcycli, inclusief REM-slaap (de fase van rapid eye movements, in verband gebracht met dromen). Wanneer deze dieren blootstaan aan stress, sociale isolatie of afwijkende lichtschema’s, ontwikkelen ze slaapstoornissen die opvallend veel lijken op menselijke slapeloosheid. Dat maakt ze waardevolle modellen voor het ontrafelen van de fysiologie van slaap en de mechanismen achter slapeloosheid, en voor het testen van slaapmedicatie. Ook andere zoogdieren kunnen slaapproblemen ervaren. Apen in gevangenschap vertonen soms slapeloosheid wanneer hun behuizing te steriel of te lawaaierig is, of als ze onder sociale druk staan. Een Amerikaanse studie stelde vast dat het slaapgedrag van chimpansees in gevangenschap sowieso „dynamisch en complex” was, „met frequent ontwaken”. Resusapen die in een andere studie vroeg van hun moeder waren gescheiden, hadden hun hele leven verhoogde niveaus van het stresshormoon cortisol en vertoonden een verstoord slaap-waakritme. Belgische en Duitse onderzoekers analyseerden honderden uren aan nachtelijke video-opnames van wilde chimpansees in Afrika. Zij ontdekten dat chimpansees normaal gesproken één ononderbroken slaapperiode per nacht hebben, in principe net als wij, in tegenstelling tot de „dynamische” slapers uit de Amerikaanse dierentuinstudie. Maar onder invloed van externe factoren ontwaakten de chimps wel vaker, bijvoorbeeld door warmte, regen, de aanwezigheid van roofdieren, en verstoring door mensen of olifanten. Ook honden en katten zijn niet immuun voor slaapproblemen. Sommige stokoude honden krijgen ‘hondendementie’, waarbij het slaap-waakritme ontregeld raakt – net als bij veel mensen met alzheimer. Verder zijn bij honden niet zozeer in- of doorslapen een probleem, maar andere zaken zoals narcolepsie (op onverwachte momenten zomaar in slaap vallen) en slaapapneu (een plotselinge ademstop tijdens het slapen). Sommige honden, en ook katten, kunnen last krijgen van nachtonrust of hyperactiviteit door stress, bijvoorbeeld na een operatie of bij veranderingen in hun voeding of leefomgeving. Grotere zoogdieren, zoals paarden en koeien, slapen van nature kort en fragmentarisch: in totaal maar zo’n vier tot vijf uur per etmaal. Zij slapen vooral staand, maar voor hun dagelijkse halfuur REM-slaap moeten ze wel gaan liggen. Op plekken waar koeien te weinig ruimte hebben om te liggen, of gestrest zijn door de boerderijpraktijken, slapen zij minder dan gemiddeld. Bij paarden is het ‘REM-deprivatiesyndroom’ een bekend verschijnsel: ze vallen om wanneer ze te lang niet hebben gelegen. En dan heb je nog allerlei dieren die nooit met twee hersenhelften tegelijk slapen: walvissen en dolfijnen, die 24 uur per dag actief boven water moeten ademhalen, maar ook non-stop vliegende vogels zoals albatrossen en gierzwaluwen. Pinguïns zijn recordhouders: die doen tienduizend microdutjes op een dag en slapen nooit langer dan 34 seconden. Volgens onze definitie zouden we dat flinke slapeloosheid noemen. Maar voor al deze dieren is dit de normaalste zaak van de wereld. Vogels krijgen pas slaapproblemen als mensen ze verstoren. Verschillende studies legden verbanden met stadslicht en -lawaai, maar ook met klimaatverandering. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/25/hebben-dieren-ook-last-van-slapeloosheid-a4898128</guid>
      <pubDate>Wed, 25 Jun 2025 05:27:20 +0000</pubDate>
    </item>
    <item>
      <title><![CDATA[Is plas in het zwembad gevaarlijk?]]></title>
      <description><![CDATA[<p>Zeventig milliliter. Eén espressokopje vol. Zoveel plast de gemiddelde zwemmer in het water tijdens een zwembadbezoek, aldus Canadese onderzoekers in Environmental Science and Technology Letters (2017). Dat concludeerden ze op basis van de hoeveelheid kunstmatige zoetstoffen in het zwembadwater. Eerst hadden ze getest hoeveel zoetstoffen (alom aanwezig in ons moderne dieet, maar niet in kraanwater) er gemiddeld in de urine van mensen zit. Toen maten ze de hoeveelheid zoetstof in zwembadwater. Zo konden ze berekenen dat er gemiddeld zo’n 30 tot 75 liter urine in een zwembad zit, afhankelijk van de grootte van het bad. Deels plassen mensen onbewust; fanatieke zwemmers en ouderen plassen vaak ongewild bij inspanning, en in het zwembad merk je daar niets van. Maar deels is het ook expres. Zo’n 19 procent van de volwassenen geeft toe weleens in een zwembad te hebben geplast, aldus de Canadezen. Veel topzwemmers, onder wie Olympisch medaillewinnaar Michael Phelps, vinden het zelfs de normaalste zaak van de wereld. „Als we twee uur in het water liggen, gaan we er echt niet uit om te plassen”, zei Phelps tegen The Wall Street Journal „Chloor desinfecteert, dus het is niet erg.” Heeft hij een punt? Urine is op zichzelf niet direct schadelijk – hoewel niet zo’n fris idee. Maar in combinatie met chloor treden er allerlei chemische reacties op waarbij potentieel schadelijke stoffen ontstaan. Vandaar ook de waarschuwing dat je eerst moet doortrekken nadat je de wc met chloor hebt schoongemaakt, voordat je er weer in plast. Chloor – preciezer gezegd: natriumhypochloriet – is een populaire ontsmetter: het doodt effectief bacteriën en virussen. Wanneer urine in contact komt met chloor, reageert het ureum uit de urine met het chloor. Dat leidt tot de vorming van zo’n elf potentieel schadelijke, vluchtige stoffen, waaronder trichlooramine, cyanogeenchloride en chloroform. Deze stoffen zijn verantwoordelijk voor de typische ‘chloorlucht’ in zwembaden en kunnen irritatie van de ogen, huid en luchtwegen veroorzaken. Ze zijn zelfs in verband gebracht met neurotoxische schade en kanker. Maar het staat of valt natuurlijk met de hoeveelheden. Alles is gif als je er maar genoeg van binnenkrijgt, zoals de Zwitserse arts Paracelsus begin 16de eeuw zou hebben opgemerkt. Het grotere zwembad in de Canadese studie bevatte 840.000 liter water en 75 liter urine: ongeveer 0,009 procent van het totale watervolume. Is dat genoeg om meetbare gezondheidseffecten te veroorzaken? Een Chinees-Amerikaanse studie uit 2014 trof per liter zwembadwater gemiddeld 30 microgram cyanogeenchloride aan; dit is ruim onder de 70 microgram per liter die de Wereldgezondheidsorganisatie hanteert als limiet voor drinkwater. Een groot internationaal onderzoek uit 2019 constateerde geen meetbare effecten op de korte termijn op het vlak van genotoxiciteit (de mogelijkheid om schade aan het dna te veroorzaken: een maat voor kankerverwekkendheid) en de doorlaatbaarheid van het long-epitheel (een maat voor longschade). Langdurige blootstelling is een ander verhaal. Professionele zwemmers en zwembadpersoneel lopen een verhoogd risico op ademhalingsklachten, astma en andere luchtwegaandoeningen door constante blootstelling aan deze stoffen, lezen we op veel plekken, maar een oorzakelijk verband is lastig aan te tonen en de conclusies lopen uiteen. Nergens lees je harde cijfers over werkelijke ziektelast. Behalve een Spaanse studie uit 2009: die zag juist minder astma en allergieën bij kinderen die al op jonge leeftijd regelmatig naar een zwembad gingen. Kortom, de stoffen zijn onweerlegbaar schadelijk, maar gezondheidseffecten zijn lastig te kwantificeren. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/18/is-plas-in-het-zwembad-gevaarlijk-a4897319</guid>
      <pubDate>Wed, 18 Jun 2025 05:27:21 +0000</pubDate>
    </item>
    <item>
      <title><![CDATA[Doen gierzwaluwen aan echolocatie?]]></title>
      <description><![CDATA[<p>Een prachtig junibeeld: gierzwaluwen die als straaljagers door het luchtruim jagen, hoog tegen de wolkenlucht of laag tussen de daken. Altijd op zoek naar insecten – ook ’s nachts. Wanneer ze niet broeden, negen maanden per jaar, blijven ze zelfs non-stop in de lucht. Hoe zit dat? Ze lijken wel wat op vleermuizen, met hun jaaggedrag en hoge, schrille roep. Doen gierzwaluwen wellicht ook aan echolocatie? Je weg of je prooi vinden dankzij geluid dat je zelf uitzendt en weer opvangt, is een waanzinnige adaptatie in het dierenrijk. Vleermuizen en tandwalvissen hebben de kunst geperfectioneerd. De meeste soorten gebruiken geluid dat zo hoog is dat wij het niet kunnen horen. Vleermuizen maken die geluiden veelal met hun stembanden; sommige soorten klikken met hun tong. Dolfijnen en orka’s klikken en fluiten met hun blaasgat. Zonder te kijken kunnen ze op afstand feilloos vormen en zelfs texturen onderscheiden. Dat zou ook superhandig zijn voor de snelle, wendbare gierzwaluwen. Zeker ’s nachts. Maar doen ze het ook? We bellen met stadsbioloog Remco Daalder, auteur van het boek De gierzwaluw, dat in 2014 de Jan Wolkersprijs won. „Waarschijnlijk niet”, is zijn antwoord. „Echolocatie is wel degelijk bij vogels vastgesteld, bij zestien soorten. Een daarvan is de vetvogel, uit Midden- en Zuid-Amerika. De rest zijn allemaal salanganen, nauwe verwanten van de gierzwaluw.” De salanganen die aan echolocatie doen, leven in Zuidoost-Azië, Australië en de eilanden van Oceanië. „Ze broeden in donkere grotten, en dat verklaart de echolocatie”, vertelt Daalder. „Een van die soorten is de eetbaar-nestsalangaan, die zijn nest van speeksel maakt. Dat is waar de Chinezen hun vogelnestsoep van maken.” De salanganen maken klikgeluiden die ook voor ons hoorbaar zijn. Daarmee vinden ze hun weg in hun pikdonkere grotten, maar ze kunnen er geen prooien mee lokaliseren. „Daarvoor heb je hogere frequenties nodig”, weet Daalder. „Daarnaast heeft hun gehoororgaan niet de speciale aanpassingen die vleermuizen en dolfijnen wel hebben.” Naast het binnenoor – en de onderkaak, waarmee dolfijnen de terugkomende geluiden opvangen – zijn ook de hersenen belangrijk voor echolocatie: die moeten de binnenkomende informatie verwerken tot een bruikbaar beeld. Daalder: „Voor zover ik weet is dat bij deze salanganen niet onderzocht – en zelfs bij vleermuizen niet.” Dat zou ook heel lastig zijn: je hebt er een fMRI-scanner voor nodig, een enorm apparaat waarmee je hersenen in actie kunt zien. Dat gaat niet bij vliegende of zwemmende dieren. Bij mensen is het wel gedaan: er zijn diverse blinde mensen die zichzelf echolocatie hebben aangeleerd, en als de beste kunnen fietsen – je vindt er filmpjes van op YouTube. Deze mensen blijken allerlei aanpassingen in hun hersenschors te hebben. Maar ‘onze’ gierzwaluwen dan? „Daarbij is echolocatie nooit aangetoond”, zegt Daalder. „Ik denk dat ze het niet doen – maar ze hebben het ook niet nodig. Overdag jagen ze op het zicht. Ze hebben fenomenale ogen: als ze jagen op een zwerm bijen, dan pikken ze feilloos alleen de darren eruit. Want die steken niet.” ’s Nachts jagen gierzwaluwen ook: met tienduizenden tegelijk, op grote hoogte. „Dan vliegen ze gewoon met open bek door grote wolken dansmuggen heen. Daarvoor hebben ze geen echolocatie nodig.” Botsen ze dan niet? „Dat weten we eigenlijk niet. Dat hele nachtleven van die gierzwaluwen... ook dat vliegend slapen, met steeds maar één hersenhelft tegelijk... Dat is zó fascinerend. Ik zou het dolgraag eens onderzoeken.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/11/doen-gierzwaluwen-aan-echolocatie-a4896485</guid>
      <pubDate>Wed, 11 Jun 2025 05:27:21 +0000</pubDate>
    </item>
  </channel>
</rss>
