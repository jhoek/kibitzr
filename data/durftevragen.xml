<?xml version="1.0" encoding="utf-16"?>
<rss version="2.0">
  <channel>
    <title><![CDATA[Durf te vragen]]></title>
    <link>https://www.nrc.nl/rubriek/durf-te-vragen/</link>
    <description><![CDATA[Durf te vragen]]></description>
    <item>
      <title><![CDATA[Waar zit het hoofd van een zeester?]]></title>
      <description><![CDATA[<p>De doorsnee zeester in tekenfilms heeft een lachend gezichtje aan de bovenkant, met ogen en mond precies tussen de vijf armen. Onzin: zo zit een zeester totaal niet in elkaar. Het iconische zeesterretje in de film Finding Nemo is al iets realistischer: ogen en mond zitten aan de platte onderkant, tussen de kleine zuignap-achtige voetjes. Ogen heeft een echte zeester niet, maar een mond wel degelijk: inderdaad aan de onderkant, precies in het midden. Is dat dan ook waar hun hoofd zit? Zeesterren behoren, net als zee-egels, tot de wonderlijkste dieren op aarde. Om te beginnen: ze zijn veelzijdig symmetrisch. Ze hebben niet één enkel spiegelvlak, zoals wij (in de lengterichting, onder meer door neuspunt en navel), maar vijf: een door elke arm. Ze hebben ook niet een aparte in- en uitgang, zoals veruit de meeste dieren, maar een mond-en-anus ineen. En ze kunnen een verloren arm laten terug groeien. Sterker nog, er zijn soorten die uit een verloren arm een hele zeester kunnen laten groeien. Een andere eigenaardigheid is dat zeesterren hun leven beginnen als tweezijdig symmetrische larve, met een duidelijk onderscheid tussen kop, lijf en staart. Na een paar dagen tot weken vindt een totale metamorfose plaats, waarbij groepen cellen migreren en zich specialiseren. Zo ontstaat het vijfarmige volwassen lichaamsbouwplan. Migreert daarbij het hoofd naar het midden..? De biologie definieert een ‘hoofd’ als de regio waarbinnen de voornaamste coördinatie van de zenuwen plaatsvindt, en waar zich ook veel zintuigen bevinden. Bij gewervelde dieren en insecten is duidelijk waar het hoofd zit, en zelfs bij regenwormen: die hebben weliswaar geen hersenen, maar wel een centrale zenuwknoop aan één uiteinde. Octopussen zijn een raar buitenbeentje: die hebben ‘hersenen’ in hun hoofd maar daarnaast ook een centrale zenuwknoop in elk van de acht armen. Negen breinen, dus. De armen kunnen zelfstandig denken – nu ja, reageren op prikkels. Bij zeesterren is iets anders aan de hand, ontdekten onderzoekers van de Amerikaanse Stanford University deze maand. Zeesterren blijken nóg weer een ander lichaamsbouwplan te hebben, dat tot nu toe onbekend was. De studie was mede gefinancierd door ruimtevaartorganisatie NASA, altijd nieuwsgierig naar vreemde levensvormen. De Amerikanen onderzochten de mate waarin bepaalde groepen van genen in zeesterren zijn aan- en uitgeschakeld: in piepjonge larven, tijdens de metamorfose, en bij volwassen exemplaren. Het ging om zogeheten geconserveerde genen: genen die al bij heel vroege dierlijke voorouders aanwezig waren, en bewaard zijn gebleven in de stamboom van het leven. Het zijn dus genen die je bij vrijwel alle dierlijke levensvormen aantreft, van amoebe tot regenworm tot olifant, en die heel basale processen aansturen, van het vrijmaken van energie uit eten tot de specialisatie van lichaamsdelen. Zo staat het tweezijdig symmetrische bouwplan, met een duidelijk te onderscheiden kop, lijf en staart, onder invloed van zogeheten hox-genen. Die zijn ook in de volwassen zeester nog aanwezig: zijn genen veranderen immers niet tijdens zijn ontwikkeling, alleen het patroon van aan- en uitschakeling. En wat bleek nu? De hox-genen die coderen voor de functie ‘hoofdregio’ zijn bij de zeester precies in het midden aangeschakeld, maar ook langs de gehele centrale as van alle vijf de armen. Een ‘staartregio’ zit in de gehele periferie van de zeester: aan de buitenkant van schijf en armen. En de ‘lijfregio’? Die ontbreekt geheel. Zeesterren zijn enkel kop en staart.</p>]]></description>
      <guid>https://nrc.nl/nieuws/2023/11/15/waar-zit-het-hoofd-van-een-zeester-a4181000</guid>
      <pubDate>Wed, 15 Nov 2023 05:25:05 +00:00</pubDate>
    </item>
    <item>
      <title><![CDATA[Helpt minder menstrueren tegen bloedarmoede?]]></title>
      <description><![CDATA[<p>Slap en duizelig. Zweterig en pips. Snel buiten adem. En moe, vreselijk moe. Veel meisjes en vrouwen komen niet op de gedachte dat ze weleens bloedarmoede zouden kunnen hebben. Een tekort aan rode bloedcellen of hemoglobine, waardoor het lichaam te weinig zuurstof opneemt, meestal veroorzaakt door een tekort aan ijzer. Dat geeft dat lamlendige gevoel. IJzer zit in planten maar nog meer in rund- en lamsvlees. Vrouwen eten minder vlees en dan mannen, maar zelfs als mannen net zo weinig vlees eten, is het risico op bloedarmoede voor hen kleiner. Het woord ‘bloedarmoede’ is zo gek nog niet, als je bedenkt dat vooral vrouwen die zwaar menstrueren er last van hebben. Bloedarmoede is dan een direct gevolg van bloedverlies. Minder bloed is minder hemoglobine dus minder zuurstofopname. Ligt daar dan ook de oplossing? Minder vaak en minder hevig ongesteld zijn, is dat een goed idee? Of moet je de natuur zijn gang laten gaan? Het begint met de kwestie: wat is natuurlijk? „Zo vaak als moderne vrouwen menstrueren, dat is juist niet natuurlijk”, zegt Hans Verhoef, voedingswetenschapper aan de Wageningen Universiteit. In het licht van de evolutie verliezen vrouwen van nu veel bloed, zegt hij. Ze zijn in hun leven drie keer vaker ongesteld dan jager-verzamelaars die veel kinderen kregen en veel langer borstvoeding gaven. En meisjes hebben hun eerste menstruatie steeds vroeger. Ja, dat telt op. Bij elke menstruatie verlies je ijzer en bij overmatig bloedverlies – 80 milliliter per cyclus geldt als norm – krijgt het lichaam de voorraad in de tussenliggende weken moeilijk op peil. Dat oplopende tekort kan een probleem worden als je zwanger wordt. Verhoef: „Als je lang geen anticonceptie hebt gebruikt én geen vlees eet én geen ijzer bij slikt, dan tart je wel het lot.” De Wereldgezondheidsorganisatie schatte in 2011 dat een kwart van de zwangere vrouwen in Nederland bloedarmoede had. IJzerpillen helpen om hemoglobine aan te maken, maar veel vrouwen hebben er weerstand tegen, ziet Verhoef. Een hormoonspiraal kan het bloedverlies wel tot 96 procent verminderen, zegt hij. Ook de anticonceptiepil maakt de ongesteldheid lichter, en je kunt stopweken overslaan waardoor je de menstruatie overslaat. Maar toch weer die vraag: is dát niet onnatuurlijk, moet het lichaam dat bloed niet eens per maand afvoeren? „Met de pil heb je al geen normale cyclus meer”, zegt Verhoef. Het hormoon progesteron in anticonceptie houdt het baarmoederslijmvlies dun. „Bloedverlies heeft geen enkele biologische functie als je de pil slikt.” Hoeveel vrouwen bloedarmoede door zware menstruaties hebben, weet niemand. Erger nog, ze weten het zelf vaak niet eens. „Op menstruatieklachten rust nog steeds een taboe”, zegt Peggy Geomini, gynaecoloog in het Máxima MC in Veldhoven. „Vrouwen komen vaak pas als hun lichaam al door de ijzervoorraad heen is. Terwijl het een grote invloed op je leven heeft: elke maand excessief bloedverlies leidt echt tot ernstige vermoeidheid. En sommige vrouwen moeten hun hele leven om de menstruatie heen plannen.” Het anti-hormoonsentiment dat Geomini onder vrouwen ziet, maakt het gesprek soms lastig. „Ja, hormonen kunnen bijwerkingen geven. Dat weeg je af tegen de menstruatieklachten.” Om te weten hoeveel bloed je verliest, hoef je er geen maatbeker bij te houden. Er zijn scorekaarten, waarop je noteert hoeveel maandverband en tampons je gebruikt, en hoe vol ze zijn. „Maar het beste kunnen dokters vrouwen vragen naar hun ervaringen”, zegt Geomini. En tegen vrouwen zegt ze: „Als je twijfelt, zoek dan hulp.” In een eerdere versie stond dat je stopweken kunt inlassen om de menstruatie over te slaan. Dat is veranderd in: je kunt stopweken overslaan.</p>]]></description>
      <guid>https://nrc.nl/nieuws/2023/11/08/helpt-minder-menstrueren-tegen-bloedarmoede-a4180120</guid>
      <pubDate>Wed, 8 Nov 2023 05:25:05 +00:00</pubDate>
    </item>
    <item>
      <title><![CDATA[Waarom maken veel mensen vaak dezelfde typefout?]]></title>
      <description><![CDATA[<p>Heel snel en goed blind kunnen typen, en dan toch steeds dezelfde typefout maken: veel mensen kennen dat. En dan hebben we het niet over een taalfout (zoals ‘ik houdt’) of spellingsfout (‘asfald’), maar over een vinger die uitschiet. En dan steeds op dezelfde manier. Je typt bijvoorbeeld steevast ‘Nedelrand’ en ‘universitiet’, en sluit je mails af met een vriendelijke ‘greot’. En zo heb je ook vijvoorbeeld, waarschrijnlijk, neiuwsgierig, etcetare. Wat gaat hier fout? Er kan veel fout gaan, constateerde Peter MacNeilage van de University of Texas (VS) al in 1964. Hij liet studenten labverslagen overtypen en analyseerde hun typefouten. Hij onderscheidde drie groepen fouten: ruimtelijke fouten (je typt een letter die op het toetsenbord nabij de bedoelde letter staat); tijdsfouten (je draait lettervolgordes om of typt een verkeerde letter in anticipatie op wat gaat komen, zoals ‘donditie’); en een mengcategorie, met bijvoorbeeld extra ingevoegde letters. De meeste fouten, zo zag MacNeilage, zijn horizontale ruimtelijke fouten: je typt een i in plaats van de ernaast liggende o. En omdat zijn rechtshandige studenten vooral met hun linkerhand fouten maakten, zag hij daarin simpele motorische vergissingen. Hoewel hij ook vermoedde dat er cognitieve processen meespeelden, zoals verwachtingspatronen (denk aan die anticipatiefouten). Sindsdien is ontdekt dat typen niet slechts een motorische handeling is, maar een complexe vorm van taalverwerking. Daarmee verraden typefouten veel over hoe onze hersenen taal verwerken en produceren, stelt neuropsycholoog Bonnie Nozari van Carnegie Mellon University. Maar: „Er is geen enkel model dat alles verklaart.” Mark Liberman van de University of Pennsylvania (VS) wijdt een hele serie blogs aan ‘the weirdness of typing errors’. Zo vertelt hij over een mail waarin hij ‘elite button’ typte in plaats van ‘delete button’. „Zulke typefouten ontstaan niet door slordigheid”, stelt Liberman, „maar door een fonologische verwarring in mijn eigen neuro-musculaire hardware en software.” Fonologisch: dus samenhangend met klank. Je typt onbewust een woord dat net zo klinkt als het woord dat je bedoelde. Zo heb je ook associatieve fouten (je typt ‘slalade’ in plaats van ‘salade’, misschien deels door anticipatie maar vast ook omdat er sla in de salade zit). Je hebt fouten die ontstaan doordat je sneller denkt dan typt: tegen de tijd dat je een letter typt, zijn je hersenen alweer druk met iets anders. En je maakt fouten die uit je motorische geheugen lijken te komen: in plaats van ‘nieuws’ typ je ‘niet’, omdat je dat woord nu eenmaal vaker gebruikt en die lettercombinatie erin geslepen is. Liset Rouweler van de Rijksuniversiteit Groningen ziet wel wat parallellen met dyslexie, haar specialisatie. Ook daarbij gaan dingen mis in processen die normaal gesproken geautomatiseerd zijn. „Er is binnen die automatische processen nog wel ruimte”, zegt ze, „dus als je een bepaalde fout vaker maakt, dan is het lastig die weer uit je systeem te krijgen.” Ook bij mensen met lees- en spellingsproblemen zie je vaak systematische fouten: „De correcte spelling van een woord beklijft moeilijk en de automatisering stagneert.” Rouweler vermoedt dat aan typen vergelijkbare processen ten grondslag liggen. In het brein is er een correlatie tussen motoriek en spelling, legt ze uit: sommige mensen met dyslexie ervaren problemen in beide domeinen. „En het zou me niet verbazen als motoriek toch ook onder invloed staat van verwachtingen, in combinatie met automatisering”, besluit ze. „De oorzaak van dit soort fouten ligt daarom vaak niet in één gebied.”</p>]]></description>
      <guid>https://nrc.nl/nieuws/2023/11/02/waarom-maken-veel-mensen-vaak-dezelfde-typefout-a4179366</guid>
      <pubDate>Thu, 2 Nov 2023 05:25:06 +00:00</pubDate>
    </item>
    <item>
      <title><![CDATA[Is voor je kat veganistisch eten nou echt gezonder dan vlees eten?]]></title>
      <description><![CDATA[<p>Katten hebben mogelijk baat bij een veganistisch dieet. Dat was nog eens welkom nieuws voor veganisten. In het wetenschappelijk tijdschrift Plos One stond in september dat vegan katten minder vaak naar de dierenarts gaan, minder medicijnen gebruiken, minder ‘therapeutische’ voeding gebruiken en minder kwaaltjes hebben dan vleesetende katten. Ze waren doorgaans gezonder dan katten op een dierlijk dieet, concluderen de onderzoekers. Dit terwijl katten toch geboren carnivoren zijn. Zou het werkelijk? Kun je een kat dan toch met een gerust hart vegan laten eten? Toch maar eens bellen met Wouter Hendriks, hoogleraar diervoeding aan de Universiteit Utrecht en Wageningen Universiteit. Geen goed idee, zei hij in 2018 nog in NRC. Misschien was hij inmiddels tot nieuwe inzichten gekomen. Als dat al zo zou zijn, dan toch niet door de nieuwe Britse studie. Hij heeft maar een paar minuten nodig om er gehakt van te maken. Alleen al de methode. Als je eigenaren via een enquête vraagt naar het welzijn van hun kat, wat krijg je dan? „Deze eigenaren zijn waarschijnlijk nogal gepassioneerd over hun visie.” Dat kleurt hun blik op de kat en zijn gezondheid. Mensen die kritisch naar voeding kijken, doen bovendien misschien ook andere dingen die de gezondheid van hun huisdier beïnvloeden. Een vegan kat krijgt vast geen blokjes kaas toegestopt en zal minder vaak overvoerd zijn. Misschien kregen deze katten wel supplementen, of vingen ze af en toe een muis. „En kijk eens naar de leeftijd van de katten”, zegt Hendriks. De veganistische katten in het onderzoek waren gemiddeld bijna twee jaar jonger dan de vleeseters. En hé! De oudste vegan kat was zestien, de oudste vleesetende kat was 24. Het zou te makkelijk zijn om te zeggen dat vleesetende katten ouder worden. Maar duidelijk is: hier worden appels met peren vergeleken. Dat het onderzoek betaald is door ProVeg International, een organisatie die de consumptie van dieren wil verminderen, en uitgevoerd is door een onderzoeker die tevens dierenactivist is, helpt ook niet voor de geloofwaardigheid. De Britse enquête bewijst dus niet dat veganistische katten gezonder zijn. Maar dat betekent nog niet dat een veganistisch dieet per definitie slecht is. „Je kunt een paard ook vlees geven”, zegt Hendriks. „Maar kijk naar de fysiologie en de evolutie van de kat en er is maar één conclusie: de kat is een echte carnivoor. Of specifieker: een prooidier-eter.” Even terug naar de basis: het spijsverteringssysteem van de kat is kort en snel, hij heeft een kleine maag waar relatief weinig voedsel in kan en een onderontwikkelde dikke darm die ontwikkeld is om niet te fermenteren. Plantaardige eiwitten zijn voor een kat moeilijker te verteren en kunnen in de dikke darm leiden tot een grotere aanmaak van stoffen die in hoge concentraties darmschade, diarree of bloed in de ontlasting kunnen geven. „Dat wordt onvoldoende belicht”, vindt Hendriks. Zonder vlees dreigen tekorten aan B-vitamines, vitamine D3 en taurine – een aminozuur dat katten nodig hebben om niet blind te worden. Als de urine niet zuur genoeg is, ontstaan blaasgruis of -stenen. Het advies is duidelijk: liever niet. Maar veganisten zullen zich daar wellicht niet bij neerleggen. En waar ze gelijk in hebben: er bestaan vegan voeders die voldoen, met onder meer toegevoegde taurine. Kies een grote producent, zou Hendriks dan adviseren, met de kennis en productieprocessen om consistente kwaliteit te leveren. „Maar ik vraag me dan toch af: waarom moet de kat mee met jouw levensfilosofie? Wil je niet het beste voor je kat?”</p>]]></description>
      <guid>https://nrc.nl/nieuws/2023/10/26/is-veganistisch-eten-nou-echt-gezonder-dan-vlees-eten-voor-je-kat-a4178549</guid>
      <pubDate>Thu, 26 Oct 2023 05:25:06 +00:00</pubDate>
    </item>
    <item>
      <title><![CDATA[Is er een leider in een zwerm vogels?]]></title>
      <description><![CDATA[<p>Het is een adembenemend spektakel: zwermende spreeuwen boven hun slaapplaats. Minutenlang geven tienduizenden vogels een balletvoorstelling in het avondrood. De wolk vliegt op, zwenkt, verdicht zich, draait opnieuw en strekt zich dan weer uit. Nu eens zien we een kolkende zandloper, dan weer een draaiende tol of een golvende wokkel. Alles verandert voortdurend: grootte, vorm, dichtheid, snelheid, richting... En dat razendsnel en dwars door elkaar heen. Hoe kan het dat de vogels niet botsen? Is er een leider die de boel dicteert? Ook veel andere vogels zijn groepsvliegers. Zo vliegen ganzen in V-formatie, om de luchtweerstand te beperken. Zij wisselen steeds van koppositie, hoewel oudervogels vaker leiden dan hun kinderen. En mussen vliegen massaal heen en weer tussen heg, veld en dakrand. Ook zij hebben niet één leider. Wie er het initiatief neemt, hangt af van de situatie, zo lezen we in Behavioral Ecology (2021). Net als bijvoorbeeld koolmezen hebben mussen duidelijke persoonlijkheden. De dappere, ondernemende karakters vliegen als eerste naar een nieuwe eetplek. Het kolkende zwermen van spreeuwen is van een heel andere orde. Ook wadvogels doen het soms, in reactie op een passerende roofvogel. Maar dat kunstige dansen, dat zo betoverend is, zo tijdstipgebonden en schijnbaar doelloos, is echt iets van spreeuwen. Murmuration, wordt het in het Engels ook wel genoemd: gemurmel, geroezemoes. Dat verwijst naar het geluid van die duizenden spreeuwenvleugels. Filmmaker Jan van IJken legde het vast in zijn film The art of flying. Is er daarbij een leider? Nee, luidt het korte antwoord. Als een vogelzwerm van richting verandert, slaat ieder individu vrijwel gelijktijdig een hoek om. Een leider die vooraan vliegt, zou dan opeens aan de zijkant vliegen. Dat is dus anders dan bij een groep galopperende paarden die een bocht maakt. Hoe doen de vogels dat dan? Italiaans onderzoek uit 2008 liet zien dat de spreeuwen hun vliegrichting coördineren met hun zeven naaste buren. Theoretisch bioloog Charlotte Hemelrijk, hoogleraar zelforganisatie van sociale systemen aan de Rijksuniversiteit Groningen, borduurde daar met haar groep op voort. Zij maakten een computermodel dat het gedrag van de spreeuwenzwerm verklaart aan de hand van een paar simpele gedragsregels (PLoS One, 2011). Hemelrijk legde het uit in een publiekscollege in Paradiso. „Het zwermen werkt in principe hetzelfde als bijvoorbeeld bij vissen in een school”, vertelt ze. „Kort gezegd volgen de individuen drie basale regels: ze blijven bij elkaar, ze gaan dezelfde kant op, en ze voorkomen dat ze botsen.” Bij vissen ontstaan zo langgerekte scholen, omdat de groepsleden afremmen als andere vissen te dichtbij komen en versnellen als andere te ver weg dreigen te raken. Bij spreeuwen nemen de zwermen daarentegen allerlei vormen aan, omdat hun vlieggedrag anders is dan het zwemgedrag van vissen. Zo vliegen zij op een vaste snelheid, en ze slaan vaak hoeken om omdat ze niet te ver van de slaapplaats willen komen. Bij dat keren maken ze allemaal dezelfde bocht, en daardoor verandert de zwerm ten opzichte van de bewegingsrichting. „Een andere reden is dat de spreeuwen bij het draaien over hun schouder rollen om niet uit de bocht te vliegen”, legt Hemelrijk uit. „Dan wijst de ene vleugel de lucht in en de andere naar de grond. Daardoor verliezen ze wat liftkracht en vallen ze een stukje naar beneden.”</p>]]></description>
      <guid>https://nrc.nl/nieuws/2023/10/19/is-er-een-leider-in-een-zwerm-vogels-a4177770</guid>
      <pubDate>Thu, 19 Oct 2023 05:25:06 +00:00</pubDate>
    </item>
    <item>
      <title><![CDATA[Waarom hoesten zoveel mensen tijdens een klassiek concert?]]></title>
      <description><![CDATA[<p>Daar begint die gevoelige pianopassage, je kunt een speld horen vallen – en dan klinkt er ineens een blafhoest uit de zaal. En nog een. Waarom uitgerekend dán? Hoesten is taboe tijdens klassieke concerten – nog meer dan tijdens toneelstukken of lezingen. Muisstil moet het zijn. Iedere verstoring is een teken van gebrek aan fatsoen en respect voor kunst en musicus. „Óf u stopt met hoesten, óf ik stop met spelen”, schijnt de pianist Alfred Brendel ooit te hebben uitgeroepen. Kranten, tijdschriften en bloggers schrijven hier graag over. Maar wat zegt de wetenschap? Een gezond persoon, zo schrijft hoogleraar Andreas Wagener van de Universiteit van Hannover in een working paper, hoest gemiddeld zestien keer per dag. Hij citeert daarbij onder meer het European Respiratory Journal. Dat levert een hoestfrequentie van 0,01 keer per minuut (dus eens per 100 minuten). De kans dat je hoest tijdens een muziekstuk van 5 minuten, is dan 5 procent. En de kans dat er in een concertzaal met 200 bezoekers tijdens dat stuk niemand hoest, is 0,0015 procent: verwaarloosbaar klein. Maar dan de realiteit. „Er is substantieel bewijs dat hoesten tijdens concerten excessief en niet-random plaatsvindt”, schrijft Wagener, namelijk gemiddeld 0,025 keer per minuut: tweeënhalf keer vaker dan normaal. Vervolgens citeert hij de Amerikaanse sociaal-psycholoog James Pennebaker. Die ontdekte dat mensen vaker hoesten naarmate ze in een groter gezelschap zijn. En: horen hoesten doet hoesten (oftewel: hoesten is besmettelijk, net als gapen); en studenten hoesten minder tijdens populaire colleges. Daaruit concludeert Pennebaker, en Wagener met hem, dat hoesten óók een sociaal verschijnsel is. Wagener gaat nog een stapje verder. Hij is gedragseconoom: hij onderzoekt hoe het gedrag van mensen varieert met hun belangen. Zijn conclusie is: mensen hoesten expres tijdens een concert. Ze laten bewust weten dat ze erbij horen, dat ze belangrijk zijn, en dat ze de muziek saai vinden. Maar... komt het concerthoesten dan niet doordat je juist niet wilt hoesten? Is het geen zenuwtrekje? We bellen met longarts José de Kluijver van ziekenhuis Reinier de Graaf in Delft. Daar runt zij een multidisciplinaire hoestpoli voor mensen met chronische hoest. „Ruim 10 procent van de volwassenen kampt daarmee”, vertelt zij. „Zij hoesten elke dag veelvuldig, al minstens twee maanden. Onze patiënten zelfs gemiddeld al 7 jaar.” Naast de longarts werken op de poli twee KNO-artsen, een maag-darm-leverarts en – „het allerbelangrijkste” – twee hoestlogopedisten. Hoesten is namelijk een fenomeen met vele aspecten, benadrukt de longarts. Het keelgebied heeft extra veel gevoelszenuwen, om je meteen te kunnen waarschuwen tegen verslikken. „Die gevoeligheid is heel nuttig”, zegt De Kluijver, „maar bij sommige mensen gaat er iets fout. Onder meer in die zenuwen: we zien bij hen dat daarin bepaalde receptoren zijn veranderd. En daarnaast hebben zij een verminderde onderdrukking van de hoestreflex.” Iederéén ervaart steeds hoestprikkels, maar bij gezonde mensen weten de hersenen die te filteren. Bij chronische hoesters werkt die remming minder goed. „We weten niet goed waarom. Maar we weten wel dat je die onderdrukking bewust kunt trainen. Onze logopedisten helpen mensen onder meer zich bewust te worden van hun reactie op de hoestprikkel. Bij 80 procent zien we dan een sterke verbetering.” Wanneer concertgangers een hoestprikkel voelen, gaan ze er juist vaak tegen ‘strijden’: ze gaan de keel aanspannen, vermoedt De Kluijver. „Het keelgebied ontspannen is dan de kunst. Dan kun je hoestprikkels vaak gewoon laten verdwijnen.”</p>]]></description>
      <guid>https://nrc.nl/nieuws/2023/10/12/waarom-hoesten-zoveel-mensen-tijdens-een-klassiek-concert-a4176887</guid>
      <pubDate>Thu, 12 Oct 2023 05:25:06 +00:00</pubDate>
    </item>
    <item>
      <title><![CDATA[Werkt de cafeïne in matcha thee anders dan in koffie?]]></title>
      <description><![CDATA[<p>Als je last hebt van een onrustig gevoel van de cafeïne in koffie, kun je beter matcha thee drinken, schrijven voedingsgoeroes en populaire bladen als Women’s Health. Hier zou je wel alert van worden, maar niet het nerveuze gevoel van koffie bij krijgen. Matcha is een speciale soort groene thee waarbij de theebladeren zijn vermalen tot een poeder dat je oplost in heet water. Je krijgt dan een knalgroen drankje dat vaak wordt geserveerd met melk en wel bekend is bij de ‘havermelkelite’ als een matcha latte. Matcha bevat meer cafeïne dan andere groene theesoorten. Dit zou kunnen komen doordat je de theebladeren bij matcha helemaal opdrinkt, maar ook doordat de blaadjes van de theeplant relatief jong zijn als ze worden geplukt. In een kop matcha die is gemaakt met 2 gram poeder zit tussen de 37,8 en 88,8 milligram cafeïne. Dat kan dus evenveel zijn als in een kop koffie, waar volgens het Voedingscentrum gemiddeld 60 mg cafeïne in zit. In gewone thee zit over het algemeen veel minder cafeïne. Een kop zwarte thee bevat gemiddeld 30 mg en groene thee 20 mg cafeïne. Het voordeel van matcha ten opzichte van koffie zou zijn dat de cafeïne die erin zit anders zou werken. In Women’s Health hebben de schrijvers van het artikel het bij matcha niet over cafeïne, maar over ‘theïne’, de stimulerende stof waarvan ze beweren dat die in thee zit. Renger Witkamp, hoogleraar Voedingsbiologie aan de Wageningen Universiteit rekent af met het concept van theïne: „De term ‘theïne’ is gewoon fout en werkt ook heel verwarrend”, zegt hij. Onderzoekers hebben ooit in de 19de eeuw de naam theïne bedacht, maar al in 1838 wist de Nederlandse chemicus Gerrit Jan Mulder aan te tonen dat de stimulerende stof in thee dezelfde stof is als die in koffie, cafeïne. Toch claimen theefabrikanten zoals Hey Matcha dat matcha ondanks het hoge cafeïne-gehalte niet het onrustige gevoel van koffie geeft. Ze schrijven dat cafeïne uit thee langzamer zou worden opgenomen. Ook wordt aangedragen dat er L-theanine in groene thee zit. Dit is een aminozuur dat kalmerend zou werken. Er zijn een paar onderzoeken te vinden waaruit blijkt dat het stimulerende effect van cafeïne deels wordt tegengegaan door theanine. Zo is er bijvoorbeeld in het tijdschrift Food &amp; Function gepubliceerd over studenten die een drank met zowel cafeïne als theanine dronken voor het slapen gaan en daardoor minder lang wakker lagen als ze ’s nachts wakker werden dan studenten die een drank met alleen cafeïne kregen. Waar cafeïne de nachtrust dus minder goed maakte, trok de theanine dit effect weer recht. Een mogelijke verklaring voor die kalmerende werking van theanine is dat het invloed heeft op de aanmaak van neurotransmitters in het brein. In het Journal of Neuroscience Research staat bijvoorbeeld een onderzoek waaruit blijkt dat theanine de aanmaak van glutamaat in het brein beïnvloedt. Glutamaat werkt activerend en als hier minder van aanwezig is, kan de activiteit van zenuwcellen omlaag gaan, met een kalmerend effect als gevolg. Er is volgens Witkamp echter nog geen overtuigend wetenschappelijk bewijs dat theanine dit effect heeft. Ook is er geen onderzoek te vinden waaruit zou blijken dat de cafeïne van thee langzamer in je bloed terecht zou komen. Het kan dus zijn dat de theanine in thee ervoor zorgt dat je iets minder onrustig wordt van matcha dan van koffie, maar hoe dat precies werkt is nog niet duidelijk.</p>]]></description>
      <guid>https://nrc.nl/nieuws/2023/10/04/werkt-de-cafeine-in-matcha-thee-anders-dan-in-koffie-a4176189</guid>
      <pubDate>Wed, 4 Oct 2023 05:25:07 +00:00</pubDate>
    </item>
    <item>
      <title><![CDATA[Hoe maken  (en horen) olifanten zulke extreem lage geluiden  ?]]></title>
      <description><![CDATA[<p>Een gerommel als ver onweer, een ‘stille donder’ , ja, haast een beklemmende vibratie die je eerder vóelt dan hoort: zo omschrijven wetenschappers de extreem lage geluiden die olifanten produceren. Die geluiden liggen meestal tegen de ondergrens van wat wij kunnen horen: zo tussen de 20 en 40 Hz (trillingen per seconde) – maar ze gaan soms zelfs nog lager, tot 5 Hz. Zo kunnen olifanten met elkaar communiceren over grote afstanden, in elk geval tot 6 kilometer ver. Die lage geluiden maken de olifanten met hun stembanden , die wel 7,5 cm lang kunnen zijn. Toch is dat niet zo lang als je ze vergelijkt met die van de mens (2 cm bij mannen; 1,5 cm bij vrouwen). Maar het lijf van de olifant vormt een enorme klankkast, die juist de lage grondtonen versterkt. Daarnaast hebben olifanten een ingewikkeld tongbeen. Bij ons bestaat het tongbeen uit één hoefijzervormig botje, dat onder meer onze tongspieren op hun plek houdt en vorm geeft aan de mondbodem. Bij olifanten bestaat de tongbeengordel uit vijf botten en daarbij een heel apparaat aan spieren en pezen die de mond- en keelholte heel flexibel maken. Waarschijnlijk helpt ook dat bij het maken van de lage geluiden. Al met al bestrijkt een olifant daarmee vier octaven – van de ‘stille donder’ tot een hoge blaf van 470 Hz, net onder de standaard ‘b’ van een muziekinstrument. Ter vergelijk: een pratende mensenstem bestrijkt gemiddeld één octaaf tussen de 100 en 300 Hz, afhankelijk van leeftijd en geslacht. Als je zingt, haal je twee octaven; een geoefende zanger drie. (De olifant kan met zijn slurf trouwens nog veel hogere geluiden maken: het trompetteren. Daar komen de stembanden niet aan te pas.) Dan nu het opvangen van die geluiden. Olifanten horen niet alleen de extreem lage geluiden die hun soortgenoten produceren, maar ook ultrasone (voor ons onhoorbare) omgevingsgeluiden, zoals aardbevingen, onweer, bouwwerkzaamheden en wellicht zelfs migratie van dieren. Die horen ze grotendeels via de lucht, net als wij. Niet alleen uitwendig, maar ook inwendig zijn hun oren gigantisch – en daarmee goed aangepast aan lage geluiden. Hun gehoorgang is 20 centimeter lang (bij ons: 2,5 cm); het trommelvlies is 3 centimeter in doorsnee en 1 millimeter dik (bij ons: 1 cm en 0,1 mm). De gehoorbeentjes (hamer, aambeeld, stijgbeugel) zijn samen ruim tien keer zwaarder (535 milligram) dan bij ons (52 mg). Maar olifanten vangen ook laagfrequente trillingen op die zich verplaatsen via de ondergrond. Dat doen ze met hun voeten. Wie weet reist het geluid deels via het skelet naar het binnenoor, net zoals bij walvissen, mailt John Videler. Hij is emeritus hoogleraar mariene zoölogie en bionica aan de Rijksuniversiteit Groningen. „Maar voor zover ik weet is daar geen spoor van bewijs voor.” Er is nog een andere route die hem waarschijnlijker lijkt – en dat zegt ook Jeroen Kappelhof, olifantenonderzoeker van Wageningen Universiteit en Rotterdam Zoo: olifanten hebben speciale tast-sensortjes in hun voetzolen, de lichaampjes van Pacini, die heel gevoelig zijn voor trillingen. „Die zetten de mechanische stimulatie om in een elektrisch signaal dat via verschillende zenuwen direct in de hersenen aankomt”, legt Kappelhof uit. „Het loopt dus niet via het oor.” Wijzelf en andere zoogdieren hebben ook dergelijke lichaampjes in onze handpalmen en voetzolen, maar veel minder. Olifanten hebben ze in hun hele lijf, en vooral in de voetzolen. „Ongelooflijk hè… zij nemen een heel landschap aan geluiden waar die allemaal langs ons heengaan.”</p>]]></description>
      <guid>https://nrc.nl/nieuws/2023/09/28/hoe-maken-en-horen-olifanten-zulke-extreem-lage-geluiden-a4175624</guid>
      <pubDate>Thu, 28 Sep 2023 05:25:07 +00:00</pubDate>
    </item>
    <item>
      <title><![CDATA[Is het gezonder om je bed niet op te maken?]]></title>
      <description><![CDATA[<p>In een gemiddeld matras wonen naar schatting zo’n 100.000 tot een miljoen huismijten, aldus onderzoekers van Ohio State University. En zo’n 10 procent van het gewicht van een twee jaar oud kussen bestaat uit dode mijten en hun uitwerpselen. Zeggen ze daar in Ohio. En schrijven media gretig over. Of dat precies klopt laten we even in het midden – er circuleren allerlei verhalen, terwijl degelijke studies ontbreken – maar fris is je matras in elk geval niet. Zou het dan niet verstandiger zijn om ’s ochtends je bed niet op te maken, maar het dekbed teruggeslagen te laten liggen? Dan kan het bed immers sneller drogen en afkoelen. Is het daardoor een minder ideaal broeinest is voor ongenode gasten? Het meest relevant in dit verhaal zijn huisstofmijten. Die leven van de minuscule dode huidcellen die je elke dag rondstrooit, en die daarmee ook in je bed terechtkomen en diep in je matras zakken. Onze opperhuid vernieuwt zichzelf voortdurend van binnenuit, waarbij we aan de buitenkant dode huidcellen afstoten. En flink wat. Volgens hetzelfde artikel uit Ohio gaat het om zo’n 8 gram per persoon per dag – bijna 3 kilo per jaar. Aangezien we grofweg een derde van ons leven in bed doorbrengen, komt dat neer op een kilo huidcellen die jaarlijks in je matras zakt – zo rekent De Morgen ons voor. Dat kan best weleens minder zijn – tijdschrift Kijk houdt het op een kwart tot driekwart kilo huidschilfers per jaar, overdag en ’s nachts opgeteld – maar dan nog. Tel daarbij op het zweet dat we ’s nachts verliezen, en waarvan ook een deel in het matras terechtkomt, inclusief de oliën en vetten van onze huid. Ook over dat zweet lopen de schattingen uiteen, maar een paar honderd milliliter is het zeker. Per nacht. „Een prachtige leefomgeving voor huisstofmijten”, zegt Mike Brooks, bioloog bij het Kennis- en Adviescentrum Dierplagen. „Het is er vochtig, wat mijten heel fijn vinden. Er is voldoende voedsel, en dan is er ook nog eens dat mooie kacheltje dat daar de hele nacht bovenop ligt.” Over die aantallen mijten en kilo’s huidcellen durft Brooks geen uitspraken te doen, want daarover kent hij geen goede studies. „Het lijken me schattingen met een natte vinger. Maar in elk geval hopen die dode cellen zich op in dat matras – plus de dode mijten, uitwerpselen en vervellingshuidjes. Dus na een paar jaar kan het zeker over kilo’s gaan.” Sommige mensen reageren zeer allergisch op huisstofmijt, vooral op de uitwerpselen van de mijten. Daarom is de ophoping ervan een probleem. Elders in huis kun je van alles doen om huisstofmijten te weren – zoals vaak stofzuigen en je tapijt vervangen door een gladde vloer – maar in je matras kun je niet goed schoonmaken. Wat is er dan aan te doen? „Er bestaan chemische middeltjes die je op je bed kunt spuiten”, vertelt Brooks, „om de mijten te doden. Maar dan kom je nog steeds niet van de dode resten af. En die stoffen... of ze voor ons schadelijk zijn weet ik niet, maar als je de omstandigheden niet verandert, dan keren die mijten natuurlijk heel snel terug.” Wat dan wel? Een kussen kun je wassen op 60 graden, maar een matras? „Luchten”, zegt Brooks. „Draai het af en toe om. Zorg voor een luchtige constructie van bed en bedbodem. En vervang het matras na een jaar of tien.” En dus je bed niet opmaken? Overdag het dekbed terugslaan? „Ja, ik denk zeker dat dat helpt. Hoeveel? Geen idee, maar alle beetjes helpen.”</p>]]></description>
      <guid>https://nrc.nl/nieuws/2023/09/19/is-het-gezonder-om-je-bed-niet-op-te-maken-a4174775</guid>
      <pubDate>Tue, 19 Sep 2023 05:25:07 +00:00</pubDate>
    </item>
    <item>
      <title><![CDATA[Waarom drinken katten zo graag vies regenwater?]]></title>
      <description><![CDATA[<p>Een heerlijk bakje vers, schoon kraanwater staat altijd voor hem klaar. Maar zodra hij naar buiten mag, slobbert je kat onmiddellijk van het bruine drabje in een plantenpot of een vieze regenplas op straat. Waarom, in vredesnaam? Een kleine rondgang onder bevriende kattenhouders leert: dit gedrag is wijdverbreid. Iédereen herkent het. Poes drinkt overigens ook graag uit de wc, uit de wasbak, uit een lopende kraan of uit smalle glazen waar hij zijn kop diep in moet duwen. En intussen staat dat schone drinkbakje zinloos in de bijkeuken. „Bessie drinkt alles behalve water uit een bakje”, reageert iemand. „Het is ons een raadsel waar ze drinkt.” „De wc-pot inclusief wc-blok is veel lekkerder dan het waterbakje”, merkt iemand anders op. „Kleur en geur van het wc-blok maken niet uit.” Katten hebben een voorkeur voor water met een smaakje, zo bevestigt de handleiding van de British Small Animal Veterinary Association. „Ik kan dat alleen maar bevestigen”, appt een kennis. „De vloer van de douche hoort daar nog bij.” We vragen het na bij de faculteit diergeneeskunde van de Universiteit Utrecht. Drie wetenschappers melden dat ze het een interessante kwestie vinden, maar dat Utrecht dit nooit heeft onderzocht. Men vermoedt dat het aankomt op individuele voorkeuren van katten. Dat laatste zegt ook de website van het Vet Center van diervoederfabrikant Purina. Of dit echt zo is, is nooit onderzocht, aldus twee dierenartsen in het tijdschrift VetFocus van concurrent Royal Canin. Zij doken tevergeefs in de wetenschappelijke literatuur, en schreven daarom zelf maar een enquête uit. Daarop reageerden 549 Europese katteneigenaren. „Katten die zich vrij konden verplaatsen tussen buiten en binnen, hadden een significante voorkeur voor waterbronnen buitenshuis”, schrijven de auteurs. Een speciale kattenfontein hoef je niet aan te schaffen, aldus deze dierenartsen: daaruit drinken katten niet liever dan uit hun drinkbakje. Wel hebben ze een voorkeur voor drinkbakjes met een diameter kleiner dan 15 cm, én voor bakjes die niet vlakbij voerbakjes staan. Het materiaal van het waterbakje maakt geen verschil. Maar waaróm nu die voorkeuren..? Daarop blijft het antwoord uit. Er circuleren wel anekdotische verklaringen. Stichting Cats Protection meldt bijvoorbeeld dat katten het liefst stromend water drinken (maar waarom dan geen voorkeur voor die kattenfontein?) en niet graag drinken in ruimtes waar ze ook eten of zich ontlasten – beide wellicht om hygiënische redenen. De smaakvoorkeur van katten – in eten én drinken – wordt sterk bepaald door de aanwezigheid van een hartig aroma (‘umami’), aldus een recent artikel in Chemical Senses. Vooral aminozuren (de bouwstenen van eiwitten) in het drinkwater zijn gewild. Het Journal of Comparative and Physiological Psychology meldde iets dergelijks al in 1977: katten hebben een voorkeur voor water dat vetten en eiwitten bevat. Vies buitenwater zit vaak vol microscopisch leven en organische sappen – wellicht appelleert dat aan die voorkeur voor hartig. Maar waarom zouden katten dat via hun drinken willen binnenkrijgen? Omdat ze een ‘gretigheid’ (avidity) hebben voor vetten en eiwitten, verklaren de auteurs simpelweg. Een beetje een cirkelredenering: katten drinken graag hartig water omdat ze dol zijn op hartig. Die gretigheid hebben mensen ook, maar toch drinken wij ons water liever smaakloos. We blijven het antwoord dus schuldig – en al helemáál op de vraag wat er nou zo lekker is aan water uit wc en douche.</p>]]></description>
      <guid>https://nrc.nl/nieuws/2023/09/13/waarom-drinken-katten-zo-graag-vies-regenwater-a4174302</guid>
      <pubDate>Wed, 13 Sep 2023 05:25:08 +00:00</pubDate>
    </item>
  </channel>
</rss>
