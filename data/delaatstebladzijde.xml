<?xml version="1.0" encoding="utf-8"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Vertalen is inlijven, vond  Mirjam de Veth (1953-2025)]]></title>
      <description><![CDATA[<p>„Veel mensen realiseren zich niet dat de vertaler een auteur is”, zei Mirjam de Veth in december 2009 in gesprek met de Vereniging van Letterkundigen, de huidige Auteursbond. „Dat betekent dat iemand niet zomaar in je teksten kan zitten rommelen, en dat je recht hebt op naamsvermelding.” Eerder dat jaar had ze naar aanleiding van haar vertaling van Les Saisons van Maurice Pons de Dr. Elly Jaffé Prijs gekregen. In haar dankwoord citeerde ze Victor Hugo: „Une traduction est une annexion”, ‘vertalen is inlijven’. Wie de originele tekst werkelijk in zich opneemt, aldus De Veth, kan zich vervolgens ook best wat talige vrijheid veroorloven en een „fonkelende” vertaling afleveren, in plaats van een fletse tekst. De Veth, die op 30 mei overleed aan de gevolgen van een hersenaandoening, was ruim dertig jaar literair vertaler uit het Frans en heeft tientallen titels op haar naam staan, van onder veel meer André Gide, Albert Cossery, Annie Ernaux, Marguerite Duras en Marie Darrieussecq. Ze viel op door haar verfijnde taalgebruik: titels als Hier zijn is heerlijk of Zeewee (beide van Darrieussecq) geven al aan hoe speels en doordacht De Veth het Frans tegemoettrad. Uitgever Marc Vleugels: „Mirjam was enorm francofiel en deed diepgravend onderzoek naar de achtergrond van ‘haar’ auteurs. Boeken die ze mooi vond waren voor haar als kindjes, die wilde ze ergens onderbrengen; als dat dan lukte, vaak bij kleine uitgeverijen als de mijne of Coppens &amp; Frenks [inmiddels opgeheven, red.], dan moest de klus ook geklaard worden.” De werkdruk kon hoog oplopen, ook door de nawoorden die De Veth schreef en waar ze veel tijd en ambitie in stak. Maar ze had het liefst haar „mandje vol”, vertellen bevriende collega’s, en was doorgaans met overgave en groot plezier bezig. Vertaler Kiki Coumans: „Mirjam was goed opgewassen tegen het onzichtbaar zijn dat een beetje bij ons vak hoort. Ze leefde en werkte alleen, maar ze had een rijk leven. Ze was hartelijk, genereus. Toen ik haar ontmoette, was ik nog maar net met vertalen begonnen. Mirjam was al echt een grote naam, maar ze stapte hartelijk op me af en verwelkomde me als vertaler van Colette. Kort daarna gaf ze me twee cassettebandjes vol radioprogramma’s over Colette cadeau, met mooi versierde hoesjes. Ik kwam ze bij haar thuis ophalen en ben tot laat in de avond blijven kletsen. Zo raakten we bevriend.” „Mirjam en ik hebben samen het Atelier de Traduction d’Amsterdam opgezet”, vertelt collega Eveline van Hemert. „Een keer in de zes weken kwamen we met een groepje vertalers bij elkaar om te discussiëren over één bepaald tekstfragment. Ik herinner me onze lachsalvo’s – en ook hoe Mirjam als een pitbull kon vasthouden aan haar oplossing, ook al was de rest het niet met haar eens.” Mirjam de Veth groeide op in Nijmegen, met een jongere broer en zus. Vader De Veth werkte als jurist bij de gemeente, moeder was huisvrouw. Mirjam had van jongs af aan kunstzinnige aspiraties, vertelt zus Laetitia: „Zodra ze een potlood kon vasthouden, begon Mirjam te tekenen. Ze richtte de kelder in als haar atelier, waar ze rondsprong in een artistiek jasje vol verfvlekken. Ze maakte geïllustreerde sprookjesboekjes voor mij, en ik maakte hoorspelen voor haar. Onze ouders vonden het allemaal prima, maar met name onze moeder vond wel dat we een beroep moesten kiezen waarmee we ons eigen geld konden verdienen. Zij was financieel natuurlijk volledig afhankelijk, ik denk dat dat zeker een rol speelde.” Na het Stedelijk Gymnasium ging Mirjam Frans studeren in Utrecht, waar ze ook politiek betrokken raakte, als „fel feminist, maar wel op hoge hakken”, zoals haar zus het omschrijft. Een aanstelling in het onderwijs was geen succes; Mirjam verhuisde naar Amsterdam en combineerde daar de studie Vertaalkunde aan de Universiteit van Amsterdam met een avondopleiding aan de Rietveld Academie. Ze had gevonden wat ze wilde doen: schilderen en vertalen. Haar leven lang maakte ze tekeningen in dummy’s, lege boeken, die ze allemaal zorgvuldig bewaarde en die ook als een soort dagboek fungeerden. Haar vertalersloopbaan kende een vliegende start: het tweede boek waaraan De Veth meewerkte, de biografie van Jean-Paul Sartre van Annie Cohen-Solal, werd een bestseller. Een toevalstreffer, bleek algauw: vertalen uit het Frans is geen vetpot en vergt een grote eigen inzet. In haar dankwoord bij de Elly Jaffé Prijs (voor de beste vertaling uit het Frans) betoonde De Veth zich erkentelijk voor de steun van het Letterenfonds die haar werk mogelijk maakte, maar grapte ze ook dat in elk boek voortaan de „financiële bijdrage van de vertaler” vermeld zou mogen worden. In 1994 ontdekte De Veth het internationale vertalershuis in Arles, waar vertalers tegen een bescheiden som voor een paar weken kunnen werken. „Mirjam liet me het gebouw zien tijdens een werkvakantie”, vertelt Eveline van Hemert. „We waren allebei helemaal weg van die plek – de enorme bibliotheek, het uitzicht, het weer. Ik ben in 2008 zelfs naar Arles verhuisd, en Mirjam vond er in 2012 een huurappartement waar ze de helft van het jaar kon zitten werken. Het is toch echt anders om in het land te verblijven waarvan de taal en de cultuur je zo lief zijn.” Zelfportret van Mirjam de Veth. Vanaf 2016 begon het De Veths intimi op te vallen dat ze soms niet goed uit haar woorden kon komen; ze raakte verzeild in een reeks neurologische onderzoeken waar uiteindelijk de diagnose primair progressieve afasie uitkwam, een aandoening die het taalgedeelte van de hersenen treft. Stapsgewijs werd De -Veths wereld kleiner: het appartement in Frankrijk moest ze opgeven, en ten slotte ook het vertaalwerk. De beeldende kunst werd „haar redding”, vertelt zus Laetitia. De Veth tekende door, plaatste elke week een werk op Facebook en bleef zolang het ging tentoonstellingen bezoeken. In de Pijp, haar buurt, kende het winkelpersoneel haar en kon ze met wat hulp voor zichzelf blijven zorgen. De dood kwam op een door haar zelfgekozen moment. Kiki Coumans: „Het was ongelooflijk wreed dat juist de taal, het hart van haar bestaan, haar uit handen werd geslagen. Maar Mirjam bleef tot het einde haar dappere en waardige zelf.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/07/04/vertalen-is-inlijven-vond-mirjam-de-veth-1953-2025-a4898906</guid>
      <pubDate>Fri, 4 Jul 2025 19:30:01 +0000</pubDate>
    </item>
    <item>
      <title><![CDATA[Politiek fotograaf Han Singels (1942-2025) vond rust in lege landschappen]]></title>
      <description><![CDATA[<p>Han Singels bewoog zich met zijn camera moeiteloos tussen de politieke macht en persoonlijke verhalen van gewone mensen. Hij fotografeerde op het Binnenhof en in het drukke stadsleven, en vond later rust in het lege landschap. Op 10 mei 2025 overleed hij onverwachts. Singels werd op 5 mei 1942 geboren in interneringskamp Brastagi op Noord-Sumatra, als derde kind van een Nederlandse planter en zijn Friese vrouw. Hij studeerde fotografie en grafisch ontwerp aan de Koninklijke Academie van Beeldende Kunsten in Den Haag en de Rijksakademie in Amsterdam. In de vroege jaren zeventig werkte hij als grafisch ontwerper, al snel legde hij zich toe op fotografie. Amsterdam en omgeving werd zijn biotoop. Op het Waterlooplein was hij een vertrouwd gezicht; hij voelde zich thuis in de stad en was sterk verbonden met de buurt. Als je hem tegenkwam was hij nooit te beroerd om stil te staan voor een goed gesprek, zegt Boudewijn Bakker, voormalig conservator van het Stadsarchief. Hij noemt Singels een echt „mensenmens, oprecht belangstellend. Hij stopte meteen zodra hij je zag. Het was een vreugde hem tegen te komen.” Vanaf 1974 tot eind jaren tachtig werkte Singels als fotograaf voor De Groene Amsterdammer. Daar ontwikkelde hij zijn signatuur: maatschappelijke betrokkenheid met een voorkeur voor de rafelranden van de samenleving. Hij volgde de politiek van nabij, werkte voor de vakbeweging, bladen als De Nieuwe Linie en het Nieuw Israëlitisch Weekblad, en tal van culturele instellingen. Leden van het sport- en fitnesscentrum Stoker op het strand van Hoek van Holland, 1983. In zijn politieke fotografie zat hij er vaak bovenop en kwam hij dicht bij zijn onderwerpen. Hij bewoog zich vrij tussen de politieke hoofdrolspelers binnen het parlement, de vakbonden en werkgeversorganisaties. Bekend is zijn foto uit 1977 van een woedende Joop den Uyl tijdens een opname van Den Haag Vandaag. Er was afgesproken dat de lijsttrekkers elkaar niet zouden onderbreken, Wiegel deed dat toch. Toen Den Uyl daarop wilde reageren, werd hij terechtgewezen. Singels legde precies dat moment vast: Den Uyl vol frustratie, Wiegel die kalm bleef. „Han noemde zichzelf politiek fotograaf”, zegt Boudewijn Bakker „Hij was iemand die werkte door zich in te leven en echt één te worden met zijn onderwerp. Dit deed hij door lang met mensen te praten. Hij speelde met zijn werk een rol in de maatschappelijke en politieke geschiedenis. Zijn foto’s stonden in de krant en bepaalden mede hoe we die tijd zagen.” De foto’s van Singels verschenen ook in Vrij Nederland en Ons Amsterdam. Binnen de GKf, Beroepsvereniging van Fotografen, waarbij hij zich in deze periode aansloot, vond Singels geestverwanten die net als hij hun fotografie als maatschappelijk instrument zagen. Hij behoorde tot een belangrijke geëngageerde groep fotografen, onder wie Oscar van Alphen, Willem Diepraam, Bert Nienhuis en Maya Pejic die de heftige sociale en politieke ontwikkelingen van die periode vastlegden. Singels kreeg tweemaal een documentaire opdracht van het Rijksmuseum (‘Verkiezingen en kabinetsformatie’ in 1977 en ‘Jongeren’ in 1984). Bijzonder was ook de spraakmakende serie over mensen met hiv en aids, die hij begin jaren negentig maakte in opdracht van het Stadsarchief Amsterdam en het Amsterdams Fonds voor de Kunst. Hier slaagde hij erin om dicht bij de emoties van de mensen te komen, met zichtbaar wederzijds vertrouwen. Het Stedelijk Museum in Amsterdam kocht tien foto’s uit deze serie aan. Singels was nooit een afstandelijk observator. „Hij zocht het vertrouwen en was gelukkig als hij dat vond”, zegt zijn vriendin Greetje van der Werf. „Je kunt niet fotograferen als er geen vertrouwen is. En dat vertrouwen is bij zijn aids-serie (1990-1993) uitzonderlijk sterk voelbaar.” Een voorbeeld is het portret van Henk Koers (1949-1992), één van de hoofdpersonen uit de serie. Singels volgde Koers in het Onze Lieve Vrouwe Gasthuis in Amsterdam . Op een van de foto’s zit Koers op bed, het gezicht getekend door ziekte, maar met een heldere, open blik. De thema’s van Singels ontwikkelden zich geleidelijk van politiek en maatschappij naar natuur en landschap. In de drukte van de stad voelde hij zich steeds minder op zijn gemak. Hij leed aan claustrofobie, voor hem was de buitenlucht letterlijk een verademing. „Hij was elke dag uren op pad”, zegt Greetje van der Werf. Vanaf de jaren negentig trok hij er steeds vaker op uit met zijn brommer of fiets, vaak vanuit Amsterdam naar de polders, de uiterwaarden langs de Vecht of richting Muiden. Foto Han Singels Wat begon met het fotograferen van mensen in hun sociale context, verschoof naar koeien in het weiland, beelden waarin hij kon blijven zoeken naar vorm, rust en betekenis. Greetje van der Werf: „Hij keek eindeloos naar kunst, vooral naar zeventiende-eeuwse schilderkunst. Hij dacht lang na over wat een beeld tot een goed beeld maakt. Hij kon eindeloos koeien fotograferen, bracht soms zes weken in een weiland door tot hij de perfecte compositie had gevonden.” Het was belangrijk voor Singels dat bij de kijker ruimte bleef voor eigen interpretatie. Uiteindelijk werd zijn werk nog verstilder: abstracte foto’s van water, steen en ijs. In zijn laatste project, de Waterfoto’s, waaraan hij ruim acht jaar werkt, legde hij de focus op spiegeling en water. Je zou de bijna abstracte beelden kunnen interpreteren als een visueel afscheid: sereen en verstild. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/06/27/politiek-fotograaf-han-singels-1942-2025-vond-rust-in-lege-landschappen-a4898147</guid>
      <pubDate>Fri, 27 Jun 2025 19:30:02 +0000</pubDate>
    </item>
    <item>
      <title><![CDATA[Toen Ingrid Schäfer-Poels (1976-2025) bij de politie ging, moest ze tegen aardig wat vooroordelen opboksen]]></title>
      <description><![CDATA[<p>Wat kon ze eigenlijk met haar studie bestuursrecht, vroeg Sandra Poels haar vier jaar jongere zus Ingrid eens, wat wilde ze worden? „Burgemeester”, antwoordde die resoluut, in een tijd waarin dat ambt nog bijna exclusief aan mannen voorbehouden leek. Ze zou uiteindelijk de eerste vrouwelijke hoofdcommissaris van de politie-eenheid Limburg worden. „Napoleon” noemde haar vader Ingrid als kind. Zus Sandra: „Omdat ze klein en stevig was en vanwege haar pit en sterke wil. Als ze iets vond, bleef ze daarop doorgaan. Vaak vanuit haar enorme rechtvaardigheidsgevoel.” Haar beide ouders werkten in het onderwijs, net als later haar zus. Rond haar twaalfde werd Ingrid verliefd op Rich Schäfer, zoon van goede vrienden van haar ouders. „Die belde ze gerust op en dan vroeg ze mij aan de lijn”, vertelt Schäfer. „Dat waren ongemakkelijke gesprekken. Wat moest ik met dat kind van ruim twee jaar jonger? Zo’n twee jaar later was dat leeftijdsverschil niet meer zo’n dingetje en kregen we wel iets met elkaar.” Kalverliefde, dacht de buitenwereld. En: gaat wel over, als ze allebei ergens anders gaan studeren. Dat gebeurde niet. Schäfer: „Behalve de liefde hadden we een andere klik. We begrepen elkaar. Eén blik was vaak al voldoende.” Na haar studie ging Schäfer-Poels werken bij de gemeente Geleen en kort daarna de fusiegemeente Sittard-Geleen, waar ze uiteindelijk kabinetschef van de burgemeester werd. In 2006 maakte ze de overstap naar de politie. Daar moest ze tegen aardig wat vooroordelen opboksen, zegt zus Sandra: „Ze was zij-instromer, jong én vrouw.” Echtgenoot Rich: „Elke nieuwe functie die ze kreeg, begon moeizaam. Na verloop van tijd kwam er waardering: voor het doorbreken van automatismen en van de strikte hiërarchie, en vooral voor het dingen samen doen, voor haar oog voor de menselijke kant. Iedereen die wegging kreeg bijvoorbeeld een fatsoenlijk afscheid, tot dan geen gewoonte.” Toen commissaris van de politie Limburg Gery Veldhuis in 2018 naar elders vertrok, zag hij in haar zijn opvolger, al liep ook een aantal mannen zich warm voor de functie. In haar eerste jaar boekte Schäfer-Poels meteen een mooi succes voor haar korps. Twintig jaar na de verdwijning van het elfjarige jongetje Nicky Verstappen kon dankzij grootschalig dna-onderzoek een verdachte worden aangehouden. „Ze stond voor egoloos en onbaatzuchtig leiderschap, op de mens gericht”, stelt Inge Godthelp-Teunissen, door Schäfer-Poels binnengehaald als plaatsvervangend politiechef. „In landelijke overleggen stelde Ingrid de vragen die niemand durfde te stellen en maakte ze situaties bespreekbaar.” Haar zus herkent dit: „Ook als verder niemand er zin in had, kon ze blijven doorvragen of knuppels in het hoenderhok gooien.” Rich Schäfer: „Tegelijkertijd drong ze op die manier door tot de kern van mensen en problemen. Scherp bevragen was ook haar manier om zich onderwerpen eigen te maken zonder tot in detail alles erover te lezen.” „Kwetsbaar en transparant durven zijn, dat was Ingrid”, zegt Godthelp-Teunissen. „Maar tegelijkertijd keihard begrenzen als het moet.” Bij het ontslag van een aantal agenten in Noord-Limburg vanwege grensoverschrijdend app-verkeer, oordeelde de rechter achteraf dat ze zorgvuldiger had moeten handelen. Eind jaren 70 Foto privé-archief In 2020 ontdekte ze een knobbeltje in haar rechterborst. De kanker bleek ook in haar lymfeklieren en oksel te zitten. Omdat ze altijd openheid bepleitte, koos ze ervoor het slechte nieuws zelf via een filmpje met haar politiemensen te delen. De leiding overgeven, juist in de moeilijke coronatijd, kostte haar relatief weinig moeite. De lockdowns maakten haar behandeltraject wel extra zwaar en eenzaam. Sandra Poels: „Iets simpels als even met mij knuffelen, kon niet. Toen ik dan toch een beschermpak voor mezelf had weten te regelen en het wel kon, gooide ze haar emoties eruit.” Na revalidatie keerde ze langzaam terug bij de politie – tot de echtgenoot van haar plaatsvervanger Godthelp-Teunissen plotseling overleed. „Dat betekende dat Ingrid meer moest doen dan op dat moment eigenlijk de bedoeling was”, vertelt zij. De „bizarre” situatie verdiepte wel hun band. Als duo opperden ze het idee om samen de politie Limburg te gaan leiden. Een noviteit in politieland, die volgens Godthelp-Teunissen in eerste instantie op veel weerstand stuitte. Uiteindelijk kwam er toestemming van hogerhand. „Al ben ik nooit bevorderd tot hoofdcommissaris”, zegt ze. „Materieel waren we samen de baas, formeel was alleen Ingrid dat. Maar als we samen op de foto gingen, haalde ze eerst de onderscheidingstekens van haar uniform.” Privé was haar herstel aanleiding voor een vier-het-leven-feest. Nog meer dan voorheen nam ze de tijd om te genieten van de mensen die haar lief waren, en van mooie vakanties. Tijdens een reis met haar man naar Mexico in 2023 kreeg ze last van haar nek. Uit onderzoek bleek dat het om uitzaaiingen ging. Die zaten op veel meer plekken, van haar lever tot haar hoofd. Nu legde ze haar functie definitief neer. De tijd die ze nog had wilde ze besteden aan haar gezin en haar naasten. In een nieuwe video maakte ze dat besluit bekend. Collega’s kregen ook allemaal een kaart met de afscheidsgroet „Geneet van het laeve #houvolhouvast”. Vooral voor haar puberzonen Stijn en Ruben onderging ze nog een aantal behandelingen. Rich Schäfer: „Met name chemopillen leverden een bonusjaar op, waarin ze mooie dingen met ons allemaal heeft kunnen doen.” Maar afgelopen april ging ze plotseling snel achteruit. Op de laatste dag van die maand overleed zij. Omdat de dood toch nog onverwacht kwam, moest haar echtgenoot, architect, halsoverkop een kist voor haar gaan maken. „Ik had haar beloofd dat ik voor haar laatste huisje zou zorgen.” Tijdens de uitvaart haalden aanwezigen vooral herinneringen op aan het persoonlijk leven van Schäfer-Poels. Aan haar liefde voor feest en gekkigheid. Aan haar gulle lach. Aan haar troostende knuffels met de woorden „och, kom hier”. Rich Schäfer: „Na de uitvaart zag ik voor ons huis een man heen en weer fietsen. Die belde uiteindelijk aan. Het bleek een agent met PTSS die vertelde hoeveel Ingrid voor hem had betekend. Voor die mensen vocht ze net zolang tot ze de vergoeding kregen waar ze recht op hadden. Want de mens moest boven het systeem gaan.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/06/13/politiechef-die-stond-voor-onbaatzuchtig-leiderschap-a4896504</guid>
      <pubDate>Fri, 13 Jun 2025 19:30:02 +0000</pubDate>
    </item>
    <item>
      <title><![CDATA[Eigenwijze basketbalcoach Maarten van Gent (1947-2025) ging ook in Estland op zoek naar de liefde]]></title>
      <description><![CDATA[<p>Hij was basketbalcoach in Groningen, zakenman in Estland en een nogal horkerige deelnemer aan Winter Vol Liefde. Geboren Rotterdammer Maarten van Gent (78) overleed op 14 april – een jaar na de opnames van RTL’s datingprogramma – in het Estse Rakvere aan alvleesklierkanker. Hij had twee zoons, Jan Aare en Robin. De uitzending van Winter Vol Liefde ging afgelopen winter op verzoek van de toen al doodzieke deelnemer gewoon door. Zijn laatste date in het programma, de 66-jarige Annette de Groot, vertelt aan de telefoon: „De opnames in Estland waren in maart 2024. In september werd ik gebeld door [productiebedrijf] Blue Casting dat Maarten alvleesklierkanker had. Hij wilde dat het gewoon werd uitgezonden, begin dit jaar. Of ik het er mee eens was? Maartens wil is wet, zei ik.” Op Facebook plaatste Van Gent eind februari nog een naaktfoto. Die werd snel verwijderd. Hij zette ook een filmpje online, niet naakt, met de woorden: „Hij kwam en plantte zich voort en is klaar om te vertrekken.” Over zijn vrij turbulente leven sprak Van Gent graag in de derde persoon. „Dan hoeven anderen dat niet te doen. Die hoeven dus niet te vertellen wat een geweldenaar ik was of hoe goed ik was. En geen droevige ‘stories’, want ook daar hou ik niet van. Ik haat begrafenissen.” Van Gent stelde zijn lichaam ter beschikking aan de wetenschap. „Dan hebben ze ook nog wat te snijden”, verklaarde de man die bekend stond om zijn weinig subtiele vocabulaire. Over haar ervaringen bij Winter Vol Liefde zegt Annette de Groot: „Ik was de laatste van de vier, met de andere vrouwen had hij niks, zei hij. Maarten zei tegen mij: ‘Met basketbal liet ik de beste spelers ook op de bank beginnen’.” Ze was in eerste instantie afwachtend, vertelt ze, maar al snel dacht ze „deze man beter te willen leren kennen”. Ze voelde zich bij hem thuis in Estland, als broer en zus. Hij nam haar mee naar restaurants. En wilde meer. Zij: „Maarten was een snoeperd. ‘Seks is voor mij hetzelfde als naar de bakker gaan’, zei hij vaak. Maar ik voelde me fysiek niet tot hem aangetrokken, wilde een eigen slaapkamer, en heb uiteindelijk toch mijn koffers gepakt. Dat vond hij niet leuk, de grote Maarten die werd afgewezen. Dat merkte ik aan zijn humeur.” Van Gent was en bleef een eigenheimer. Vier decennnia voor zijn optreden in Winter Vol Liefde viel hij als basketbalcoach van de Groningse topclub Donar ook al op door zijn eigenwijze manier van doen. Tussen 1980 en 1982 bouwde hij aan een hecht team. Wie niet in het collectief paste mocht of moest weg, zoals publiekslieveling Renso Zwiers. Andersom haalde hij afgedankte topspelers van de concurrenten uit Den Bosch (Al Faber) en Leiden (Ron Kruidhof). Die waren extra gemotiveerd, wist hij, en zouden revanchegevoelens koesteren tegen hun oude club. Hij kreeg gelijk. Na een matig eerste seizoen werd Donar onder zijn leiding voor het eerst in de clubhistorie landskampioen. Zelf bagatelliseerde hij zijn aandeel in het succes, maar spelers, supporters en journalisten wisten beter. Die laatste groep had hij naar cruijffiaans model als gezamenlijke vijand bestempeld. Dick Heuvelman was in deze periode basketbalverslaggever bij het Nieuwsblad (nu Dagblad) van het Noorden. Volgens hem liet Van Gent een onuitwisbare indruk achter in Groningen. „We hadden hier de mooiste hal, de beste sponsor, maar werden nooit kampioen. Zijn eerste jaar was een flopjaar, hij bakte er niks van. In zijn tweede jaar kreeg hij de vrije hand in spelers kopen en verkopen. Renso Zwiers was volgens Maarten te goed voor de bank maar te slecht voor de basis.” Ook in het jubileumboek 50 jaar Donar liet Van Gent optekenen dat de landstitel niet zijn verdienste was. „Van winnende coaches die de lof opstrijken zakt mijn broek altijd af. Het zijn de spelers die het doen. Kun je een beetje coachen en je hebt de beste spelers, dan win je. Simpel.” Hoewel de succescoach contractverlenging had verdiend, stapte hij onverwachts op. Maar niet dan nadat hij sommige bestuurders een trap na had gegeven. Oud-speler Martin de Vries: „Hij vertrok niet bepaald met stille trom. Het moest allemaal dramatisch. Typisch Maarten.” Na de succesperiode bij Donar was Van Gent onder meer bondscoach van Nederland en Estland. Ook won hij met Oostende in 1985 de Belgische titel. Hij verhuisde begin jaren 90 voor zaken naar Estland, dat net onafhankelijk was geworden – hij zag een gat in de vrije markt. Hij werd er ook clubtrainer van Tallinn Kalev, waarmee hij in 1996 de landstitel won. In Nederland werkte hij ook nog voor Weert, Rotterdam en Den Bosch. Maar de titel met Donar bleef zijn sportieve hoogtepunt. Martin de Vries was begin twintig en bankzitter toen Maarten van Gent in 1980 trainer van Donar werd. „Hij vroeg op een open dag of ik wel eens squashte. Ik was stomverbaasd. Een potje squash was zijn manier om een gesprek aan te gaan. Hij zei toen: ‘Je wordt de nummer één, ik wil dat jij erbij blijft’.” De Vries vertelt over Van Gents psychologische spelletjes. „Hij legde ooit ontevreden de training stil, zei ‘zoek het maar uit’, en liep de zaal uit. We waren geschokt, zochten hem, maar hij was al naar huis gereden. De volgende dag was hij er nog steeds niet. We hebben zonder Maarten getraind. Toen hij dat later hoorde, was hij tevreden: we hadden volgens hem zelfsturend, zelfregulerend vermogen getoond. We vroegen toch maar of hij wilde terugkomen. Hij kwam lachend de zaal in, zijn aanpak had gewerkt.” De Vries noemt een ander voorbeeld van zijn originele, eigenzinnige aanpak. „Hij huurde voor de play-offs in dat kampioensjaar een soort Jomanda in, een handoplegger, iemand uit Dordrecht met telepathische gaven. Of het daaraan te danken was weet ik niet, maar we wonnen daarna alles.” Na 1982 verwaterde het contact tussen de oud-trainer en de oud-speler. Maar uit het oog was blijkbaar niet uit het hart. De Vries: „Op 7 april, een week voor zijn dood, stuurde hij mij op mijn verjaardag een felicitatie. Geweldig toch?” Annette de Groot uit Winter Vol Liefde had hem ‘op televisie’ weliswaar verlaten, ze hield na de opnames toch contact met de intussen doodzieke Maarten van Gent. „Toen ik die ‘naakt-selfie’ op Facebook zag, heb ik meteen contact gezocht. Ik appte: ‘Voor mij blijf je de prins op het witte paard’. Ik was de laatste met wie Maarten in beeld was geweest, maar was uiteindelijk slechts een eendagsvlieg in zijn leven, eerlijk is eerlijk.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/06/04/eigenwijze-basketbalcoach-maarten-van-gent-1947-2025-ging-ook-in-estland-op-zoek-naar-de-liefde-a4895556</guid>
      <pubDate>Wed, 4 Jun 2025 19:30:03 +0000</pubDate>
    </item>
    <item>
      <title><![CDATA[Jan van Gijn (1942-2025) was neuroloog, maar ook een ‘verdwaalde alfa’]]></title>
      <description><![CDATA[<p>Jan van Gijn, op 3 april gestorven, was hoogleraar neurologie en afdelingshoofd in het UMC Utrecht. Bij zijn afscheid, een week later in de tot de laatste plaats bezette Geertekerk in Utrecht, werden zijn verdiensten breed uitgemeten. Als arts en opleider was hij geliefd om zijn aandacht en geduld, zijn scherpe diagnoses, zijn hoorcolleges, altijd met een patiënt erbij. Als beoefenaar van de wetenschap werd hij hogelijk gewaardeerd om zijn vernieuwende en compromisloos wetenschappelijke onderzoeksmethoden. Wereldwijd maakte hij naam met zijn studie naar het gebruik van bloedverdunners bij de behandeling van beroertes. Patiënten bleken met veel minder toe te kunnen dan voorheen werd aangenomen. Jan van Gijn was lid van de Koninklijke Nederlandse Akademie van Wetenschappen en hoofdredacteur van het Nederlands Tijdschrift voor Geneeskunde. In juli 2023, twee maanden voordat hij ernstig ziek bleek te zijn, publiceerde Cambridge University Press zijn magnum opus Stroke. A history of ideas, waarin hij de geschiedenis van de beroerte vanaf de zestiende eeuw beschrijft. Hij had er alles, echt álles wat hij aan Europese literatuur over beroertes kon vinden voor gelezen. In een interview in NRC, kort voor zijn diagnose en operatie, vertelde hij hoeveel voldoening het hem had gegeven: het zoeken naar bronnen in bibliotheken en antiquariaten, het vertalen en bestuderen ervan. Hij was er, op zijn zeventigste, Latijn voor gaan studeren. Hij deed ook een master geschiedenis en wetenschapsfilosofie. Hij wilde niet in de valkuil trappen van wat Engelse historici presentism noemen: vanuit het heden naar het verleden kijken en één rechte weg zien naar steeds meer kennis, zonder aandacht voor toeval en dwalingen. Hij zei dat hij een „verdwaalde alfa” was en eiste van zichzelf dat Stroke aan de maatstaven voor historisch-wetenschappelijk onderzoek zou voldoen. En kijk, tot en met The Lancet Neurology: alleen maar positieve recensies. Zijn vrouw, Carien van Gijn, voorheen huisarts, zegt dat haar man bovenal de kleinzoon was van zijn grootvader Hendrik Pieter van Gijn, die in 1882 werd geboren in Weesp. „Zijn grootvader”, zegt ze, „is voor Jan zo belangrijk geweest. Jan zal het heel leuk vinden” – dit gesprek is drie weken na de begrafenis en soms praat ze over hem alsof hij er nog is – „als ik over zijn grootvader vertel.” Op tafel, in de tuin achter haar huis in Utrecht, ligt een notitieblok met aantekeningen. Ze heeft haar verhaal goed voorbereid. „Hendrik Pieter”, zegt ze, „was de zoon van een timmerman, heel slim, hij mocht naar het gymnasium, wat ongebruikelijk was voor een jongen als hij in die tijd. Na twee jaar is hij er vanaf gegaan. Hij durfde niet verder. En toen is hij op het postkantoor gaan werken, in Dordrecht. Tot zijn pensioen heeft hij postzegels verkocht achter het loket. Als het rustig was, ging hij zitten lezen, Nederlandse literatuur, Franse, Duitse en Engelse literatuur, talen waarin hij zichzelf bekwaamd had. Later verhuisde hij met zijn vrouw Mensje – zij was voor haar huwelijk vroedvrouw geweest – naar Soest en Jan vertelde altijd hoe ontzettend fijn hij het vond om bij zijn grootouders in Soest te logeren. Grootvader nam hem mee naar Utrecht, en dan werd er altijd een wel een boekje gekocht, dat in de binnenzak van de jas ging. ‘Beter misschien maar even niet tegen grootmoeder zeggen, Jan.’ Alles wat hij in de krant over een boek las knipte hij uit en legde hij tussen de bladzijden. Die gewoonte” – ze glimlacht bij de herinnering – „had Jan overgenomen. Door zijn grootvader is Jan een lezer geworden. Hij was niet zo’n prater. Vroeger was hij een beetje verlegen. Lezen was het medium waardoor hij in de wereld stond. Jan hield van lezen en van taal, van talen leren. Fietsten we in Spanje” – jarenlang fietsten ze ’s zomers een deel van de pelgrimsroute naar Santiago de Compostella – „dan sprak hij ’s avonds aan tafel Spaans met de ober. Waren we in Italië, dan sprak hij Italiaans. Hij las De graaf van Monte Cristo, een van zijn lievelingsboeken, in het Italiaans. En wat is het laatste boek dat hij gelezen heeft? Le Comte de Monte Cristo, in het Frans. Hij vertelde erover aan het zoontje van onze dochter Laura, fluisterend, zijn stembanden waren aangedaan. Die was helemaal in trance.” De grootouders van Jan van Gijn Ze is even stil en zegt dan: „Jan wilde altijd nog een keer naar het graf van zijn grootvader in Soest en een jaar geleden, toen hij was hersteld van de operatie, zei hij: nu ga ik. Hij had lang niet gefietst en kon niet goed achterom kijken, dus ik vond het eng en zei dat hij een achteruitkijkspiegel moest hebben. Onbespreekbaar. Toen zei onze zoon Willem” – oncologisch chirurg – „dat hij mee zou gaan. En daar gingen ze, op de racefiets, een tocht van 50 kilometer. Willem dacht ook: als dit maar goed gaat. Maar het is heel goed gegaan. En wat ook zo leuk is: alle boeken van grootvader die Jan had geërfd zijn het afgelopen jaar hier opgehaald door studenten Engels, Duits en Frans van de Universiteit Utrecht. De boeken staan nu hier op de Drift, waar de talenstudies zitten. In ieder boek heeft Jan een ex libris geplakt met de geboorte- en sterfdatum van H.P. van Gijn.” Carien van Gijn, toen Carien Roeterink, studeerde net geneeskunde in Leiden toen ze de kamer van Jan van Gijn binnenging op Rapenburg 110 en „als een blok” voor hem viel. Jan – zoon van een natuurkundig ingenieur en, tot haar huwelijk, een lerares huishoudkunde – was al bijna arts en werkte als repetitor voor fysiologie, een berucht vak. Hij stuurde haar een kaart van zijn hondje Pielemans in jacquet toen hij bij zijn ouders logeerde. Zij nodigde hem uit voor een bal. „Ik was 22 toen we trouwden”, zegt Carien van Gijn. „Een huwelijk van vijfenvijftig jaar. Ik hield zo zielsveel van hem.” Ze is weer even stil. „Willem en Laura, en ook onze kleindochter Emma en Jans zusje Jetje, waren erbij toen hij stierf. We hielden hem allemaal vast. ‘Ik ga niet weg’, zei hij. ‘Ik blijf bij jullie, in jullie.’ Toen hij er niet meer was, zei Willem: ‘Maar pap, je bent er nog’.” Jan van Gijn is begraven op Sint Barbara in Utrecht, bij hun zoon Maarten, die in 2012 overleed door een val in de bergen, de tragedie van hun leven. Carien van Gijn: „Emma, Maartens dochter, kreeg op 20 maart haar bachelor geneeskunde. Jan had niet gedacht dat hij dat nog zou meemaken. Maar hij was er.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/05/29/jan-van-gijn-1942-2025-was-neuroloog-maar-ook-een-verdwaalde-alfa-a4894826</guid>
      <pubDate>Thu, 29 May 2025 19:30:03 +0000</pubDate>
    </item>
    <item>
      <title><![CDATA[Laila al-Zwaini (1965-2025) begreep het Westen én de Arabische wereld]]></title>
      <description><![CDATA[<p>Het is het lot van veel migrantenkinderen: opgroeien te midden van zwijgzaamheid. Zo ook dat van Laila al-Zwaini. Haar moeder was een katholieke Nederlandse, de eerste vrouwelijke filiaalmanager van een parfumerieketen. Haar vader kwam uit een Iraakse bedoeïenenfamilie, en belandde na een Britse ingenieursopleiding in Eindhoven. Hij liet niet veel los over zijn leven voor zijn komst naar Europa. Achter die zwijgzaamheid schuilt een groot familietrauma, beseften Laila en haar zus Samira na zijn dood. Hun vooraanstaande familie zou in de vorige eeuw een politiefunctie hebben gehad in de omgeving van Bagdad. De familie omringde zich niet alleen met moslims, maar ook met christenen en joden. Hun vader had als kind een tijd bij een joods gezin gewoond omdat het hem reistijd naar school bespaarde. Geen vanzelfsprekendheid in een sektarische samenleving als Irak. Maar dan vindt in 1941 de Farhoed-pogrom plaats. Een uitzinnige meute vermoordt zeker achthonderd joodse Irakezen, talloze joodse etablissementen worden geplunderd en verwoest. Haar vader maakte het als jong kind mee. De familie trok het zich aan dat het hun niet was gelukt om joodse Irakezen te beschermen tegen de antisemitische slachtpartijen. Studeren en reizen waren voor Laila al-Zwaini een manier om dichter bij haar Iraakse wortels te komen. Op de universiteit leerde ze Arabisch, verdiepte ze zich in het Midden-Oosten en plakte daar ook nog een rechtenstudie aan vast om zich te kunnen specialiseren in de sharia (de islamitische rechtsleer). Na haar studies werkte ze als onderzoeker, consultant en projectleider in Egypte, Jemen en Afghanistan. Vanaf de jaren negentig trad ze veelvuldig op in de media als duider van het Midden-Oosten: ze zat aan tafel bij Buitenhof, schreef opiniestukken voor landelijke dagbladen – ook NRC – en was te gast bij Radio 1. Haar doel was helder: „een gezicht geven aan de zachte en hervormingsgezinde krachten in het Midden-Oosten”, vertelt goede vriend en programmamaker Sinan Can. Toch moest ze als vrouw met een Arabische achtergrond, ook opboksen tegen andere arabisten. Vaak witte ‘Clingendael-mannetjes’ die zich bij Buitenlandse Zaken en allerhande denktanks hadden geprofileerd – zag ze met verontwaardiging. Altijd met nuance en empathie. Zeker in de nasleep van 9/11 – een tijd van verhit ‘islamdebat’ – weigerde ze zich neer te leggen bij bestaande frames over moslims, Arabieren en de sharia (de islamitische rechtsleer). „Elke keer als ik met haar had gesproken dacht ik: jeetje, dat wist ik niet!”, vertelt radiopresentator Lara Billie Rense. „Ze had altijd ruimte om uit te leggen dat de sharia allerlei vormen had die we nog niet kenden.” De sharia was niet alleen een bron van „barbaarse rituelen”, zag Al-Zwaini, maar ook van „flexibiliteit en verbinding”. Het brengen van nuance heeft Al-Zwaini veel gekost, zegt programmamaker Can. Hij vond haar een betere deskundige dan zichzelf, en probeerde haar in recente jaren wel eens naar voren te schuiven bij een talkshow. Maar ze sprak niet in oneliners, liet het niet knetteren. Kortom, ze was te genuanceerd, hoorde hij van televisieredacteuren. Die nuance kwam haar ook op bedreigingen te staan, als mensen niet begrepen dat uitleg geven over een terreurorganisatie als ISIS niet hetzelfde is als terreur goedpraten. Soms liep ze zichtbaar nerveus de radiostudio uit. Toch ging ze moedig door. Can: „Ze wilde polarisatie tegengaan, en ons elkaar helpen hervinden in het menselijk maken van de ander.” Laila al-Zwaini was, net als haar Iraakse voorouders, wars van sektarisme. Haar Arabisch-soennitische wortels bleven achterwege in haar duidingen. Net zo goed kon ze opkomen voor sjiieten, Koerden en yezidi’s. Ze zag en begreep het Westen en de Arabische wereld, maar koos alléén partij voor het internationaal recht. In Caïro in 1996. Foto privéarchief In Afghanistan werkte ze namens de Verenigde Naties aan de opbouw van de rechtsstaat, maar ze keerde ontgoocheld terug. „Ze was ernaartoe gegaan met het idee dat vanuit de VN veranderingen mogelijk zijn”, vertelt boezemvriendin Laura van Broekhoven. „Maar dat bleek best moeilijk.” Al-Zwaini zag in Afghanistan dat „veel westerse organisaties vooral hun eigen belang dienen”, vertelde ze in een interview. In 2011 staat ze op het Tahrirplein in Caïro, de Arabische Lente is in volle gang. Ze ziet dat vooral jongeren snakken naar revolutie. In de kakofonie aan slogans die worden gescandeerd, springt er voor haar eentje uit: ‘madaniya’ (Arabisch voor ‘civiel’ en ‘stads’). Van salafisten, moslimbroeders, communisten en seculieren hoort ze dat die „geen militair regime, geen theocratie en geen westerse interventie” meer willen, aldus Al-Zwaini in het eerdergenoemde interview, maar een ‘civiele staat’, geworteld in de eigen culturen, religies en geschiedenis. Toen begreep ze beter waarom de VN er niet in was geslaagd om één rechtssysteem in Afghanistan op te tuigen: er was geen lokale basis voor. Universele waarden, vond ze, konden ook vanuit de lokale tradities verdedigd worden. Westerse interventie was wat haar betreft daarom uit den boze: „Als het van buiten wordt opgelegd, dan pákt dat niet.” Haar idee voor een madaniya-ambassade, naar voren gebracht in NRC, bleek moeilijk tot stand te brengen. Het maakte haar op momenten moedeloos, zeggen mensen om haar heen. Het doet denken aan de dissertatie die ze binnen de traditionele Leidse rechtenfaculteit probeerde te schrijven. Haar rechts-antropologische onderzoek over de rechtspraak in Jemen was niet in een puur juridisch kader te vatten. Haar promotor kon er niet in meegaan, en liet haar uiteindelijk vallen. „Dat voelde ze nog altijd in haar buik”, weet vriendin Van Broekhoven. Vijf jaar geleden werd ze ziek. Toch ging ze door: ze reisde naar Egypte en Jordanië om vrouwelijke rechters te trainen in de veelzijdigheid van de sharia en maakte een achtdelige videoserie over sporen van het Midden-Oosten in haar thuisstad Leiden. Bijna niemand vertelde ze over haar terminale ziekte. Laila, zo vertelt haar zus Samira, vreesde dat dat haar werk in de weg zou kunnen staan. Als zelfstandig wetenschapper en mediacommentator was het al ingewikkeld genoeg om projecten op poten te zetten. Goede vriend Can ziet ook een andere reden voor haar zwijgen. „Een typische Laila-actie”, zegt hij. „Ze wilde altijd anderen beschermen, hen niet tot last zijn.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/05/22/ze-begreep-het-westen-en-de-arabische-wereld-a4894150</guid>
      <pubDate>Thu, 22 May 2025 19:30:04 +0000</pubDate>
    </item>
    <item>
      <title><![CDATA[Ewald Vanvugt (1943-2025) ontdekte in een Balinees archief dat de Nederlandse staat een opiumdealer was geweest]]></title>
      <description><![CDATA[<p>De Indiase prins Gopal is edel van geest, maar een huidaandoening drijft hem naar de stad. Een jonge Amerikaanse vrouw vergezelt hem, Jane; ze is hippie die de materialistische wereld ontvlucht. Twee ‘mensenkinderen’, zoals schrijver Ewald Vanvugt hen noemt, op zoek naar verlichting. Zijn boek heet Kus van lust, zaad van liefde uit 1972. Op het psychedelische gekleurde omslag liggen prins en prinses innig omstrengeld in een lotusbloem. Schrijver en fotograaf Ewald Vanvugt werd geboren op 16 april 1943 in Den Bosch als jongste kind in een middenstandsgezin. „Zijn vader dreef in de Kerkstraat een winkel in levensmiddelen”, zegt zijn zoon Bertil, geboren in 1980. Vanvugt wilde altijd schrijver worden. Samen met zijn goede vriend en schrijver Peter ten Hoopen (1944) maakte hij verre reizen; hij trok met de bus of in een oude Mercedes door Turkije, Syrië, Iran, Afghanistan, India en Nepal. Vanvugt zocht verlichting in oosterse filosofieën. In de Indiase stad Amritsar situeerde hij het reisboek La ilaha illala (1971). Hij voelde zich thuis in Azië; liep op goudkleurige sandalen door tuinen en bazars, zong samen met kinderen. Op een van zijn reizen ontmoette hij op het strand van Goa in India Marrie van der Leden, met wie hij zou trouwen. Zijn autobiografische debuut Een bizonder vreemde dief (1964) veroorzaakte in Den Bosch ophef. Als tiener had hij zijn zestienjarige vriendin zwanger gemaakt, dit was in het katholieke Brabant van destijds een taboe. Vanvugt vertelt erover in de podcast Wilde Haren ( 2020). Vooral pastoor P.J.A.M. Lücker (1905-1984) ageerde fel tegen het jonge stel; Ewald moest in een opvoedingsgesticht en het meisje mocht Ewald nooit meer zien. Op Lückers gezag werd het boek door de politie in beslag genomen. Inmiddels kende Vanvugt journalist en dichter Simon Vinkenoog uit Amsterdam, die hierover een persbericht verspreidde voor het ANP: „Pastoor verbiedt boek”. Vanvugt zelf nam in zijn roman wraak op Lücker, die hij provocerend vergeleek met de protestantse kerkhervormer Maarten Luther. Hij schrijft dat de „draagster abortus had geweigerd” en dat hulp werd ingeroepen van „geestelijken […] die haar presten en gek maakten tot zij toegaf mij niet meer te zullen ontmoeten”. Dat laatste blijft in de podcast een open vraag. Van zijn debuut werden twintigduizend exemplaren verkocht. Het schandaal leverde Vanvugt landelijke bekendheid op als controversieel schrijver. Hij begon te publiceren in Hitweek, de Volkskrant, Playboy, De Groene en Vrij Nederland. Reisverhalen, maar ook stukken over genotsmiddelen als lsd. Voor het jongerenprogramma Uitlaat (VARA) van Wim de Bie maakte hij het oudste, nog bestaande interview met W.F. Hermans naar aanleiding van diens polemiek Mandarijnen op zwavelzuur (1964) waarin Hermans de vloer aanveegt met de Nederlandse quasi-letterkundigen en critici, een „samenzwering van middelmatigheid”. Ook figureerde Vanvugt in de jongerendocumentaire De Tijd Geest (1968) van Johan van der Keuken en was hij betrokken bij het Sigma Project, met beeldend kunstenaar Tjebbe van Tijen en saxofonist Willem Breuker. Dit was een doorlopende performance met film en straatkunst. Op zijn reizen maakte Vanvugt duizenden foto’s van werklieden, cross-dressers, pelgrims, muzikanten, rokers en ook koloniale monumenten. In het begin van de jaren tachtig verbleef Vanvugt met zijn vrouw en hun twee kinderen (inmiddels was ook dochter Margita geboren) op Bali. Daar vielen hem de schellen van de ogen: in de bibliotheek Kirtya Gedong Liefrinck-van der Tuuk onderzocht hij waarom Bali pas in 1906 door Nederland was veroverd. Officieel om de winstgevende opiumhandel uit smokkelaarshanden te houden, maar de werkelijkheid lag anders: de handel was zo extreem winstgevend dat het Nederlandse koloniale bewind die zelf wilde beheren en de winst opstrijken. Vanvugt publiceerde hierover het baanbrekende, vuistdikke boek Wettig Opium (1985). De ontdekking van koloniale wantoestanden vormde een kentering: de hippie werd historicus, de meditatieve zoeker een geducht multatuliaans polemist. Thom Hoffman, acteur en schrijver, noemt hem een forerunner in de kritische publicaties over Nederlands-Indië die „voor zijn onthullingen en enorme feitenkennis veel te weinig credits kreeg”. Vanvugt was een van de weinigen die „tegen de stroom van nostalgische auteurs in roeiden” en een omslag veroorzaakten in het koloniale denken. Helaas werd Vanvugt als „zelfbenoemd historicus in academische kringen ondergewaardeerd, vaak vergeefs zoekt men zijn werk in de bibliografie”. Wetenschappers sloten hem buiten, zeer tot zijn verdriet. Dat Vanvugt zich bemoeide met de koloniale misstanden is niet vreemd, zegt Van Tijen: „Hij was zelf gebruiker van bewustzijnsverruimende middelen, vandaar zijn belangstelling voor opiumhandel.” Ewald Vanvugt, 1998 Kees de Koning, oprichter van het platenlabel Top Notch, zorgde ervoor dat Vanvugts studie Roofstaat: De zeven grofste misdaden van Nederland overzee (2016) werd uitgegeven, een boek van 856 bladzijden. Ook kwam een compacte versie uit: „Ik vond het belangrijk dat mensen de keerzijde van het kolonialisme leerden kennen”, zegt De Koning. „Het onderwijs schiet daarin tekort. Artiesten van mijn label vroegen ernaar: wat deed Nederland precies in Suriname of Indonesië? Men kijkt hier nog altijd weg als het gaat om koloniale misstanden, zoals mensenhandel, slavernij, zelfverrijking. Er is grote behoefte aan kennis. Ewald geeft die door als geen ander. Hij was een wegbereider.” Roofstaat compact was bedoeld voor een jongere generatie. Daarom nam De Koning het initiatief het boek te presenteren in poptempel Paradiso in Amsterdam. Mede door een enthousiast optreden van Adriaan van Dis bij De Wereld Draait Door werd Roofstaat een succes. Op latere leeftijd, vanaf 2005, werkte Vanvugt samen met Frank de Jong, medewerker van het Internationaal Instituut voor Sociale Geschiedenis (IISG). „Wij beschikken niet alleen over zijn foto-archief, ook over manuscripten, reisbrieven en boeken. Zo’n vijftien jaar geleden openbaarde zich bij Ewald de ziekte van Parkinson, daaraan is hij overleden. Voor die tijd wilde hij zijn fotocollectie ordenen en rubriceren, vooral de duizenden reisfoto’s. Hij liet zich vaak fotograferen door straatfotografen. Altijd viel me op dat het leek of hij zich aanpaste aan het land waar hij doorheen reisde, alsof hij geen vreemdeling was. Dat was wonderbaarlijk.” Ewald Vanvugt overleed op 11 april in het Rosa Spier Huis in Laren. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/05/16/ewald-vanvugt-1943-2025-ontdekte-in-een-balinees-archief-dat-de-nederlandse-staat-een-opiumdealer-was-geweest-a4893261</guid>
      <pubDate>Fri, 16 May 2025 19:30:05 +0000</pubDate>
    </item>
    <item>
      <title><![CDATA[Mireille Berman (1964-2025) leefde mét boeken, maar niet erín]]></title>
      <description><![CDATA[<p>‘Ik zal nooit vergeten hoe ze daar stond”, zegt de Duitse redacteur Anne Tente over haar vriendin Mireille Berman. „Als ik haar op de Frankfurter Buchmesse passeerde was Mireille altijd diep in gesprek, het hoofd een beetje schuin, oplettend en onderzoekend. Mensen voelden zich door haar gezien. In een industrie die zichzelf soms heel serieus neemt, prikte Mireille door alle opschepperij en hypes heen en behield ze haar passie voor boeken.” Tente en Berman leerden elkaar in 2004 kennen op de Buchmesse en raakten bevriend, binnen en buiten het werk. Zo ging het vaker bij Berman: als redacteur non-fictie bij uitgeverij de Bezige Bij (2001-2005) en als beleidsmedewerker bij het Nederlands Letterenfonds bouwde ze een groot internationaal netwerk op van auteurs, vertalers, redacteuren en andere sympathisanten van het geschreven woord. Nadat Berman op 3 maart dit jaar was overleden aan de gevolgen van borstkanker, ontving het Fonds honderden reacties. „Ik zat in de sollicitatiecommissie toen Mireille zich in mei 2005 bij het Fonds meldde”, vertelt oud-directeur Tiziano Perez. „Ze was zo bedachtzaam en bescheiden dat we in eerste instantie voor een andere kandidaat kozen. Dat was Peter Buwalda, die zich binnen twee weken terugtrok omdat hij liever wilde schrijven; Mireille kwam zo alsnog in beeld. En gelukkig maar. Ze was slim, zeer belezen, nieuwsgierig, en ze had een onfeilbaar moreel kompas. Ze gaf om mensen, niet om hun functie. Toen ik directeur van het Fonds werd bleef ze gewoon mijn kamer binnenlopen. Ze was een klankbord en een vertrouwenspersoon – niet alleen voor mij, voor velen van ons.” Berman werd in 1964 geboren als vierde kind en enige meisje in een onderwijzersgezin, dat van Hattem via Zuidlaren naar Groningen verhuisde. Haar vader gaf les als muziekpedagoog, haar moeder was lerares Frans; beiden waren belezen en politiek geëngageerd en gaven dat aan de kinderen door. „Mijn vader had vrijwel al z’n familie van moederskant verloren in de oorlog”, vertelt Thijs Berman, de één-na-oudste zoon. „Van die Joodse achtergrond kregen wij vooral een onuitgesproken, altijd aanwezig verdriet mee. Mijn vader was niet religieus. Hij koos voor het communisme, dat een radicale omwenteling van de maatschappelijke orde beloofde. We waren geabonneerd op [communistisch dagblad] De Waarheid. Literatuur stond bij ons thuis in het allerhoogste aanzien, we lazen verschrikkelijk veel. Als je als tiener niet Tolstoj, Zola, Toergenjev en Proust had doorgrond, telde je zo’n beetje niet mee.” Ook Mireille was een gretige lezer – maar ze volgde hierin haar eigen smaak. „We hadden een eigen wereldje”, zegt jeugdvriendin Maaike Post. „We hadden allebei een konijn, we schreven samen, we draaiden plaatjes. We lazen heel veel meisjesboeken vol heftige gevoelens en klein gehouden levens: Cissy van Marxveldt, Schoolidyllen van Top Naeff. De gekkige, ouderwetse taal in die boeken raakte een snaar in ons, we konden er eindeloos uit citeren.” Post en Berman bleven hun hele leven bevriend. Berman had sowieso „een waanzinnig talent voor vriendschap”, in de woorden van Judith Uyterlinde, die haar in 1982 ontmoette op de Amsterdamse lerarenopleiding D’Witte Lelie en meteen diep onder de indruk was. „Bij Mireille hoefde je niets te bewijzen. Ze oordeelde niet, ze wilde begrijpen.” Berman verhuisde naar Amsterdam na haar eindexamen havo aan het Groningse Thorbecke College – anders dan haar broers kon ze niet naar het gymnasium, zo besloten haar ouders. Via de lerarenopleiding kwam ze alsnog op de Universiteit van Amsterdam terecht, waar ze geschiedenis studeerde en toetrad tot de redactie van Skript Historisch Tijdschrift: een eerste stap in haar loopbaan als redacteur die ze, aldus broer Thijs, „helemaal van onderaan heeft opgebouwd”. „De omgangsvormen bij de uitgeverijen waar ze haar eerste baantjes kreeg waren behoorlijk ruw, en Mireille was gevoelig. Maar ze was ook vastberaden. Het was haar levenslange missie om een stem te geven aan het onopgemerkte, het kwetsbare, en daarvoor de juiste mensen met elkaar in contact brengen.” In 1993 ontmoette Berman medehistoricus Ido de Haan, met wie ze twee kinderen kreeg: Eva (1996) en Mischa (1999). Hun ouders „hadden lange tijd een heel goed huwelijk”, vertellen dochter en zoon nu, ook al kwam er na 28 jaar een einde aan. Zij groeiden op in een warm huis, met vaak gasten aan tafel met wie de wereld werd besproken. „Soms kwamen mensen een beetje schuw binnen, omdat ze uit het buitenland kwamen bijvoorbeeld”, vertelt Eva. „Mama omarmde ze dan meteen, en stelde iedereen op z’n gemak.” In haar carrière bloeide Berman langzaam maar zeker op – het kostte haar soms moeite om zichzelf op waarde te schatten, ze zette liever anderen in het licht. In 2013 kreeg ze bij het Fonds de functie van non-fictiespecialist en begon een periode van veel reizen: in onder andere China, Suriname, Egypte, Rusland, Turkije en op Europese boekenbeurzen zette ze zich in voor de promotie van Nederlandse literaire non-fictie. Alles aan het werk vond ze leuk, zei ze zelf, ook het gedoe en de praktische klusjes. Bermans laatste grote prestatie voor het Fonds was de organisatie van het Nederlandse gastlandschap op de boekenbeurs in Leipzig in maart 2024, waar ze thema’s aan bod kon laten komen die haar aan het hart gingen, zoals het koloniale verleden en gendervraagstukken. Ze wist toen al dat de borstkanker waarvoor ze vijf jaar eerder was behandeld was teruggekomen, maar wilde zo lang mogelijk een zelfstandig, werkend mens blijven. Tot vlak voor haar dood stond ze parttime in boekhandel Athenaeum in Amsterdam. Wie haar daar ontmoette, kon zien hoe ze straalde; het was alsof ze nooit iets anders had gedaan. „Mireille was een wijs mens”, zegt bevriend auteur Bram de Swaan. „Ze leefde met boeken, maar niet in boeken. Ze sloeg je niet om de oren met haar kennis, maar luisterde liever, om vervolgens iets te zeggen dat alles in een heel ander licht zette, vaak door middel van een grapje. Heel bijzonder.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/05/10/mireille-berman-1964-2025-leefde-met-boeken-maar-niet-erin-a4892379</guid>
      <pubDate>Sat, 10 May 2025 19:30:05 +0000</pubDate>
    </item>
    <item>
      <title><![CDATA[Advocaat Michaïl Wladimiroff (1945-2025) stond in het Joegoslavië-tribunaal Tadic en Milosevic bij]]></title>
      <description><![CDATA[<p>‘Onvergetelijke djedoushka” stond in de rouwadvertentie voor jonkheer Michaïl Wladimiroff. „Ik heb hem nooit opa genoemd, maar altijd djedoushka”, zegt zijn oudste kleindochter Juliana Beekenkamp (25). „Hij was de liefste djedoushka van de hele wereld. Altijd grapjes maken, een twinkeling in zijn ogen en hij nam ons als kinderen altijd serieus. Je voerde gesprekken met hem, geen discussies.” De op 80-jarige leeftijd overleden strafpleiter Wladimiroff was „slim, bescheiden, precies en welbespraakt”, zegt zijn oud-kantoorgenoot Gerard Spong. „Hij had een enorme kennis van het strafprocesrecht.” Na de Russische Revolutie vluchtten de grootouders van Michaïl (Mischa) Wladimiroff in 1921 met hun twee zoons naar Soerabaja, Nederlands-Indië, waar zijn grootvader als scheepsbouwkundig ingenieur werkte. Zijn vader ging in de jaren dertig in Nederland studeren. Hij trouwde met de Friezin Elly Faber en ze kregen drie zoons. Michaïl Wladimiroff was de jongste. Wladimiroff koesterde zijn Russische roots. In de la van zijn bureau lag een zakje aarde uit het Russische keizerrijk. De laatste tien jaar van zijn leven werkte hij aan een boek over zijn familie. „We kregen het niet meer op tijd bij de drukker, maar op zijn sterfbed hebben we hem nog een gekopieerd exemplaar kunnen geven”, vertelt zijn oudste dochter Anousja. „Het was zijn levenswerk geworden.” In de eerste klas van het Vrijzinnig Christelijk Lyceum in Den Haag was Michaïl Wladimiroff opvallend klein. Hij had een bril met dikke glazen en hij stotterde. „Hij kon soms dapper doen om erbij te horen”, vertelde zijn vriend Willem van Doorn in 2001 in een gesprek met NRC Handelsblad. „We mochten bijvoorbeeld niet van het plein af in de pauze. Mischa deed dat wel, hij haalde brood en kroketten voor ons bij een winkel in de buurt.” Maar hij hoorde er niet echt bij. Van Doorn: „Ik denk dat we daarom bevriend waren, ik was ook een einzelgänger.” Op de middelbare school bleef hij in de tweede klas drie keer zitten. Zijn ouders stuurden hem naar een particulier instituut, hij deed staatsexamen hbs. In die tijd lieten zijn vrienden hun haar groeien en gingen spijkerbroeken dragen. Michaïl Wladimiroff deed er niet aan mee. Hij droeg colberts en corduroy broeken. Na zijn eindexamen koos Wladimiroff voor een functie als Kort Verband Vrijwilliger bij Defensie. Hij was zes jaar in dienst, studeerde rechten in Leiden, trouwde met Hansje Nater en werd in 1967 vader van Anousja. Drie jaar later werd hun tweede dochter Mariska geboren. Toen hij advocaat was, had hij soms spijt dat hij nooit lid was geweest van het studentencorps; collega’s hadden als corpslid leren debatteren. „Aan de andere kant is het ook wel goed zo”, zei Wladimiroff daar zelf over. „Ik heb van nature de neiging om wat arrogant te zijn. Dat zou dan verder ontwikkeld zijn.” In 1972 kreeg hij een baan als advocaat op een klein kantoor. Hij was afgestudeerd met een 5,5 voor strafrecht, maar nu begon hij dat een interessant vak te vinden. In Paramaribo zat Gerard Spong in een vergelijkbare situatie: hij werkte op een civiel kantoor met weinig mogelijkheden op het gebied van strafrecht. Een initiatief van de Nederlandse Orde van Advocaten bracht de twee juristen bij elkaar. De Orde had een stichting opgericht om de strafrechtpraktijk te professionaliseren. Uit een psychologische test bleek dat Wladimiroff en Spong bij elkaar zouden passen. Met subsidie van de stichting begonnen ze een praktijk, Wladimiroff &amp; Spong advocaten. „We waren aan elkaar gewaagd”, vertelt Spong. „We hadden zeer diepgaande felle discussies over allerlei juridische kwesties. We spaarden elkaar niet. Ik zei altijd: ‘Als ik Mischa kan overleven, overleef ik iedere officier van justitie’.” Wladimiroff richtte zich vooral op het financieel strafrecht, vertelt Spong. Tot begin jaren tachtig werkten banken mee aan fiscale constructies waardoor hun cliënten zo min mogelijk belasting betaalden. Maar justitie begon die constructies aan te pakken. In een van de meest geruchtmakende fraudezaken, de Slavenburg-affaire, was Wladimiroff advocaat van de raad van bestuur van de Rotterdamse bank. De manier waarop hij die zaak deed, typeerde zijn stijl, aldus Spong. „Mischa bepaalde de strategie en coördineerde de verdediging, zijn medewerkers verdiepten zich in de dossiers.” Wladimiroff was advocaat in de meeste grote fraudezaken van de jaren tachtig en negentig. Hij liet er een politieke carrière voor schieten, zegt Hanneke Gelderblom, D66-fractievoorzitter in Den Haag. Van 1978 tot 1982 was Wladimiroff voor D66 gemeenteraadslid. Hij was vooruitstrevend, zegt Gelderblom. „Niet een vrouw, maar een man deed bij ons emancipatie. En dat was Mischa.” Hij was ook de stuwende kracht achter een buurthuis voor islamitische vrouwen, vertelt Gelderblom. „Uitzonderlijk in die tijd. Mischa was de enige man die daar binnen mocht komen.” Volgens Gelderblom had Wladimiroff wethouder kunnen worden, maar „hij koos voor zijn kantoor, helaas”. Begin jaren negentig was Wladimiroff voorzitter van de adviescommissie voor het Joegoslavië-tribunaal. Toen de eerste verdachte, de Servische cafébaas Dusko Tadic, zou worden berecht, belde Theo van Boven, de griffier van het hof, hem op met de vraag of hij een advocaat wist. ‘Dat vind ik zelf wel leuk’, was zijn reactie. Hij verdiende er 320 gulden per dag mee, zijn standaardtarief was 500 gulden per uur. „Het heeft ons ongeveer een miljoen gulden gekost”, zegt Spong. „Maar we haalden wel een grote hoeveelheid kennis in huis. En we leverden een bijdrage aan de rechtsvorming.” Tadic wilde op een gegeven moment de Servische advocaat Milan Vujin toevoegen aan zijn verdedigingsteam. Wladimiroff weigerde en stapte op. Hij vond Vujin een slechte advocaat. Vujin was een van die advocaten die een percentage van hun honorarium aan hun cliënt gaven. Wladimiroff vond dat een slechte zaak, zei hij destijds: „Je wordt omkoopbaar, je verliest je onafhankelijkheid.” Na bijna een kwarteeuw ontstond er ‘wrijving’ tussen Spong en Wladimiroff en in 2000 kwam er een einde aan hun samenwerking. Wladimiroff wilde nooit over „de scheiding” – zoals hij de kwestie noemde – praten. Het ging over geld, zegt Spong nu. „Mischa en ik waren het gezicht van het kantoor en ik vond dat er te veel geld ging naar de civilisten, de advocaten die zich binnen het kantoor bezighouden met burgerlijk recht.” Na de verdediging van Tadic had Wladimiroff geen zin meer in oorlogsmisdadigers. Maar voor één man zou hij een uitzondering maken: de Joegoslavische oud-president Slobodan Milosevic, de belangrijkste verdachte van het VN-tribunaal. Milosevic noemde het tribunaal „illegaal” en wilde geen advocaat. Toch was Wladimiroff erbij. Hij was aangewezen als amicus curiae, ‘vriend van het hof’. Samen met de Brit Steven Kay en de Serviër Branislav Tapuskovic zouden ze opkomen voor Milosevic’ belangen, ze zouden getuigen verhoren en erop toezien dat het proces goed verliep. In 2002 werd Wladimiroff ontheven van zijn functie omdat hij, volgens het hof, de ‘vereiste onpartijdigheid’ zou hebben verloren. Volgens Wladimiroff was hij in de media verkeerd geciteerd. Hij vatte het laconiek op. „Ik heb weer tijd voor mijn gewone praktijk, dat schoot er bij in”, zei hij lachend in een gesprek met NRC Handelsblad kort na de beslissing van het hof. Daarna deed Wladimiroff grote zaken, zoals de boekhoudfraudezaak bij Ahold en was hij betrokken bij het Clickfonds-dossier, in Nederland een van de grootste onderzoeken naar financiële fraude. In 2015 ging Wladimiroff met pensioen. Hij werkte aan zijn boek en herstelde twee keer van kanker, de derde keer werd hem fataal. Op 8 april overleed hij. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/05/02/advocaat-michail-wladimiroff-1945-2025-stond-in-het-joegoslavie-tribunaal-tadic-en-milosevic-bij-a4891544</guid>
      <pubDate>Fri, 2 May 2025 19:30:06 +0000</pubDate>
    </item>
    <item>
      <title><![CDATA[Mackie Meyer (1946-2025) kende twee soorten mensen: bij wie je kon onderduiken, en bij wie niet]]></title>
      <description><![CDATA[<p>Op de hoek van de Amsterdamse Korsjespoortsteeg en de Herengracht staat voor een raam een stel paspoppen van de Breigoederenfabriek STYL Meyer &amp; Co. Ze herinneren aan een Joodse familie die in de jaren dertig Berlijn ontvluchtte in de veronderstelling dat Amsterdam hun veiligheid zou bieden. De oorlog verdween nooit uit dat oude grachtenhuis vol verstopplekken. Max Herman Meyer woonde er zijn hele leven en overleed daar ook, op 27 maart. Zijn eerste levensteken stamt van kort na de bevrijding. Zijn uitgemergelde moeder dacht aan buikgriep; de dokter vertelde haar dat ze zwanger was. Zij gaf hem, haar enige kind, de bijnaam Mackie, naar Mackie Messer, de romantische messentrekker uit Brechts Dreigroschenoper – een naam die zijn rol als rebelse strijder tegen onrecht zou voorspellen. Van de familie hadden alleen zijn moeder, vader en diens moeder de oorlog overleefd. Onverenigbare karakters, te dicht op elkaars lip levend. Zijn vader, medeoprichter van de Joodse boksclub Maccabi, vond hem niet deugen en kleineerde hem met kritiek en klappen. Zijn moeder troostte hem door ‘Stekelvarkentjes wiegelied’ van Annie M.G. Schmidt te zingen: ‘Maar jij hebt allemaal stekeltjes, die komen nog te pas.’ Je kon Mackie Meyer uittekenen, met zijn rood-blauwgeblokte hemd met korte mouwen, korte broek en sokken in sandalen, zelfs als het vroor. Foto privé-archief Wie net als ik in de Korsjespoortsteeg woonde, in de jaren negentig nog niet autovrij en een uitloper van de rosse buurt, kende zijn tirades tegen de vele hoerenlopers die tegen zijn hek leunden of op zijn pothuis zaten. Jongens op scooters die de vrouwen uitdaagden, sleepte hij aan hun haren weg. Als zelfbenoemd poortwachter van de steeg kon hij de buurtgenoten tot wanhoop drijven met zijn grenzeloze bemoeizucht. Zo kon ik onmogelijk met mijn kinderen voor en achter op de fiets vertrekken zonder dat hij eerst met zijn gammele pomp de banden had opgepompt. Maar diezelfde man zei „dat pikken we niet” toen we terugkwamen uit het ziekenhuis met onze pasgeboren dochter, nadat artsen hadden verklaard dat ze geen overlevingskans had. Overleven zat immers in zijn bloed. Hij bewaakte dag en nacht haar rust zodat ze kon herstellen. Mackie deelde mensen consequent in twee categorieën in: bij wie je kon onderduiken en bij wie niet. Hij was een man van taal. Hij sprak vloeiend en vooral ook gevat Duits, Nederlands en Engels. Er mocht geen column van mijn hand gepubliceerd worden voordat hij ernaar had gekeken. Ik kreeg die terug met doorhalingen, en kantlijnen vol grappen, etymologische verhandelingen en suggesties van vaak scabreuze aard – niet alles kon ik overnemen. Ook had hij een open lijn met Teletekst, waar hij vaak fouten signaleerde. Hij kon buurtbewoners gijzelen met zijn verhalen. Wanneer ik de deur opendeed, kon ik simpelweg niet om hem heen. Die verhalen hangen nu als flarden om zijn nagedachtenis en gijzelen me nog steeds. Zoals dat de drie belendende huizen in de steeg, waar het zijne er een van was, in zijn jeugd samen één wc deelden. Privacy bestond niet. Zijn grootmoeder sprak er desalniettemin schande van dat de overbuurvrouw haar zes kinderen elke zaterdag op het pothuis ontluisde. ’s Nachts hoorde ik hem soms gillen, en dan dacht ik aan zijn verhaal over de fiets die hij als zesjarige cadeau kreeg. Die was van zijn vermoorde neef Hansje geweest. Na de dood van zijn vader zorgde Mackie liefdevol voor zijn moeder. Hij had er een dagtaak aan. Elke middag duwde hij haar rolstoel midden door de steeg, onderwijl „één, twee, drie, vier, hoedje van plezier” zingend. Hem was verteld dat ritme goed voor haar was. Dat achter hen de stoet toeterende auto’s steeds langer werd, daar had hij zichtbaar plezier in. De steeg was immers van hem. Na haar overlijden liep hij moederziel alleen achter de lijkwagen aan, tot die de hoek om ging. Dat was de enige keer dat ik hem in een pak – het was van zijn vader geweest – zag dragen. Van verdriet sliep hij sindsdien in haar bed. Zijn familie liet hem niet onbemiddeld achter. Hij had een blauwe maandag criminologie gestudeerd, maar nooit een dag gewerkt. Geld uitgeven kon hij niet. Onder de gaten in het dak zette hij emmers. Hij gooide geen krant weg. Hij nam een weegschaal mee naar de supermarkt, om te controleren of er daadwerkelijk een pond druiven in de verpakking zat. Als de vuilniswagen langskwam, leegde hij snel zijn vuilniszak om die te kunnen hergebruiken. Zijn dierbaarste bezit was zijn kolossale BMW-motor, reden voor buurman Jan Willem Scholten hem te typeren als ‘easy rider’. Hij hield zich nooit aan enige verkeersregel en had regelmatig een motoragent achter zich aan. Ook daarover verhaalde hij in geuren en kleuren. Op zijn begrafenis in Amstelveen, waar de mannen met extra haarspeldjes hun keppeltje tegen de harde wind op hun plaats hielden, hoorden de aanwezigen voor het eerst dat Mackie eigenlijk Max Herman heette. De kinderen die in de steeg groot waren geworden, haalden herinneringen op aan de man zoals we hem allemaal kenden: een oudtestamentische baard, wijdbeens tussen steeg en gracht, in zijn rood-blauwgeblokte hemd met korte mouwen, korte broek en sokken in sandalen. Zelfs als het vroor. Zijn immer ratelende fiets. De stalen luiken die iedere avond met zoveel geluid dichtgingen dat de buren aan de overkant van de gracht ervan wakker schrokken. Alle aanwezigen, inclusief mijn dochter, gooiden drie scheppen zand op Mackie’s kist. We koesterden hem, ook al hadden we ieder zo onze aanvaringen met hem gehad. Want beledigen kon hij als geen ander – ook daarin was hij virtuoos. De diepte van de vriendschap werd gemeten door de periode waarin hij gebrouilleerd bleef. In de Korsjespoortsteeg is het vandaag opvallend stil. Iemand ketent zijn fiets vast aan Mackie’s hek. Hij zou hem subiet met veel kabaal hebben weggejaagd. En anders een emmer water over hem hebben gegooid. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/04/24/mackie-meyer-1946-2025-kende-twee-soorten-mensen-bij-wie-je-kon-onderduiken-en-bij-wie-niet-a4890795</guid>
      <pubDate>Thu, 24 Apr 2025 19:30:06 +0000</pubDate>
    </item>
  </channel>
</rss>
