<?xml version="1.0" encoding="utf-16"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Theo Heuft (1935-2024) kwam nooit helemaal over het verlies van Yab Yum heen]]></title>
      <description><![CDATA[<p>„Toen ik over Yab Yum hoorde, dacht ik: mijn hemel, dit is perfect: een high class bordeel”, zegt oud-bezoeker John in de documentaire Yab Yum (2021) van Anna van ’t Hek. „Er hing een exclusieve sfeer die je gewoon niet kon uitleggen, het was heel bijzonder. En het was net als in Las Vegas: wat gebeurt in Yab Yum, blijft in Yab Yum.” Zei je Yab Yum, dan zei je Theo Heuft. Heuft, die vorige maand op 89-jarige leeftijd in zijn slaap overleed, bestierde de door hem opgerichte „prachtzaak” – hij nam het woord ‘bordeel’ geregeld in de mond maar sprak liever van ‘nachtclub’ of ‘gentlemen’s club’ – 23 jaar. Daar had hij graag nog 23 jaar aan vastgeplakt, maar de penoze besloot anders, schreef hij in 2009 in zijn autobiografie Yab Yum. Theo Heuft wordt in 1935 geboren in een katholiek middenklassegezin in Amsterdam Oud-West. In zijn autobiografie vertelt hij hoe het gezin tijdens de hongerwinter in 1944 inventief leert zijn. Vader Heuft stookt illegaal jenever om bij te verdienen, Theo en zijn broer jatten ’s nachts geteerde houtblokjes vanonder de tramrails om te gebruiken als brandhout. Al voor zijn tiende ontwikkelt hij een eigenschap die belangrijk is voor de rest van zijn leven: overleven in moeilijke omstandigheden. Heuft is, zoals hij later in interviews niet vaak genoeg kan herhalen, erg slecht op school en drijft zijn docenten tot wanhoop. Niet dat hij lui is: als kind helpt hij al mee in de bierhandel van zijn oom, de limonadefabriek van zijn vader en de slijterij van zijn moeder. „Ik heb geen leuke jeugd gehad, eigenlijk helemaal geen jeugd”, schrijft hij. Iedereen is altijd aan het werk, zondag gaan ze naar de kerk en vrije tijd blijft er niet over. Als Heuft negentien is sterft zijn vader voor zijn ogen aan een hartstilstand, 52 jaar oud. Hij belt zijn moeder op, die onmiddellijk naar de limonadefabriek komt. „Geloof het of niet, maar zij stond een paar uur later alweer in haar winkel achter de toonbank”, aldus Heuft. „Zij heeft die dag geen traan gelaten. Het werk moest doorgaan.” Heuft wil absoluut niet zoals zijn ouders leven en begint te gokken, want dat, zo schrijft hij „beloofde in elk geval de kans op een ander leven”. Maar het mondt uit in een verslaving „die ik mijn ergste vijand nog niet gun”. Het is, net als meerdere geflopte zakelijke ideeën een vorm van vluchten: „Ik deed het omdat ik heel graag en snel me de luxe wilde kunnen permitteren waar ik altijd van gedroomd had.” Een tijdlang werkt Heuft in de bierverkoop en in casino’s, maar in 1973 maakte hij de overstap naar de seksbusiness. Via een vriend weet hij in 1973 een voormalig casinopand op het Westeinde, tegenover De Nederlandsche Bank, op de kop te tikken en opent er de Bayadera, het eerste luxueuze bordeel van Amsterdam. Heuft huurt taxichauffeurs in om klanten te werven onder passagiers. Drie jaar later opent Heuft zijn beroemdste bordeel, in een 17de-eeuws grachtenpand op het Singel 295. Alles moet er „luxer dan luxe” ogen, in tegenstelling tot wat er op de Wallen gebeurt. In Yab Yum moet alles klasse ademen en mag geld geen rol spelen. Dan heeft hij ook geen last van concurrentie, zo redeneert hij. Zelfs de wijnglazen moesten de allerduurste zijn, wanden waren bekleed met rood fluweel en er kon hem niet genoeg goudkleurigs zijn – het bleef een bordeel. De entree is 75 gulden, wie met een prostituee naar boven wil betaalt 300 gulden. Drank is gratis, behalve champagne – die in flessen van 350, 450 of 550 gulden komt. Dat de clientèle doorgaans zeer vermogend is, heeft nog een voordeel: „Niemand wilde geld van je lenen, want iedereen daar was succesvol”, aldus voormalig klant John in de documentaire. „Je was echt onder elkaar.” Bekend is dat er in die tijd vooral rijke ondernemers en buitenlandse zakenreizigers komen. Ook doen veel beroemdheden de club aan. Een vaak herhaald verhaal is dat er een volledig Italiaans voetbalelftal komt, als beloning voor hun wedstrijdwinst. Heuft blijft nieuwe concepten rond Yab Yum bedenken maar heeft daarmee weinig succes. Zijn verklaring daarvoor: „Het was niet luxer dan luxe.” Uitbreiding van Yab Yum naar Eindhoven, Uden en Nijmegen en een overname van het Oriental Palace in Breukelen mislukken. Maar de tent in Amsterdam is een groot succes. Eind jaren tachtig heeft de Amsterdamse onderwereld het etablissement inmiddels gevonden als discrete vergaderlocatie. De beruchtste topcrimineel van dat moment, Klaas Bruinsma, is er geregeld te vinden. Als hij een keer een nummer van Pink Floyd wil horen en de manager zegt dat hij even moet wachten tot een ander liedje voorbij is, krijgt hij meteen een pistool tegen zijn hoofd gedrukt. Op een andere avond waarop Bruinsma een geschil heeft met andere drugsbazen slaan de ruziënde criminelen de hele club kort en klein. Schade: drie ton. „Maar ik kon niet naar de politie”, schrijft Heuft . „Bij zulke zware jongens is het dan afgelopen met je.” Klaas Bruinsma, die voor veel problemen zorgt voor Heuft, wordt in 1991 geliquideerd. Dit zorgt slechts kort voor rust. Andere drugsbaronnen als Sam Klepper en John Mieremet beginnen Yab Yum te bezoeken en druk uit te oefenen op Heuft. „Zij dachten dat wat ik deed bij hun hoorde”, schrijft hij. „ De onderwereld was de baas in Amsterdam, en niet het wettelijk gezag.” Heuft mag graag de stoere man uithangen – „heel mijn leven had ik de rand van het wettelijk toegestane opgezocht, geopereerd in dat spannende, grijze gebied”, schrijft hij in 2009 – tegen de zware misdaad is hij niet opgewassen: „De littekens die ze bij me achterlieten zullen nooit meer verdwijnen.” Uiteindelijk persen Klepper en Mieremet Heuft af om hem te dwingen zijn zaak van de hand te doen. Uit vrees het anders niet te overleven, verkoopt hij Yab Yum in 1999. In 2007 – Klepper en Mieremet zijn inmiddels geliquideerd – trekt de gemeente de vergunning van het bordeel in. Heuft vertrekt met zijn derde vrouw naar de Bourgogne, waar ze een oude ijzersmederij ombouwen tot chambre d’hôtes. Heuft komt nooit helemaal over het verlies van Yab Yum heen, maar, zo schrijft hij in zijn autobiografie: „Samen met mijn vrouw geef ik nu gelegenheid tot datgene wat mensen misschien wel het allerliefste doen in bed: slapen.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/07/03/theo-heuft-1935-2024-kwam-nooit-helemaal-over-het-verlies-yab-yum-heen-a4858508</guid>
      <pubDate>Wed, 3 Jul 2024 19:27:48 +00:00</pubDate>
    </item>
    <item>
      <title><![CDATA[Oud-politieman Wim Leeman (1930-2024) was een pionier – binnen de lijntjes]]></title>
      <description><![CDATA[<p>Kleindochter Sanne Boevé stuurt na ons gesprek een video van haar opa. Hij staat in zijn toilet – ‘het kleinste museum van Almere’ – met een vriendin van Boevé. De muren hangen vol foto’s en andere herinneringen. De oud-politieman wijst naar een straatnaambordje en vertelt in het filmpje glunderend hoe hij met zijn ‘halfzatte kop’ het bordje Bivak heeft gejat. „Gewoon de paal uit de grond gerukt en dat bordje er thuis afgehaald.” Hij vertelt ook hoe hij aan het huisnummerbordje 2 is gekomen, het huisnummer dat op zijn tijdelijke woning prijkte. In het toilet wordt hard gelachen. Het Bivak, een naam die door Leeman was bedacht, was een kampement met acht luxe stacaravans. Het water uit de kraan was soms roestig. Iedereen had een gastank achter de caravan en er was slechts één toegangsweg. Hier woonden eind 1975 de kwartiermakers van Almere. „Die mensen waren uitgezocht door landdrost Will Otto, zeg maar de burgemeester van het nog fictieve Almere”, vertelt geschiedschrijver en vriend Jak Boumans. „In het kampje woonden mensen die voor de GGD werkten, voor een elektriciteitsmaatschappij, voor de PTT, de politie en een bode van de Rijksdienst IJsselmeerpolders.” Wim Leeman was in 1973 gepromoveerd tot rayoncommandant van de Zuidelijke IJsselmeerpolders, het gebied tussen de Knardijk en de Hollandse Brug. De plek waar Almere moest ontstaan. „Wim was een natuurman dus hij genoot van de ruigte en de elementen. En vond het heerlijk om in zijn Land Rover rond te scheuren”, vertelt Boumans. „Toen het gebied één grote bouwplaats werd, moest hij samen met zijn twee collega’s aan de bak. Vanaf dat moment kreeg hij te maken met diefstal en andere misdrijven. Tot die tijd had hij geen donder te doen. Ja, hij beboette wel eens een stroper. Of controleerde iemands visakte. Maar dat was het wel.” Voor Leeman kwam de promotie op een perfect moment. De geboren Utrechter was in 1970 vanwege zijn werk met zijn gezin naar Lelystad verhuisd. Daar liep zijn huwelijk op de klippen. Bij toneelvereniging Isolemento ontmoette hij de dertien jaar jongere Don van der Woude en samen vertrokken zij naar het Bivak. Niet veel later trok zijn jongste dochter Nicolet bij hen in. „Mijn oudste zus woonde al zo’n beetje op kamers en is daarom niet meegegaan”, vertelt zij. „Scheiden was in die tijd heel bijzonder, en bij je vader wonen helemaal. Ik had het heerlijk. Ik weet nog dat ik was gevallen en naar huis rende. Don omhelsde mij waarop ik haar bedankte; ze was zo lief. Dat kende ik helemaal niet.” Nicolet Leeman noemt haar vader zorgzaam. Stoer. Een levensgenieter. Diplomatiek ook. En iemand die zijn kinderen alle vrijheid van de wereld gunde. „Hij vond het fantastisch toen ik op mijn 25ste op cruiseschepen ging werken en jarenlang weinig thuis was”, vertelt zij. Een heel andere reactie dan die van zijn ouders toen hij naar Engeland wilde omdat hij een Engels meisje had ontmoet. Zijn ouders wilden daar niets van weten. „Zijn vader dreigde zelfs dat zijn moeder het niet zou overleven als haar enige kind naar Engeland zou gaan. Heel manipulatief.” Wim Leeman groeit op in de Utrechtse Geuzenwijk. Zijn vader is kleermaker en zijn moeder huisvrouw en rechterhand van haar man. De familie heeft het goed. Zelfs de eerste jaren van de oorlog. Eind 1944 wordt het steeds lastiger om aan eten te komen. En wordt zijn vader opgepakt bij een razzia en naar Zevenaar getransporteerd om daar loopgraven en tankgrachten voor de Duitsers te gaan graven. Als Wim en zijn moeder via een briefje van vader horen dat er in Zevenaar wél voedsel is, gaan ze samen met een vriendje van Wim die kant op en wonen maandenlang in een kelder van een villa. Voor het vertrek uit Utrecht geven ze de sleutel van hun huis aan een buurvrouw. Als op 7 mei 1945 Utrecht wordt bevrijd, loopt het gezin terug naar de Domstad. Daar wacht een leeggeroofd huis. Er ligt alleen nog een tafelkleed. Zelfs de tulpenbollen in de tuin zijn verdwenen. Na de oorlog gaat Leeman naar de ambachtsschool. Zoals veel jongens in zijn omgeving komt hij bij het Werkspoor terecht, de Utrechtse fabriek waar treinen, bruggen, trams en bussen werden gemaakt. Wims hart ligt bij de politie. Vooral de verkeerspolitie. Hij is dolblij als hij op z’n 28ste aan de opleiding kan beginnen. „Mijn vader was niet van de burenruzietjes en dat soort gedoe”, vertelt dochter Nicolet. „Mooi gepoetste auto’s en paarden trokken hem veel meer. Het verkeer is in zijn carrière de rode draad geweest.” Als zijn werk in Almere steeds meer gaat bestaan uit ‘gedoe met mensen’, gaat hij in zijn geboortestad werken als hoofd van de Verkeersgroep van de Rijkspolitie. En een paar jaar later wordt hij plaatsvervangend groepscommandant van de Verkeersgroep in Amsterdam. Omdat hij per se commandant wil worden vóór zijn pensioen, verhuist hij voor die baan naar Middelburg. „Niet echt een succes”, zegt zijn dochter. „Hij had niks met Zeeland en ook niet met de Zeeuwen.” Op zijn 59ste gaat Leeman vervroegd met pensioen en verhuist met Don naar Drenthe. „Mijn opa begon daar een kleine boerderij. Don was van de tuin en hij van de dieren”, vertelt kleindochter Sanne. Pasen in Drenthe is een groot feest. Drie weken voor de familie arriveert, stopt Wim eitjes in de broedmachine zodat de kuikentjes uit de eitjes kruipen als de familie Pasen komt vieren. Wim en Don gaan veel op reis. „Naar Zuid-Afrika, Sri Lanka, Maleisië, Indonesië en Thailand”, vertelt Boevé. „Verre reizen, maar niet heel avontuurlijk. Ze zaten vaak een paar maanden op dezelfde plek. Mijn opa was avontuurlijk, maar wel binnen de kaders.” Twintig jaar geleden keren de twee terug naar Almere. In 2016 overlijdt Don. Nadat de relatie van Boevé dat jaar is gestrand, gaat zij elke dinsdag bij haar opa eten. „Vaak nam ik vrienden of collega’s mee. Zij genoten van zijn verhalen, de fotoboeken en zijn gastvrijheid.” Tijdens corona verslechtert de gezondheid van de oud-politieman en in 2023 verhuist naar een woonzorgcentrum. Daar overlijdt Wim Leeman op 24 mei, 94 jaar oud. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/06/27/oud-politieman-wim-leeman-was-een-pionier-binnen-de-lijntjes-a4857640</guid>
      <pubDate>Thu, 27 Jun 2024 19:27:48 +00:00</pubDate>
    </item>
    <item>
      <title><![CDATA[Piet Raphael (1971-2024) was in Den Haag zoveel meer dan een leraar Engels]]></title>
      <description><![CDATA[<p>Ze schrokken enorm. Op maandag 4 maart kregen de leerlingen van het Haags Montessori Lyceum aan het begin van het vijfde lesuur van hun docenten te horen dat Piet Raphael die nacht was overleden. Raphael was leraar Engels, maar hij was veel meer: een geliefde coach, een niet te stuiten verhalenverteller, supporter van elke leerling met wie hij in contact kwam én het creatieve brein achter de op handen zijnde eindejaarsmusical, Odysseus, Odysseus. De repetities waren in volle gang, Raphael maakte lange uren met de acteurs en de band en het technisch team – hoe moest dit nou? De schooldag werd vervroegd afgesloten, leerlingen dropen huilend af. Ze herpakten zich – maar pas nadat er voluit en collectief was gerouwd. Tientallen tieners maakten hun opwachting tijdens de wake in Raphaels Haagse woning. Op zijn uitvaart in een volle Nieuwe Badkapel in Scheveningen vormden honderden HML’ers een erehaag. Raphaels oudere broer Erik vermeldde in zijn toespraak dat Piet was gestorven aan een hartinfarct. Hij was 52 jaar, partner van Terttu van Lynden, vader van Louka (15) en Bobby (11) en in zijn vrije tijd een gepassioneerd muzikant: voor hem was elke dag te kort. „Het Centraal Schriftelijk Eindexamen is een overbodig gedrocht”, luidde de kop boven een opiniestuk van Piet Raphael dat op 21 mei 2022 in Het Parool verscheen. Na vijftien jaar in het middelbaar onderwijs – vanaf 2006 op het Gymnasium Haganum en sinds 2019 op het HML – en „minimaal vijftig examenklassen” kon hij met gezag concluderen dat dat ene examen waarin „in een paar uur 50 procent van het eindcijfer bepaald werd” voor maandenlange stress zorgde. Voor veel leerlingen was het Centraal Schriftelijk Eindexamen een van „cortisol, adrenaline en slaaptekort” vergeven trauma, en het hele eindexamenjaar een „strafkamp” vol toetsen. En dat terwijl feitenkennis een achterhaald leerdoel was geworden, aldus Raphael. Dankzij laptop en telefoon had een kind alle feiten dag en nacht binnen handbereik. De rol van de leraar werd daarmee die van „katalysator”, iemand die leerlingen verder op weg helpt naar hun eigen talent – het liefst zonder bemoeienis van welke instantie dan ook. Waarom die cijfer- en controledwang? Zelf liet Raphael leerlingen liever een goed boek lezen dan de verplichte lesonderdelen af te vinken. Op het HML kreeg hij de kans om de Engelstalige boekencollectie te helpen actualiseren; voor hem een belangrijke reden om na dertien jaar van het Haganum naar het Haags Montessori Lyceum over te stappen. Oud-leerlingen van beide scholen herinneren zich Raphaels lange monologen over zijn lievelingsauteurs: Chaucer, Shakespeare, Austen en Dickens, maar ook Agatha Christie en A.A. Milne (Winnie the Pooh). George Orwells 1984 was een must. Simon (18, HML): „Piet was zo gepassioneerd dat je dingen die je echt niet interessant vond interessant ging vinden, alleen omdat hij het zo blij kon vertellen.” De tweede rode draad in Raphaels didactiek vormde de muziek. „Ik ontmoette Piet toen ik nog op de basisschool zat”, vertelt oud-leerling Guus van Diemen (23). „Ik mocht met mijn broer mee naar een open dag op het Haganum, en Piet en zijn vader Joe hadden er kennelijk lucht van gekregen dat ik trombone speelde, want ze kwamen op me af: ik was precies wat ze zochten voor het schoolorkest. Alles aan die dag was indrukwekkend, en in Piet herkende ik dezelfde urgentie om muziek te maken.” Raphael was zelf oud-leerling van het Haganum, net als zijn vader afgestudeerd in Engelse taal- en letterkunde en ook wat zijn alomvattende liefde voor muziek betreft helemaal het kind van zijn ouders. Zijn moeder Nora Tours had conservatorium gedaan en gaf zangles aan huis; vader Joe schreef en regisseerde op het Haganum de eindejaarsmusicals, dirigeerde het schoolorkest en organiseerde elke zomer een muziekkamp waarbij zo’n zestig leerlingen kampeerden op het grasveld rond het familiehuis in het Franse Avalon. Eenmaal als docent in dienst bij zijn oude middelbare school nam Piet Raphael al die taken in een voor buitenstaanders opmerkelijke harmonie van zijn vader over en gaf er zijn eigen draai aan. Onder zijn leiding groeiden de Haganum-musicals uit tot megaproducties: voor elke leerling met wie hij toevallig in gesprek raakte schreef hij er een rol bij, totdat er honderden kinderen op het podium stonden. Een hoogtepunt was My Perfect Little Pretty World (2015), waaraan 531 kinderen meededen – meer dan de helft van de school. Ouders en docenten hielpen mee achter de schermen, en voor de uitvoeringen van de urenlange epossen werd het Zuiderstrandtheater afgehuurd. Na afloop was Raphael ondanks zijn enorme energie „kapot”, aldus Guus van Diemen: hij gaf zich helemaal. „Leerlingen zijn mensen die als mens behandeld moeten worden: met liefde en persoonlijke aandacht”, schreef Raphael in 2022 in Het Parool, en daar leefde hij naar: hij kwam over als een vriend die toevallig voor de klas stond. Piet was gewoon Piet, vertellen oud-leerlingen, hij gaf niet om status en werd zelden tot nooit kwaad. Alleen wie overduidelijk niets uitvoerde, kreeg dat in heldere taal te horen. Floris (15, HML): „Hij zei altijd dat je moest geloven in jezelf en vertrouwen hebben dat je het kon.” Ryan (16, HML): „Piet heeft ooit tegen mij gezegd: ik zal altijd trots op je zijn voor de dingen die jij kan en doet in je leven.” Buiten schooltijd bracht Raphael graag lange avonden in de muziekstudio door. Als kind kreeg hij klassieke vioolles en lag hij met zijn broer Erik als in trance in de woonkamer naar Pink Floyd te luisteren; ook als volwassenen bleven ze muziektips uitwisselen, al bleef de liefde bij Erik „vooral passief”. Piet bleek een multitalent: ongeschikt voor de tunnelvisie die een carrière als beroepsmuzikant met zich meebrengt, maar altijd bezig met gitaar spelen, zingen, schrijven en jammen, in stijlen die varieerden van funk tot (space-)rock en dance. Hij speelde in verschillende Haagse bands en vormde sinds 2020 met oud-leerling Guus van Diemen het duo Machina Volante. Hun zesde album, De Vliegende Machine, werd op 11 mei postuum gepresenteerd. „Dan ga ik vliegen…”, zingt Piet, ‘Don Pedro’ voor zijn muziekvrienden, met Haagse tongval op het laatste nummer. „Vliegen door de lucht…” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/06/19/piet-raphael-1971-2024-was-in-den-haag-zoveel-meer-dan-een-leraar-engels-a4856940</guid>
      <pubDate>Wed, 19 Jun 2024 19:27:49 +00:00</pubDate>
    </item>
    <item>
      <title><![CDATA[De Rotterdamse ‘Ma Joany’ (1960-2024) zong gospel. Of helemaal niet]]></title>
      <description><![CDATA[<p>Gospelzangeres Joany Muskiet heeft zo’n leven gehad waarvan je af en toe denkt: dit kan toch niet waar zijn? Ze beraamde samen met een vriendin een bankoverval (het bleef gelukkig bij een plan). Raakte op haar zeventiende doelbewust zwanger van een beruchte drugsdealer, omdat haar moeder haar vriendje niet zag zitten. Trad met de band Fruitcake op in muziekprogramma’s als Toppop, en speelde discotheken in binnen- en buitenland plat met de hit My feet won’t move. Diezelfde vrouw eiste jaren later dat strak getatoeëerde rappers geen scheldwoorden gebruiken in hun teksten en niet vrouwonvriendelijk zijn. Ze moesten van haar een positieve boodschap brengen. Niemand op Zuid die tegen ‘Ma Joany’ in durfde te gaan. Niet alleen in Rotterdam werd naar haar geluisterd. Als ze met haar band More Gospel in gevangenissen tijdens kerkdiensten speelde, hingen gedetineerden aan haar lippen. Muskiet zong niet alleen de sterren van de hemel, maar nam soms ook de taak van de pastor over als zij haar levensverhaal vertelde en liet merken dat zij wist hoe het voelt als je er niet bij hoort. „Een van de gedetineerden heeft voor haar familie een prachtige zwarte engel geschilderd met een tekst van apostel Paulus erop”, vertelt geestelijk verzorger Geert Rozema van de Penitentiaire Inrichting Alphen aan den Rijn. „Als eerbetoon. Een paar dagen voor haar dood heeft ze hier nog opgetreden.” De gevangenis in Alphen aan den Rijn was speciaal voor Muskiet. Haar oudste zoon Breyten, vernoemd naar de Zuid-Afrikaanse dichter Breyten Breytenbach, had daar eens enkele maanden in voorarrest gezeten. Haar zoon was rapper Helderheid van rapformatie de Tuigcommissie. De gelovige Muskiet kon dat indertijd niet echt waarderen. Zij moest niets hebben van de wereld van de straat sinds zij zich had bekeerd tot het evangelie van Jezus. Toen Breyten op z’n 25ste plotseling in zijn slaap overleed, in 2004, ontdekte ze dat hij voor veel jongeren heel veel betekende. Zijn bijnaam bleek Help te zijn omdat hij voor velen een raadgever was. Muskiet stelde haar beeld bij en besloot de nalatenschap van haar zoon voort te zetten. „Mijn broer deed wat mama ons had geleerd”, zegt haar jongste zoon Jahmar. „Wees goed voor je naasten en de wereld draait niet om jou. Breyten en mama leken heel erg op elkaar. Daar kwam mijn moeder achter nadat mijn broer was overleden, en ons huis vol zat met jongeren die advies wilden, hulp nodig hadden.” Jahmar en zijn oudere broer zijn opgevoed door hun moeder en hun oma. Alle drie hebben een andere vader die niet lang in beeld was. „Oma en mama – dat was ons team.” Joany Muskiet en haar moeder waren „net een Siamese tweeling”, zegt haar broer Lloyd Muskiet. Hij is de enige zoon in het gezin met vijf kinderen en werd net als zijn oudere zus in Paramaribo geboren. De familie Muskiet had het goed. Moeder was huisvrouw en vader werkte op de enige stoomtrein van Suriname. In de vakanties mochten de kinderen, samen met de buurkinderen, in de trein mee met hun vader naar de plaats Onverwacht in het district Parra, waar ze konden zwemmen, vertelt Lloyd Muskiet. Het gezin verhuisde naar Nederland na de geboorte van dochter Myrna, die door zuurstoftekort ernstig beperkt was. Lloyd Muskiet: „Mijn ouders hoopten dat zij hier een betere medische behandeling zou kunnen krijgen, zo kwamen we in Rotterdam terecht.” Joany was toen bijna tien jaar oud. Ze woonden eerst op Katendrecht en later in IJsselmonde. Na de basisschool ging ze naar een school voor lager economisch en administratief onderwijs; tegenwoordig onderdeel van het vmbo. Maar Joany wilde zingen – haar opleiding maakte ze niet af. Op haar achttiende werd ze – straalverliefd op de vader van Breyten – voor het eerst moeder. Omdat haar eigen moeder haar uit huis had gezet, woonde ze even in een Blijf-van-mijn-lijf-huis. Maar al gauw mocht ze weer naar huis. Oma ging voor Breyten zorgen zodat Muskiet kon zingen. Ze werd zangeres bij Fruitcake en had later haar eigen band, Mahogany, waarmee ze onder meer op cruiseschepen werkte. Om genoeg geld te verdienen, ging ze eind jaren tachtig ook aan de slag bij de Slavenburg’s bank in Rotterdam. En daar ontstond het – nooit uitgevoerde – plan om de bank te overvallen. Het idee was om zich in te laten sluiten met een bevriende collega en daarna de kluis leeg te halen. „Mijn zus was een rebel en best wild in haar jonge jaren”, vertelt Lloyd Muskiet. „Ik denk niet dat ze een makkelijke dochter is geweest.” Toen Muskiet eind 30 was, kreeg ze last van epileptische aanvallen. Van de huisarts mocht ze niet meer optreden. Hij raadde haar ook af om weer zwanger te worden. Maar ja, ze was verliefd op haar oude buurjongen uit Paramaribo en wilde na Breyten en haar tweede zoon Jaronne dolgraag een derde kind. Muskiet vroeg God om hulp en bad. Toen de epilepsie overging en zij zwanger werd van Jahmar, besloot ze zich te bekeren. Ze werd een bezielde volgeling van pastoor Adriaan van de Evangelische Gemeente Feijenoord. Disco, funk en soul waren vanaf dat moment niet meer aan de orde. Muskiet zong enkel nog gospel. „Ze had een fantastische stem waar ze heel veel geld mee had kunnen verdienen”, zegt haar boeker Martijn van Buren. „Maar het was gospel, of niet. Joany was heel principieel.” Muskiet had ook een groot hart: na de dood van haar zoon bleven de jongeren langskomen. Zij ging zich toen ook inzetten voor hun welzijn en zelfredzaamheid, en werd zo de moeder van Zuid. Naar haar zoon werd een plein vernoemd: het Helderheidplein in de wijk Feijenoord. Hij kreeg ook een ‘eigen’ hiphopfestival, een wisselbokaal en een standbeeld. De stichting Helderheid is opgericht om alle maatschappelijke projecten van Muskiet te ondersteunen, vertelt Metalz, bandlid van de Tuigcommissie. „Het is triest dat Ma Joany en Breyten overleden zijn, maar hun initiatieven zijn springlevend. Er komt gewoon weer een Helderheidfestival. Dit jaar voor de zestiende keer.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/06/04/de-rotterdamse-ma-joany-1960-2024-zong-gospel-of-helemaal-niet-a4582585</guid>
      <pubDate>Tue, 4 Jun 2024 19:27:49 +00:00</pubDate>
    </item>
    <item>
      <title><![CDATA[Paulin Hountondji (1942-2024) was filosoof uit Afrika, geen Afrikaanse filosoof]]></title>
      <description><![CDATA[<p>Paulin Hountondji mocht dan in Afrika geboren en getogen zijn, hij was geen Afrikaanse filosoof. „Ze hebben er niets van begrepen!”, zei hij, met voor hem kenmerkende ironie, nog een week voor zijn dood tegen een vriend, de Franse antropoloog Erwan Dianteill. „Iedereen gelooft dat ik de Afrikaanse filosofie verdedig; maar ik verdedig de bijdrage van Afrikanen aan de filosofie – iets heel anders.” Veelzeggend had hij al in zijn eerste hoofdwerk, uit 1976, de term ‘Afrikaanse filosofie’ tussen aanhalingstekens geplaatst: er was volgens hem geen unieke Afrikaanse manier van denken, verschillende Afrikanen denken heel verschillend. Filosofische discussie en wetenschappelijke rationaliteit daarentegen waren voor hem universeel, ook als ze toevallig in Afrika werden beoefend. In de Nederlandse media is Hountondji’s dood onopgemerkt gebleven, maar hij gold al jaren als de belangrijkste en bekendste nog levende filosoof op het Afrikaanse continent: op internationale filosofiecongressen trok hij steevast bomvolle zalen. Ook in Nederland kreeg hij erkenning voor zijn werk: in 1999 ontving hij de Prins Clausprijs, onder meer vanwege zijn kritiek op de romantische verheerlijking van mondelinge tradities, en zijn pogingen de Afrikaanse filosofie een meer academische basis te geven. Paulin Hountondji werd in 1942 geboren in Abidjan, destijds de hoofdstad van Ivoorkust, in een methodistisch protestants gezin. In die tijd stond Ivoorkust (evenals grote andere delen van Afrika) onder Frans koloniaal gezag. Zijn vader was predikant in de plaatselijke methodistische kerk – die weer een product van Britse missie-activiteiten was. In 1963 werd hij, als eerste student van Sub-Saharaans-Afrikaanse afkomst, toegelaten tot de École normale supérieure, de meest prestigieuze Franse universiteit. Hier studeerde hij onder spraakmakende filosofen als Paul Ricoeur, Jacques Derrida en Louis Althusser. Vooral dankzij die laatste, een overtuigd marxist, kreeg Hountondji een kritische waardering voor wetenschappelijkheid en wetenschappelijke rationaliteit als universele waarden. Maar meer dan de gemiddelde Franse student stelde Hountondji zich de vraag wat al die filosofische theorieën voor nut hadden, als ze betekenisloos waren in een Afrikaanse context. Die context was nog sterk koloniaal; dat blijkt ook uit Hountondji’s vroegste filosofische werk, Sur la ‘philosophie africane’ (Over ‘Afrikaanse filosofie’, 1976) dat beroemd – zo niet berucht – werd om zijn originele antikoloniale invalshoek. Niet lang daarvoor, in 1945, had de Belgische missionaris Placied Tempels aandacht gevraagd voor de denktraditie van de Bantoes, die hij in het boek Bantoe- filosofie reconstrueerde uit spreekwoorden en volkswijsheden. Volgens Hountondji was dergelijke ‘etnofilosofie’ weliswaar goedbedoeld, maar stelde ze inheemse denktradities ten onrechte voor als onveranderlijk en door iedereen gedeeld. En algemeen aanvaarde opvattingen, stelde Hountondji, zijn nou net géén filosofie: daarin staan juist meningsverschil en kritiek centraal. Hountondji’s kritiek was destijds al tegen het zere been van postkoloniale en afrocentrische denkers; en ook vandaag nog staat zijn filosofie haaks op veel dekoloniale theorieën, die elke vorm van westerse kennis of rationaliteit als een vorm van koloniale macht beschouwen. Hountondji had er nooit problemen mee om tegen modieuze politieke en academische stromingen in te gaan. Etnofilosofie en ‘inheemse kennis’ waren aan hem niet besteed, anders dan als achtergrond of beginpunt voor het echte filosofische of wetenschappelijke werk. Een ‘Afrikaanse filosoof’ was Hountondji dus niet. Wel een stotterende filosoof. Of, in zijn eigen termen, een filosoof die toevallig stotterde. Zijn stotter was taalspecifiek. Zijn goede vriend Michael Eze, filosoof aan de Universiteit van Leiden, merkt op dat Hountondji zijn moedertaal, het Frans, probleemloos sprak – zij het langzaam. Dat langzame spreken, vertelt Eze, gaf je wel sterk het gevoel dat hij al sprekende nog aan het denken was. Maar langzaam of niet, hij was een veelgevraagd spreker op bijeenkomsten in de hele wereld. In Afrika was hij zelfs zo bekend dat op congressen iedereen met hem op de foto wilde, zegt Angela Roothaan, filosoof aan de Vrije Universiteit. Toen Benin in 1990 overging van een marxistisch-leninistische militaire dictatuur naar een democratie, maakte Hountondji wat hij later een ‘kortstondige excursie naar de politiek’ noemde. Enkele jaren was hij minister van Onderwijs en Cultuur, tot hij zich in 1994 realiseerde dat hij werd gebruikt om de regering intellectuele en morele legitimiteit te geven. Daarna keerde hij terug naar zijn academische en culturele werk. „Er was geen sprake van”, zei zijn zoon Hervé in een interview, „dat hij zich ooit in een politieke partij zou opsluiten.” Kritischer landgenoten gaven hem spottend de bijnaam „de kameleon”, omdat hij moeiteloos met verschillende politieke winden mee kon waaien. Maar zulke kritiek is misschien niet helemaal fair. Ondanks zijn roem, zegt Michael Eze, bleef Hountondji altijd een buitengewoon bescheiden mens, die in privégesprekken beleefd en aandachtig naar zijn gesprekspartners luisterde en zelf maar weinig sprak: „Ik sprak niet alleen maar met hem als een wetenschapper, maar respecteerde hem ook als een soort vaderfiguur. Voor mij is hij een wijze.” Zijn leven lang bleef hij – nogal uitzonderlijk voor een academisch filosoof – betrokken bij de methodistische kerk waarin hij was opgegroeid. Die religieuze sensibiliteit blijkt ook uit zijn in 1997 verschenen Combats pour le Sens (‘Strijd voor betekenis’). Dat boek is tegelijkertijd een proefschrift voor zijn staatsdoctoraat (met zijn veel jongere volgeling Souleymane Bachir Diagne als promotor), een polemiek met zijn communitaristische Afrikaanse critici, en een persoonlijk levensverhaal. Hier beschrijft hij hoe hij in 1983, vlak voor hij een plenaire lezing moest geven op een filosofiecongres, het bericht kreeg dat zijn vader was gestorven. Het nieuws bezorgde hem zo’n „catastrofale stotter” dat iemand anders zijn tekst moest voorlezen. Pas jaren later kon hij zijn vaders sterfelijkheid aanvaarden, maar hij heeft nooit echt geloofd dat hij dood was. Integendeel: „nu weet ik hoe goden geboren worden”. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/05/15/paulin-hountondji-1942-2024-was-filosoof-uit-afrika-geen-afrikaanse-filosoof-a4198753</guid>
      <pubDate>Wed, 15 May 2024 19:27:50 +00:00</pubDate>
    </item>
    <item>
      <title><![CDATA[Jaap Nieuwenhuis (1927-2024) was een zachtaardige tekenaar van mooie spullen]]></title>
      <description><![CDATA[<p>Menig Nederlander van boven de veertig is bekend met het werk van Jaap Nieuwenhuis, waarschijnlijk zonder het te weten. Honderdduizenden kinderen hebben in de jaren zeventig en tachtig leren lezen met zijn tekeningen naast de tekst. Telkens als de woorden of zinnen ingewikkeld waren, konden ze even op adem komen in zijn levendige illustraties. In Wat een poppenkast bijvoorbeeld, deel 8 van de reeks Veilig Leren Lezen. In de boeken van Jaap ter Haar over het jongetje Ernstjan en zijn eend Snabbeltje. Of in de kindertijdschriften Okki en Taptoe. Nieuwenhuis schreef zelf ook twee jeugdboeken, De gestolen ezel (1980) en De kuil in de tuin (1981). Die boeken zijn natuurlijk door de schrijver geïllustreerd. Ook ik groeide op met zijn illustraties. Zo’n twintig jaar later, in de zomer van 2002, leerde ik Jaap Nieuwenhuis persoonlijk kennen. Voor het VPRO-radioprogramma De Avonden interviewde ik hem thuis in het smaakvol ingerichte negentiende-eeuwse Huize Grapendaal in Welsum, Overijssel. De grote tuin eromheen had iets Engels, met terrassen, vijvers en gesnoeide buxussculpturen in door beuken- en taxushagen ommuurde openluchtkamers. Nieuwenhuis zelf paste bij dat decor: een gedistingeerde heer van toen al 75, het dunne haar in een scheiding, deftig sjaaltje om de hals. Maar eenmaal in gesprek bleek hij helemaal niet zo formeel. Hij was zachtaardig, belezen en grappig. Over de vele kikkers op de stenen rand bij de vijver zei hij dat hij al meermaals had gezien hoe er eentje zijn armpje om de schouder van een ander had gelegd. Het radio-interview ging over zijn illustratiewerk, maar ook over het tekenen naar model. Hij was zelf geschoold aan de kunstacademie in Arnhem en de Rijksakademie in Amsterdam, en gaf in de jaren zeventig modeltekenlessen aan de Academie Minerva in Groningen en de Christelijke Academie in Kampen. Om zich goed te realiseren wat er leuk of moeilijk was aan een model of een stand tekende hij vaak met zijn studenten mee. „Het is wel gebeurd dat iemand iets aan mij wilde vragen en dat een ander zei: niet doen hoor, hij werkt, niet storen”, vertelde hij in 2002. „Ik hoorde dat en dacht: dit is te gek, daar ben ik niet voor ingehuurd.” Toch bleef hij tijdens zijn lessen stapels schetsboeken vullen met voorbeeldige studies. De modellen – man of vrouw, naakt of gekleed – zijn trefzeker en sensueel genoteerd, in een stijl die getuigt van groot plezier in zowel het kijken naar mensen als de bezigheid van het tekenen. Ondertussen maakte Nieuwenhuis ook nog tekeningen van de ingespannen werkende studenten. Elf van zijn beste schetsboeken werden in 2008 verworven door het Rijksmuseum. Van 1949 tot haar overlijden in 2000 was Nieuwenhuis getrouwd met de schilderes Paula Thies, die als kunstenaar wat meer bekendheid genoot dan hij. Kunsthistoricus Feico Hoekstra werd kort na haar dood aangetrokken om een monografie over haar te schrijven en sprak voor dat boek uitgebreid met haar weduwnaar. „Ik heb uit die verhalen wel begrepen dat de rollen in Huize Grapendaal heel duidelijk waren”, zei hij op Nieuwenhuis’ begrafenis in april. „Paula was de kunstenaar en Jaap de illustrator en tekenleraar. Toch denk ik dat dat niet helemaal opgaat. Wie het huis in Welsum binnenkwam, kwam toch vooral de wereld van Jaap binnen. Die wereld, dat was de literatuur en de kunstgeschiedenis, de muziek, de mooie meubels en stoffen, Chinees porselein en oude theekistjes, een gemarmerde houten vloer en uitgesproken kleuren op de muren en op het plafond. En de tuin, niet te vergeten. Paula was daar natuurlijk een onderdeel van […], maar het was toch vooral zijn wereld, zijn schepping. Waar Paula zich manifesteerde in haar schilderijen, manifesteerde Jaap zich op allerlei gebieden tegelijk.” Eind 2002 begon Nieuwenhuis aan een reeks aquarellen van die Welsumse wereld: alle vertrekken van het oude huis documenteerde hij nauwgezet in waterverf. Toen de groep van ongeveer veertig aquarellen af was, bewoonde hij het huis niet meer in zijn eentje. De schilderes Betsy van der Meer was inmiddels bij hem ingetrokken en in 2006 werd zij zijn tweede echtgenote. Toen het huis te groot en gevaarlijk werd, vooral voor haar, verruilde het echtpaar Welsum in 2018 voor een kleinere woning in de binnenstad van Deventer. Daar kwam Betsy al na twee dagen ernstig ten val, zodat Nieuwenhuis de eerste vier maanden alleen in het nieuwe huis woonde, bezorgd om zijn vrouw en verteerd door heimwee naar Grapendaal. Hij overwon zijn depressie door stillevens te maken van dierbare spullen die waren meeverhuisd: aquarellen van onder meer Japanse kistjes en schalen, Chinese borden, kleden en kussens met complexe patronen, stapels boeken en klosjes bontgekleurd naaigaren. Op de kleden en in de kommen liggen mandarijnen, granaatappels, vijgen, paprika’s en druiven. Tijdloze stillevenonderwerpen, weergegeven met een hedendaagse helderheid. „Het is wellicht flauw om het te benoemen, maar er is niks aan de aquarellen dat verraadt dat hier een kunstenaar op hoge leeftijd aan het werk is”, schreef Rijksmuseum-conservator Niels van Maanen in 2021 in een boek over Nieuwenhuis’ stillevens. „Of misschien toch wel: de aandacht en de concentratie die eraan ten grondslag liggen, zijn zeldzaam geworden in dit tijdperk waarin de meesten van ons continu worden afgeleid en onderbroken door onze smartphones.” Kunstcriticus Koen Kleijn recenseerde het boek in De Groene Amsterdammer. Fruitschalen, oude blikjes en geborduurde kussens zijn „ook populair onder minder begaafde waterververs”, schreef hij, maar hij moedigde de lezer aan zich over eventuele vooroordelen heen te zetten. „Dan ontvouwt zich iets van grote intimiteit en glasheldere aandacht, alsook Nieuwenhuis’ oprechte, vriendelijke verwondering over wat zo’n theeblik of zo’n kistje appels de kijker te vertellen heeft. De wetenschap dat de maker daarvan inmiddels de 95 is gepasseerd en zich nog altijd zo verwondert, verleent het extra intensiteit, om niet te zeggen: troost.” Uiteindelijk passeerde Jaap Nieuwenhuis zelfs de 97. Op 10 april overleed hij, ruim een jaar na Betsy. „Hij was een gentleman tot het einde”, zegt hun vriendin Betty van Bree. „In zijn laatste heldere momenten heeft hij de vrienden rondom zijn bed bedankt voor alles wat ze voor hem gedaan en betekend hadden.” Zijn laatste aquarel, van een stapeltje opgevouwen lappen op zijn werktafel, bleef onvoltooid. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/05/10/jaap-nieuwenhuis-1927-2024-was-een-een-zachtaardige-tekenaar-van-mooie-spullen-a4198044</guid>
      <pubDate>Fri, 10 May 2024 19:27:50 +00:00</pubDate>
    </item>
    <item>
      <title><![CDATA[Buitenlandcorrespondent Harm Botje (1944 - 2024) kwam met een spacecake bij de hoofdredacteur aan]]></title>
      <description><![CDATA[<p>Wil je een mummiehoofd of een jurk, had Harm me gevraagd voor hij uit zijn standplaats Caïro naar Nederland vertrok voor een bezoek aan familie, vrienden, de krant en mij, zijn redacteur. Doe mij maar een hoofd, antwoordde ik. Hij had het hoofd in zijn vuile-waszak meegesmokkeld, daarin kijken ze nooit, legde hij uit toen hij het me presenteerde. Gekregen van een Nederlandse zendeling, maar het leek hem te veel op zijn toenmalige vriendje. Het staat nog steeds in mijn boekenkast, in een glazen kasje, een permanente verwijzing naar een correspondent zoals ze niet meer gemaakt worden. Dat was ergens in de jaren tachtig, halverwege het zeer opmerkelijke en zeer productieve correspondentschap van Harm Botje voor NRC Handelsblad in Egypte, dat van 1977 tot 1990 duurde. „Zijn grote verdienste is geweest dat hij, in zijn hoogtijdagen, Egypte als opkomende natie treffend en zeer to the point heeft weten neer te zetten”, aldus Joost van der Vaart, die in Botjes nadagen als adjunct-hoofdredacteur aantrad. „Zijn verhalen zaten vol anekdotes – hetgeen ze uitermate leesbaar maakte – maar ze waren beslist meer dan een aardigheidje. Botje was een serieuze correspondent die Egypte niet alleen kleurrijk en levendig wist te beschrijven, maar het ook de plaats gaf die het verdiende: in het geopolitieke hart van het Midden-Oosten.” Harm Botje werd in 1944 in Amersfoort geboren, voltooide zijn gymnasium-B in Eindhoven, studeerde een tijd in Wageningen, en voer tussen 1963 en 1968 bij de Holland-Amerika Lijn. „De Botjes zijn allemaal zeevarenden, het avontuur zit erin”, zegt zijn neef Harm Ede Botje. Zijn eerste contact met NRC dateert van 1974, toen hij samen met de fotograaf Arthur Bagen langs ging bij hoofdredacteur André Spoor om te praten over een reis naar Irak. Met een door Botje gebakken spacecake – of Spoor daar ook van heeft gegeten, is niet duidelijk. Daarna met de Magic Bus van Amsterdam naar Istanbul en de grens over met Irak, waar Bagdads oorlog tegen de Koerden zojuist weer was opgelaaid. De oorlogsreportage komt ondanks de spacecake in Het Parool. Maar in 1977 begint Botje dan bij NRC. Lees zijn boek In de ban van de Nijl over zijn manier van reizen en journalistiek: niet, hop-hop, even met het vliegtuig, maar over land reist hij naar Egypte, via Turkije en Syrië, en dan de overvolle pont van Aqaba (Jordanië) naar Suez, en theedrinken met handtastelijke politieofficieren. „Journalistiek is een leuk vak, dacht ik bij mijzelf, maar je moet wel het geduld van een engel hebben.” En dat heeft hij. Eenmaal aangekomen gaat hij naar het Nijl-Hilton, trefpunt van zonde van Egyptes homoseksuele elite, en vervolgens naar een badhuis, waar homoparen uit de volksbuurten ongestoord hun gang konden gaan. „Houten badslippers voorkomen het uitglijden over de snot- en spermaslierten op de vloer.” Dergelijke participerende verslaggeving ben ik overigens niet in zijn reportages uit Egypte in de krant tegengekomen. Afrika-correspondent Koert Lindijer trof bij NRC in Rotterdam een verstofte redactie aan, zegt hij, toen hij begin 1979 als stagiair zonder universitaire studie binnenkwam, met mensen die naar zijn waarneming „streberigheid als bagage” hadden. Maar Botje bood een buitengewoon aantrekkelijk voorbeeld: „De dolle reiziger die afspraken niet nakwam, die deed wat hij wilde. Als hij het kan, dan ik ook.” Lindijer ging later op bezoek bij Botje in Caïro in zijn huis aan de Nijl, „een chaos met vriendjes die binnenholden, je moest het maar uitzoeken”. Niet nagekomen afspraken – dat ging heel ver, bij het bezoek van de Israëlische premier Menachem Begin aan Caïro bijvoorbeeld, herinnert collega-correspondent Salomon Bouman zich. Het afgesproken artikel kwam niet. De vriendjes deden hem uiteindelijk de das om bij de autoriteiten en hun geheime politie. Botje moest uit Egypte weg en ging op 1 januari 1990 uit vaste dienst bij de krant. Hij verhuisde naar Tunesië, en schreef als freelancer door, met name over Algerije. In 1994 publiceerde hij daarover Het Duivelshuis. Ik weet dat In de ban van de Nijl destijds in recensies als „groots, meeslepend” werd aangeprezen, maar ik prefereer Het Duivelshuis, over de strijd van en tegen de moslimfundamentalisten, over de sporen die de Franse machthebbers hebben achtergelaten en met name over de Algerijnen. Met zoveel liefde opgetekend, bijvoorbeeld het prachtige verhaal over de oude mannetjes in de stad Sétif die „het mooiste mozaïek ter wereld” restaureren, een afbeelding van de wijngod Bacchus in een wagen getrokken door tijgers. „Het was zo mooi, dat ik er stil van werd.” Hij begon aan een boek over Mali, maar verscheurde het: niet goed genoeg, vond hij. Hij bracht vervolgens wél een hele serie volstrekt andersoortige boeken uit, en van heel dubieuze kwaliteit. Verzamelbundels, zoals Zwarte magie. Waargebeurde verhalen over bovennatuurlijke krachten, door hem gekozen en samengesteld, en niet erg waargebeurd. In datzelfde stramien Rampzalige ontdekkingen, gekozen en ingeleid door Harm Botje. De homo-erotische doktersroman De verjaardag van dokter Sanders onder het pseudoniem Floris van Vollenbroek was volgens een bericht in Vrij Nederland het product van een weddenschap met journalist Stephan Sanders. Tijdens een bootreis naar Ghana vervaardigde hij zowel de tekst als de illustraties van „deze ontroerende roman”, aldus de flap, over de opbloeiende liefde tussen een knappe donkere arts en een jonge, blonde hulpverpleger. In 1996 stierf zijn moeder en keerde hij naar Nederland terug – Eindhoven aanvankelijk, later Amsterdam, een paar jaar als conciërge in een groot pand aan de Herengracht. In 2000 bracht hij een halfjaar door in het zomerhuis van kunstenares Gerti Bierenbroodspot waar hij, zoals zij zich herinnert, de hele wijnkelder leeg dronk en een pak halfvergane en beschimmelde brieven vond, die Bierenbroodspot dertig jaar geleden aan haar geliefde Edittha had geschreven. Het leidde tot haar boek Om Edittha. Met zijn neef Harm ging hij in 2012 een laatste keer terug naar Egypte, naar het huis aan de Corniche el-Nil waar hij als correspondent leefde. In 2019 werd hij in een verpleeghuis opgenomen. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/05/03/buitenlandcorrespondent-harm-botje-1944-2024-kwam-met-een-spacecake-bij-de-hoofdredacteur-aan-a4197412</guid>
      <pubDate>Fri, 3 May 2024 19:27:51 +00:00</pubDate>
    </item>
    <item>
      <title><![CDATA[De Deense Lisbet Munck (1934-2024) werd dolgelukkig op een drijvend kunstwerk in de Amstel]]></title>
      <description><![CDATA[<p>Op de dag van Lisbet Muncks begrafenis in Kopenhagen, vrijdag 12 april, werd in Amsterdam ’s ochtends vroeg een Nederlandse vlag halfstok gehesen. Een vlag met in de witte baan in sjabloonletters THANK YOU AMSTERDAM. Dat gebeurde op de voorsteven van het voormalig vrachtschip Berendina Fennegina (1890), afgemeerd in de Amstel, bij de Blauwbrug in het centrum. Oudere Amsterdammers zullen zich mogelijk herinneren dat deze vlag-met-opschrift daar in de jaren zeventig en tachtig ook wapperde. Zij hing toen aan de achtersteven van het schip van de Amerikaanse kunstenaar Walter Carl Glück (1929-1986), beter bekend onder zijn artiestennamen Viktor IV en Bulgar Finn. Glück, die zich in 1961 in Amsterdam vestigde, had het schip verbouwd tot een drijvend kunstwerk, een manifest voor een alternatieve manier van leven. Overdekt met vlaggen, wimpels en geschilderde opschriften (‘WHO NEEDS THE PACIFIC OCEAN’ en ‘ENOUGH IS MORE THAN -ENOUGH’), en omringd met van wrakhout en lege jerrycans gebouwde vlotten, met daarop hutten, tuinen en vele duiven, kippen en kleurig uitgedoste katten. De materialen voor zijn bouwsels en kunstwerken jutte de meestal op blote voeten lopende kunstenaar ’s ochtends met een bakfiets bij het vuilnis. Glück en zijn woonboot waren producten van de flowerpowertijd, toeristische attracties die bijdroegen aan het imago van Amsterdam als vrijgevochten stad. Als zijn vaste partner speelde Lisbet Munck vanaf 1970 twee decennia een hoofdrol in de Viktor IV-vrijstaat op de Amstel. In 1990, vier jaar nadat Glück bij herstelwerkzaamheden aan een van zijn vlotten was verdronken, keerde Munck terug naar Kopenhagen en haar familie. Daar overleed ze begin april in een verzorgingstehuis. Munck (89) had een 94-jarige vriend, twee dochters, drie kleinkinderen en vier achterkleinkinderen, van wie er eentje Viktor V heet. Het levensverhaal van Lisbet Munck is een documentaire waard. Ze kwam voor het eerst naar Amsterdam op een mooie septemberdag in 1969, het jaar dat oud-Provo Roel van Duijn namens de ludieke protestbeweging Kabouter zitting nam in de Amsterdamse gemeenteraad. Munck, huisvrouw met twee jonge dochters, vergezelde haar echtgenoot, een archeoloog, die een Griekse vaas wilde bestuderen in bezit van de patriciërsfamilie Six. Vanuit zijn woning aan de Amstel attendeerde jonkheer Six zijn gasten op de kunstenaarsboot aan de andere kant van de rivier. Geïntrigeerd klopte het Deense echtpaar aan bij Viktor IV. Lisbet Munck raakte op slag verliefd op de Amerikaan. Hij deed haar denken aan de Griekse god Poseidon, vertelde ze in 2021 in een vraaggesprek met NRC. „Viktor zag zichzelf als een samurai, een kruisvaarder die oorlog voerde met als wapen penseel, pen en inkt.” De Deense wist zich geen raad met haar verliefde gevoelens. „Daar zat ik natuurlijk helemaal niet op te wachten.” Maar Glücks tomeloze energie en optimisme waren precies waar ze op dat moment behoefte aan had. Ze was vaak depressief, vertelde ze in het interview. „Ik viel als een blok voor Viktors positieve houding. Ieder moment van die dag liet hij merken wat een geschenk het is om te leven en hoe daarvan te genieten.” De kunstenaar bleek al even verliefd en begon uitvoerig met haar te corresponderen. De enveloppen van zijn brieven waren kunstwerken: beplakt met afbeeldingen, vol stempels, tekeningen en vaak met een wolk aan postzegels – jaren later, in 1998, maakte Munck van de enveloppen een vurrukkulluk boekje. Toen Glück een jaar na zijn eerste ontmoeting met Munck met een blindedarmonsteking in een ziekenhuis belandde, vertrok de Deense in haar eentje naar Amsterdam; haar dochters van 5 en 8 jaar zagen haar pas anderhalf jaar later weer terug. Als ‘Lady Ina’ trok ze bij Glück in op zijn schip BerendINA FennegINA. Munck was de dochter van Ebbe Munck, een bekende Deense journalist, verzetsstrijder, diplomaat en hofmeester van koningin Margrethe. In 1971 reisde Ebbe Munck naar Amsterdam, in een poging zijn dochter weer mee terug te nemen naar Kopenhagen. Tevergeefs, ze was dolgelukkig met Viktor IV. In het eerder genoemde interview vertelde ze over het primitieve leven aan boord, waar de planken vloeren altijd met stro bedekt waren. Opstaan als het licht werd, bij bevriende bakkers onverkocht brood bietsen, een rondje langs de vuilnisbakken. ’s Middags was het een zoete inval op het schip en ’s avonds aten ze een eenvoudige maaltijd. De tafelmanieren van Viktor waren matig, vertelde Munck. „Soms gebruikte hij een van onze jonge katten als servet.” Munck deed de administratie van Viktors ‘iconen’, zijn van wrakhout gemaakte kunstwerken, zegt Charlie Hilm, een vriend van het paar. „Die kunstwerken verkocht Viktor niet, maar leende hij uit voor symbolische bedragen waarin altijd het ongeluksgetal zes ontbrak, bijvoorbeeld 22 of 33 gulden per jaar. Ina was in alles Viktors geweten. Zij organiseerde een beetje normaliteit in zijn leven.” Lisbet Munck bleef het gedachtegoed van Viktor IV trouw. Na zijn dood organiseerde ze tentoonstellingen, gaf boeken uit over zijn werk, en zette zich in voor de Stichting Viktor IV. Ook hielp ze mee om zijn Bulgar Time-klokken opnieuw te laten produceren. Dat zijn uurwerken met gespiegelde wijzerplaten waarop de 6 vaak ontbreekt, met wijzers die linksom draaien of met dubbele snelheid. Munck deed eveneens moeite om van de Berendina Fennegina een museum te maken. Bij haar vertrek uit Amsterdam in 1990 had ze het schip voor 11 gulden, haar „geluksgetal”, aan de Deense vereniging van architecten verkocht. Jarenlang sliepen op de boot Deense architecten die in Amsterdam wilden studeren. Met hulp van Munck kocht ondernemer en Viktor IV-verzamelaar Bert Degenaar de boot zes jaar geleden. In samenspraak met Munck heeft hij de boot, die op afspraak te bezoeken is, zoveel mogelijk in oude luister hersteld. Degenaar reisde naar Kopenhagen voor Muncks begrafenis. ‘Lady Ina’ lag in haar kist op stro, met naast haar een doosje met geteerd hout van de Berendina Fennegina. Op de kist stond een klein icoon van Viktor IV, een omhoog wijzende pijl. Op verzoek had Degenaar gezorgd voor een weckfles met water uit de Amstel. Zodra de urn van haar moeder in het familiegraf is bijgezet, zegt dochter Sara Johansen, zal zij het water over het monument uitgieten. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/04/24/de-deense-lisbet-munck-1934-2024-werd-dolgelukkig-op-een-drijvend-kunstwerk-in-de-amstel-a4196757</guid>
      <pubDate>Wed, 24 Apr 2024 19:27:51 +00:00</pubDate>
    </item>
    <item>
      <title><![CDATA[Piet Venema (1933-2024), de ijsmeester van de laatste Tocht der Tochten]]></title>
      <description><![CDATA[<p>De liefde voor het ijs had Pieter Sjirk Venema, roepnaam Piet, van zijn vader Rijken. Ver terug in de vorige eeuw, vertelt Piets dochter Hiltje Venema, toen haar pake in Utrecht studeerde om veearts te worden, schaatste die in een strenge winter naar huis. Van Utrecht naar Murmerwoude, onder Dokkum. Over de Zuiderzee, die pas vlak voor de geboorte van oudste zoon Piet zou worden afgesloten. Logisch dus dat zijn vader enthousiast reageerde toen Venema, 23 jaar oud, in 1956 vanaf zijn stageadres in Groningen naar huis belde om te zeggen dat hij mee wilde doen aan de Elfstedentocht. Moeder was tegen, omdat hij nog nooit een grote tocht had gereden. De reactie van zijn vader, aldus Venema in Bas Sleeuwenhoeks boek IJsmeester – Mannen achter de schermen van de Elfstedentocht: „Ja prima. Doe het maar.” In zijn eerste van vier Elfstedentochten werd Venema 45ste, van de 259 wedstrijdrijders. Het enthousiasme waarmee Venema zich aan het schaatsen overgaf, droeg hij ruim een halve eeuw op anderen over. Tot na zijn tachtigste gaf hij met onder anderen schaatstrainer Sijtje van der Lende en Jeen van den Berg, Elfstedentochtwinnaar in 1954, in Thialf in Heerenveen schaatsles aan huisvrouwen. Piet Venema dacht eerst veearts te worden, net als zijn vader, maar ging weg- en waterbouwkunde studeren in Leeuwarden. Al snel ging hij aan de slag bij de dienst gemeentewerken in Heerenveen, dat ook zijn woonplaats werd. Marathonschaatser Bennie van der Weide, in 1973 als marathonschaatser de eerste winnaar van de KNSB-cup, was vijftien toen hij zijn eerste lessen op het ijs van gediplomeerd schaatstrainer Venema kreeg, op de net geopende kunstijsbaan in Deventer. Het was najaar 1962, de strenge winter moest nog beginnen en Heerenveen zou pas vijf jaar later een kunstijsbaan krijgen. Venema deed zelf altijd mee, zegt Van der Weide. „Hij voorop, wij erachteraan.” ‘Droge’ schaatstrainingen kreeg hij van Venema in een gymzaaltje van de gereformeerde school in Bolsward. „En als er natuurijs was, nam Piet ons mee naar het IJsselmeer, bij Sotterum, vlak bij de Afsluitdijk. Met een priem maakte hij krassen in het ijs om aan te geven waar de bochten waren.” Van der Weide herinnert zich Venema als „vriendelijk, een man die nooit kwaad werd en wiens leven in het teken stond van schaatsen”. Op 18 januari 1963 zag Bennie van der Weide in Bolsward zijn trainer voorbijrijden in de zwaarste editie van de Elfstedentocht, achter de kopgroep met de latere winnaar Reinier Paping. Venema werd negende. Dochter Hiltje: „Hij zei altijd dat hij niet zo heel moe was en misschien had kunnen winnen als hij onderweg broer Jaap niet had gemist die met een zonnebril voor hem klaarstond. Door de vrieskou en harde wind raakte zijn oog bevroren en is hij nog vaak gevallen. Maar ja, als…” Met broer Sjirk maakte hij wél contact, aan het begin van de route. Die liet weten hoeveel rijders er voor hem reden, iets waar hij in zijn eerste Elfstedentocht geen weet van had, vertelt dochter Anneke Venema. Hiltje betwijfelt of haar vader in ’63 echt had kunnen winnen. Hij had niet de mentaliteit van een winnaar, zegt ze. „Daar deed hij te veel kopwerk voor. Hij was niet gehaaid.” Kort na die Elfstedentocht trouwde Venema met Hiltje Noordhoff uit Zwaagwesteinde, dochter van een huisarts. Ze kenden elkaar van het zeilen. Als trainer van Hardrijdersclub Heerenveen coachte hij ook de Friese ploeg, tot in Inzell, bij internationale wedstrijden. In zijn ploeg zat de toen achttienjarige Sijtje van der Lende. „Piet was altijd vrolijk”, zegt ze. „Niemand sloeg een training van hem over. Hij gaf iedereen het gevoel dat-ie wereldkampioen kon worden.” Van der Lende werd zelf in de jaren zeventig drie keer Nederlands kampioen allround. Piet Venema werd een bekende Nederlander nadat hij als ijsmeester in het bestuur van de Koninklijke Vereniging de Friesche Elf Steden was gekomen. Hij volgde Henk Kroes op, die tot voorzitter was gepromoveerd. Ze dachten begin februari 1996 allebei dat er genoeg ijs lag voor een Elfstedentocht, maar moesten daar twee dagen later van terugkomen. De Tocht der Tochten kon niet doorgaan vanwege een paar zwakke plekken in de Zuidwesthoek van Friesland. Venema was de gebeten hond. „We waren te optimistisch geweest”, zegt hij in het boek IJsmeester. „De media vielen over ons heen en toen had ik er wel even genoeg van.” Om aan de gekte te ontsnappen ging hij met zijn vrouw Hiltje met vakantie naar Duitsland. Op de terugweg bezochten ze als fanatieke zeilers de botenshow Hiswa in Amsterdam. Venema in IJsmeester: „Goed, ik zit daar op een bankje, komt er een man op me af. ‘Jij bent die Venema’, sprak hij in plat Amsterdams, ‘die kerel die de Elfstedentocht niet door heeft laten gaan’.” Een jaar later kon hij dankzij strenge vorst en ijstransplantaties zijn ja-woord geven, zodat Henk Kroes de verlossende woorden ‘It giet oan’ kon uitspreken. En zo ging Piet Venema de boeken in als de ijsmeester van de laatste Elfstedentocht, die zaterdag 4 januari 1997 werd verreden. De passie voor ijs, water, bewegen en sport heeft natuurmens Venema – altijd met die blos op zijn wangen – weer doorgegeven aan zijn dochters. Al op jonge leeftijd legden zij samen met hun vader op het ijs lange afstanden af, bijvoorbeeld ’s ochtends vroeg van huis in Makkum naar school in Sneek. Venema combineerde dat dan met het inspecteren van het ijs. Met Hiltje ging hij ook hardlopen. Vaste vraag aan haar als ze op bezoek kwam, zelfs nog in de week voor zijn dood: „Heb je vandaag al hardgelopen?” Als begin-twintiger reed Hiltje de Elfstedentochten in 1985 en 1986, net als haar vader, die beide keren als enige rayonhoofd mocht meedoen. En ze nam deel aan die van 1997. „Als ijsmeester moest hij dáár natuurlijk voor passen. Maar als 63-jarige had hij nog wel de conditie om die Elfstedentocht te rijden.” Sportief is Piet Venema zelf bijna tot aan zijn dood op 18 februari gebleven. Hij zeilde nog na zijn tachtigste. Tot op Oudejaarsdag 2014 de loods afbrandde met daarin de Marnesyl. Niet veel later overleed ook zijn vrouw. Hij fietste veel, voor het laatst op een ligfiets. Hiltje: „Dat was iets flitsender dan een driewieler.” Wandelen naar het centrum van Makkum deed hij tot hij een jaar geleden naar een verzorgingstehuis in Franeker ging. Venema en zijn vrouw zouden ook graag geskied hebben, weet Hiltje, maar dat kwam er nooit van. „Bang als hij was dat er tijdens de wintersportvakantie een Elfstedentocht zou komen.” Correctie 20 april: in een eerdere versie stond dat in 1984 en 1985 Elfstedentochten werden gehouden. Die twee opeenvolgende Elfstedentochten, beide gewonnen door Evert van Benthem, waren in 1985 en 1986. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/04/17/piet-venema-1933-2024-de-ijsmeester-van-de-laatste-tocht-der-tochten-a4196313</guid>
      <pubDate>Wed, 17 Apr 2024 19:27:51 +00:00</pubDate>
    </item>
    <item>
      <title><![CDATA[Voor Bram van der Weide (1947-2024) was circus kunst]]></title>
      <description><![CDATA[<p>De Romeinse dichter Juvenalis schreef over ‘panem et circenses’, een licht spottende manier om te constateren dat het volk tevreden was als hun behoeften bevredigd werden, met ‘brood en spelen’. Bram van der Weide verwees daar soms naar, zonder het denigrerend te bedoelen; de circusdirecteur vond entertainment juist een van de mooiste dingen des levens. Hij bracht die circenses naar Enschede: in 1995 richtte hij daar het Internationale Circusfestival op. Hij werd dat jaar 50 en besloot dat hij nog ‘iets moois’ wilde doen. „Ik zie hem nog zitten”, zegt zijn vrouw Maryon van der Weide, „bij ons, aan de keukentafel, schittering in zijn ogen, rustig maar vastberaden: ‘Ik geloof dat ik een kerstcircus ga beginnen’”. Vanaf dat moment haalde hij elke winter acts van over de hele wereld naar een evenementenhal in Enschede – voor hem een bijna-thuiswedstrijd, Van der Weide werd in 1947 geboren in Hengelo, in een middenklassegezin, zijn vader werkte bij machinefabriek Stork, zijn moeder was huisvrouw. Van der Weide hield als kind al van aandacht, ‘altied goed als ze mooi over je lul’n’, zei hij weleens – hoe ouder hij werd, hoe hoorbaarder zijn accent. In de jaren vóór zijn circusavontuur introduceerde Van der Weide muziekfeest Night of the Proms in Nederland, was hij directeur van de Zeeuwse variant van Madurodam (Miniatuur Walcheren), was hij gymleraar en daarna hoofd sportzaken in de gemeente Wierden, werkte hij voor radio Veronica en sportprogramma Langs de lijn van de NOS. Als verslaggever voor het tv-programma Prijzenslag volgde hij, gewapend met microfoon en met een cameraploeg achter zich, mensen die twee minuten gratis winkelen hadden gewonnen. Geen doorsneepad voor ‘Brammetje’, zoals zijn Twentse vrienden hem noemden, al is er wel één rode draad: „Hij zag het leven als een soort luchtkasteel”, vertelt Maryon. Waarmee hij niet bedoelde dat het leven inhoudsloos is: hij was ervan overtuigd dat je zelf kan kiezen hoe je je leven inkleurt. Zijn vrouw, grijnzend: „Als we samen op vakantie gingen en we bezochten ergens een show, kon het zo zijn dat ik daar de hele avond met onze dochter alleen zat. Zat Bram in de coulissen.” „Hij zag circusacts als een kunstvorm”, zegt journalist Dolf Ruesink, die Van der Weide meermaals voor de regionale krant Tubantia interviewde, en bevriend met hem raakte. „Daarom wilde hij ook per se een orkest in elke show.” Hij leerde Van der Weide kennen als „een enorme druktemaker”, die graag het vliegtuig in stapte om inspiratie op te doen. Hij bezocht elk jaar meerdere landen in Oost-Europa om een showballet samen te stellen en arriveerde met veel enthousiasme en steenkolenengels in kleine dorpjes in Roemenië, Polen en Rusland, op zoek naar die ene messenwerper, die éne vuurspuwer. Ruesink ging weleens mee, er zijn veel ‘die-ene-keren’ die hij nooit vergeet. „Bram belde me elke keer met dezelfde woorden: ‘Dolf, nu héb ik toch iets bijzonders’.” Als Ruesink er ééntje moet noemen die eruit springt, ja, dat is wel hun ontmoeting met de wereldberoemde Russische clown Oleg in 1998. Van der Weide had een voorliefde voor clowns, hij was iemand die zich er slap om kon lachen, niet alleen de eerste keer dat hij de act zag, maar ook de achtste, negende, tiende keer. „Die clown bleek in een dorpje in Zuid-Duitsland te wonen. Hij sprak geen woord Engels, en kende drie woorden Duits: ja, nein en guten Tag. En wij moesten die man dus zien over te halen naar Enschede te komen voor een act.” Dat wordt niets, dachten ze, maar ze waren even vergeten dat Oleg een wereldkunstenaar was in mimiek. „Hij voerde ons mee naar zijn werkschuur, liet zien hoe hij zijn clowneske stunts maakte – alles zelf, met eigen gereedschap.” Er werd geen woord gezegd, maar een paar maanden later stond Oleg in de Enschedese piste, en in 2009 nog eens. Onder druk van dierenrechtenactivisten moest het circus veranderen: in 2012 kwam in het regeerakkoord dat wilde dieren niet meer thuishoorden in het circus. „Bram was daarin wel een realist”, zegt Ruesink „Hij heeft er geen slapeloze nachten van gehad. ‘Het is wat het is’, zei hij erover, zoals hij wel vaker zei. Hij had vroeger wel roofdierennummers, met olifanten, tijgers, maar ik durf tegelijkertijd te zeggen: hij was een dierenvriend.” „Ik weet nog dat een circuspaardje een keer ziek was”, vertelt dochter Amber van der Weide. „Hij stond de hele dag bij dat dier in de trailer. En ’s avonds, even snel eten thuis, en dan: ‘Ik moet nog even naar dat paardje’.” De laatste jaren had Van der Weide een act met honden. „Liep hij de hele dag met een van die honden achter zich aan.” Haar vader was een man die besluitvaardigheid uitstraalde, de artiesten noemden hem ook altijd ‘mister Bram’, maar, benadrukt Amber: „Hij banjerde net zo hard met die mensen mee door de modder. En hij zorgde goed voor ze.” Maryon: „Met kerst vond hij het zielig dat ze alleen waren, dus kwamen ze bij ons thuis eten. Hele operatie, maar wel gezellig.” Het werd na het wildedierenverbod moeilijker verrassingsacts te vinden, „maar hij wist er wel een draai aan te geven”, zegt zijn dochter. „Hij hield niet zo van de Cirque du Soleil-kant, dat vond hij te veel theater, hij was meer van de messenwerpers, degenslikkers, nummers met vuur, levende kanonskogels – dat vond hij mooier dan wat hij gefladder aan de trapeze noemde.” Hij creëerde wat hij zelf wilde aanschouwen. Maar, het moet gezegd: hij was niet alleen maar bezig met het circus. Zijn dochter omschrijft hem als een betrokken vader. Ze studeerde rechten, werd advocaat en later rechter. Haar vader wilde altijd weten met wat voor zaken ze bezig was. „Als er op het journaal iets over een grote zaak was, belde hij: ‘Ambie! Moszkowicz op tv!’” Hij scheurde stukken over grote rechtszaken uit de krant en bewaarde die voor zijn dochter. Van der Weide stond bekend als die circusdirecteur met clichématig bijpassende snor, die hij nooit wilde afscheren, maar hij had ook een ingetogen kant: modelvliegtuigjes bouwen, sport kijken, oppassen op de kleinkinderen. Grapjes maken, valsspelen met monopolie. En hij nam ze mee naar de piste. Amber van der Weide ziet haar vader nog staan met haar toen nog kleine dochter. Als zij op die grote, rode knop zou drukken, zou ze het circus openen, 15.000 mensen keken toe. Het licht ging aan. De show begon. In zijn laatste jaren leverde Van der Weide veel in, wat zijn gezondheid, maar ook wat zijn circus betreft. Hij besloot in 2016 te stoppen met het kerstevenement. Het circus bestaat alleen nog in afgeslankte vorm, niet zoals hij het graag zag. Zijn luchtkastelen waren kleurrijker dan dat. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/04/12/voor-bram-van-der-weide-1947-2024-was-circus-kunst-a4195619</guid>
      <pubDate>Fri, 12 Apr 2024 19:27:52 +00:00</pubDate>
    </item>
  </channel>
</rss>
