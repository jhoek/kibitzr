<?xml version="1.0" encoding="utf-8"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[De typetjes van Marijke Hoving (1925-2025) hadden altijd pretogen]]></title>
      <description><![CDATA[<p>„Nee Kater, zo doen we dat niet.” Met deze woorden richtte cabaretière en actrice Marijke Hoving zich weleens tot haar man, cabaretier Sieto Hoving. Vooral als ze zijn teksten te satirisch of te wrang vond. Samen vormden ze een in de jaren vijftig beroemd en berucht cabaretechtpaar; hun geëngageerde en politieke cabaret was het eerste in zijn soort, in Nederland. In 1957 openden zij in Amsterdam een eigen cabarettheater, Tingel Tangel – later zou op deze plek het Betty Asfalt Complex ontstaan. Ze deelden het podium met onder meer Rob de Nijs, Henk van Ulsen, Frits Lambrechts, Conny Stuart, Adèle Bloemendaal en Astrid Seriese. Sieto (1924-2016) was de scherpzinnige tekstschrijver van het tweetal, Marijke specialiseerde zich „in het neerzetten van typetjes met haar pretogen”, zegt huisvriend Herman Spoelstra. Zij was, zegt hij, „de steun en toeverlaat van Sieto en hanteerde het rode potlood als hij in zijn sketches te hard tegen heilige huisjes schopte”. De partner van Spoelstra, costumier Ber van Hirtum, ontwierp voor Marijke modieuze kostuums, voor elke nieuwe sketch een nieuwe aankleding. De familie Hoving, zoals ze vaak werden genoemd, „had geen kinderen, wel twee Heilige Birmanen” – een bijzonder kattenras, aldus Spoelstra. Niet voor niets noemde Marijke haar man altijd Kater. De laatste jaren van haar leven verbleef Marijke Hoving, die al geruime tijd aan alzheimer leed, in het Rosa Spier Huis in Laren. Op 18 juni 2025 vierde ze daar haar honderdste verjaardag. Ze overleed op 28 november. Na de mulo ging Marijke naar de Toneelschool in Amsterdam, waar ze Sieto ontmoette. Ze maakte die school niet af, maar raakte er wel van overtuigd dat ze bij het cabaret wilde. Zij en Sieto trouwden in 1949. Beiden kregen hun eigenlijke opleiding bij het ABC Cabaret van Wim Kan. Marijke debuteerde op 23 december 1953 bij Kan in het programma De bedriegertjes. In 1957, op de terugweg vanuit Wenen, bezocht het echtpaar een uitvoering van het Münchner Lach- und Schießgesellschaft. Dat was precies de vorm van kleinkunst die ze voor ogen hadden: maatschappelijk betrokken, politiek-satirisch én – het belangrijkste – zich afspelend in de kroeg, dichtbij het publiek. Na enkele omzwervingen in Amsterdam kregen ze zelf zo’n plek. Ze verbouwden een Amsterdamse, monumentale burgemeesterswoning uit 1725 tot een cabarettheater met 145 zitplaatsen. Henk van Ulsen bedacht de naam, Tingel Tangel, die zowel duidt op een slecht gestemde piano als op cabaret van gering allooi. Jacques Klöters, onderdeel van cabaretgroep Don Quishocking en auteur van het standaardwerk 100 jaar amusement in Nederland (1997), noemt zo’n kroegtheater „samenzweerderig”. Hun stijl was die van „keurige heren en dames op barkrukken, die op zeer beschaafde toon de meest vreselijke dingen zeiden”, zegt hij. De expressie van Marijke lag in stem, mime en beweging. Het echtpaar spotte met politici, machthebbers, zelfs met een heilige traditie als de Matthäus-Passion. Als eersten stelden zij in de jaren zeventig de milieuproblematiek aan de orde; Marijke ontdekte tijdens een tournee door Amerika in 1963 het geruchtmakende boek Silent Spring (1962) van bioloog Rachel Carson. Vanaf 1963 vonden er in Tingel Tangel jaarlijks zo’n dertig producties plaats. Sieto schreef de scherpe, ironische teksten die gaandeweg steeds bijtender werden, totdat Marijke dus zei: „Nee, Kater, dat doen we niet…” Marijke Hoving met haar man en cabaretpartner Sieto in 1979. In de programma’s had Marijke als een perfecte comédienne een humorvol aandeel; haar typetjes waren ongeëvenaard. Zoals in ‘de dame met het lach-trauma’ die op de essentiële momenten van haar leven de slappe lach krijgt. „Het was een sketch over gêne”, aldus Klöters. Hij beklemtoont dat Marijke altijd een geschoold actrice is gebleven die haar rollen speelt en niet de losheid had van de cabaretières van nu: „In die zin is ze vergelijkbaar met Jasperina de Jong. Om aan te geven dat een bepaalde sketch ironisch was, zette ze een andere stem op. Ze articuleerde dan nadrukkelijker.” De net afgestudeerde cabaretier Peter Lusse deed als 26-jarige mee aan de voorstelling Ja, komt er nog wat van of is ’t een grap (1985-1986). Over Marijke zegt hij: „Ze was een niet-gewone vrouw, in alles anders, origineel. Aan repeteren had ze een bloedhekel, vaak kneep ze ertussenuit en ging de boel schoonmaken. Ook was ze een gastvrouw pur sang die zelf de kaartjes aan de kassa verkocht.” In de jaren tachtig liep de belangstelling voor Tingel Tangel terug en bleef de zaal nagenoeg leeg. Marijke en Sieto verkochten het theater aan cabaretier Paul Haenen en zijn partner Dammie van Geest, die het grondig verbouwden. ”Bij de overdracht was het vooral Marijke die de zaken behartigde”, zegt Van Geest. „Ik vond haar een charmante vrouw. We hadden besloten dat de Hovings nog enkele keren konden optreden, maar helaas, de belangstelling was gering.” Marijke Hoving kwam nog een keer kijken naar een voorstelling van de hand van Haenen en Van Geest. „Ze haalde haar vingertop over een houtrandje en zei: ‘Het is hier stoffig.’ Maar verder was ze vol lof over onze verbouwing.”</p>]]></description>
      <guid>https://nrc.nl/nieuws/2026/02/06/de-typetjes-van-marijke-hoving-1925-2025-hadden-altijd-pretogen-a4918918</guid>
      <pubDate>Fri, 6 Feb 2026 19:38:21 +0000</pubDate>
    </item>
    <item>
      <title><![CDATA[Kickbokser Nourdin El Otmani (1979-2025) deed alles in het leven met grote toewijding]]></title>
      <description><![CDATA[<p>Zévenvoudig wereldkampioen? Roemer van Oordt viel bijna van zijn stoel toen hij het hoorde. Het was zijn tweede ontmoeting met Nourdin El Otmani. Ze spraken over de islam in Nederland, een onderwerp dat hen beiden bezighield. En ineens, herinnert Van Oordt zich, begon Nourdin over zijn verleden in de ring. „Ik had hem niet gegoogeld of zo, en dacht: wat heb ik nu aan mijn fiets hangen? Bij kickboksen denk je toch aan een rouwdouwer.” Tegenover hem zat een tengere, zachtaardige jongen. „Een ongelooflijk lief, charismatisch mens.” Nourdin El Otmani was niet alleen bekend in de vechtsportwereld. Meer dan twintig jaar lang verzette hij bergen in het Amsterdamse stadsdeel Nieuw-West. In El Otmani Gym, de laatste jaren gevestigd in een voormalige autogarage achter een tankstation, begeleidde hij duizenden (jonge) kickboksers. De sport was daarbij nooit een doel op zich. Een van zijn gevleugelde uitspraken luidde: „Ik wil jullie kampioen van het leven maken.” Nourdin groeide op in een groot, warm gezin in Amsterdam. Zijn ouders werden geboren in Marokko, zijn opa vestigde zich na de Spaanse burgeroorlog in Nederland. Als achtjarige jongen bleek Nourdin goed te kunnen voetballen. Maar toen hij telkens met kapotte schoenen thuiskwam, vertelt zes jaar jongere broer Brahim El Otmani, vond zijn vader het tijd voor een andere sport. Het werd kickboksen. In de gym viel zijn gedrevenheid direct op. Brahim: „In mijn beleving was hij altijd aan het trainen.” Op zijn zestiende werd hij Nederlands kampioen. Twee jaar later stond hij in Frankrijk tegenover de toenmalig wereldkampioen – die hij al in de eerste ronde neer­sloeg. Hij won zo’n beetje alles wat er te winnen viel in de jaren rond de eeuwwisseling. Dat kickboksen toen een slecht imago had – veel vechters combineerden hun sportieve bezigheden met activiteiten in het criminele circuit – was voor Nourdin geen probleem. Want zijn grote broer, zegt Brahim, benaderde de sport zoals hij alles in het leven benaderde: met grote toewijding. „Hij had duidelijke grenzen. Als jongens uit de gym hem meevroegen voor een theetje in de coffeeshop, weigerde hij. Dat wisten onze ouders. Ze vertrouwden hem.” Nourdin El Otmani tijdens een training in zijn gym in Slotervaart, omstreeks 2011. Tot ontsteltenis van zijn fans en promotors stopte Nourdin El Otmani op zijn 24ste met boksen. Hij had andere plannen: hij wilde zich richten op jongerenwerk. Al gauw had hij meer dan honderdvijftig leerlingen onder zijn hoede, die hij trainde in verschillende gymzaaltjes. Een deel van hen, wist hij, had het moeilijk. Dat waren jongens zonder werk of opleiding, jongens die veel op straat hingen. Met zijn bokslessen gaf Nourdin hen de structuur die ze in het dagelijks leven misten. Veel meer nog dan techniek, trainde hij hun karakter. Doorzetten, discipline, respect. Het werk stopte eigenlijk nooit, vertelt goede vriend Saïd El Badaoui die als trainer jarenlang met Nourdin samenwerkte. Juist als leerlingen uitgeput in de kantine hingen, begon Nourdin een gesprek. „Hij was een soort vader voor ze. Had eindeloos veel geduld, ook met jongeren die iedereen al had afgeschreven.” Hij was streng als het moest. Iedereen die El Otmani Gym binnenstapte wist: wie hier wil trainen, moet z’n ego thuislaten. En zelfs al was je de Messi van het kickboksen – je kwam geen stap verder als je niet óók op school je best deed. Door de jaren heen zou El Otmani Gym heel wat belangrijke vechters afleveren. Jongens die tegenwoordig tot de wereldtop behoren, zoals Mohamed ‘Hamicha’ Mezouari en Ertuğrul Bayrak. In het begeleiden van jonge wedstrijdvechters stak Nourdin veel tijd – regelmatig reisde hij mee naar toernooien in het verre buitenland. Maar hoe trots hij ook was op de sportieve successen, ze waren niet het belangrijkst. Met een van zijn leerlingen. „Nourdin had een droom: de jeugd in Amsterdam Nieuw-West vooruithelpen”, zegt Roemer van Oordt. „Zijn sportcarrière had hem veel gebracht, en daarna wilde hij iets terugdoen voor de mensen om hem heen.” Samen richtten ze in 2010 een stichting op: Boks het voor elkaar. „We vonden een pand in Slotervaart dat op de nominatie stond om gesloopt te worden. Dat konden we huren voor een habbekrats.” Met hulp van een grote groep vrijwilligers werd het vliegensvlug opgeknapt. Het was een schot in de roos, aldus Van Oordt: „We deden huiswerkbegeleiding, voorlichtings- en debatavonden, leerwerktrajecten. Iedereen was welkom. Het werd een soort multifunctioneel buurthuis.” Sneller dan verwacht raakten de stichting en de gym weer dakloos. Het pand kreeg een nieuwe bestemming, het huurcontract liep af. Na lang zoeken, vertelt Van Oordt, kwamen ze uit bij de voormalige garage bij het tankstation. Die locatie bood kansen vanwege de enorme oppervlakte van 2.600 vierkante meter, maar er moest eerst flink verbouwd worden en de maandlasten waren fors. „En Nourdin was veel, maar niet zakelijk. Als iemand z’n contributie niet betaalde, kneep hij een oogje toe. Hij moest ieder dubbeltje omdraaien. Verkocht op een gegeven moment zelfs zijn Audi om te voorkomen dat de gym in de problemen kwam.” Criminoloog Frank van Gemert publiceerde in 2024 een boek over kickboksen. Hij trainde jarenlang bij El Otmani Gym en ziet in die plek de ontwikkeling weerspiegeld die de sport de afgelopen decennia doormaakte: van schimmig naar immens populair. Met zijn vermogen jongeren aan zich te binden en hen richting te geven, zegt Van Gemert, was Nourdin El Otmani voor de Amsterdamse Marokkaanse gemeenschap van grote betekenis. Het is jammer, vinden veel bekenden, dat die inzet nauwelijks waardering kreeg. Of althans: niet structureel. Maar dat hij zich daardoor niet liet raken, was óók weer typisch Nourdin. Kickboksen, wist Nourdin El Otmani, draait niet om brute kracht. Daarmee kom je misschien tot de eerste of tweede ronde – uiteindelijk gaat het om karakter, om wie je bent. Hoe sterk hij zélf was, bleek weer toen hij twee jaar geleden ziek werd. Hij bleef positief, gedragen door zijn geloof, zijn familie (hij was vader van zes kinderen) en enorme netwerk. Een inzamelingsactie voor een behandeling in het buitenland bracht ruim 150.000 euro op, maar de tumor in zijn hersenen was agressief. In december overleed hij. „Ik hoop”, zegt vriend Saïd El Badaoui, „dat iedereen hem zich nog heel lang zal herinneren. Hij was zó wijs, alsof hij al meerdere levens had geleefd.” Oud-stadsdeelvoorzitter Ahmed Marcouch schreef in een afscheidsbericht op LinkedIn dat mensen als Nourdin niet verdwijnen: ze verpláátsen zich. „Zijn nalatenschap leeft voort in de talloze jongeren die dankzij hem rechtop zijn gaan staan en hun blik vooruit hebben gericht.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2026/01/30/kickbokser-nourdin-el-otmani-1979-2025-deed-alles-in-het-leven-met-grote-toewijding-a4917330</guid>
      <pubDate>Fri, 30 Jan 2026 19:38:22 +0000</pubDate>
    </item>
    <item>
      <title><![CDATA[Maria Dol-Kolenberg (1961-2025), een bescheiden rots in de branding]]></title>
      <description><![CDATA[<p>De West-Friese Maria Dol-Kolenberg (1961) was dol op Engeland. En ze had graag een kinderboek geschreven. Maar in haar hoofd was weinig ruimte voor haar eigen wensen. Haar motto: ‘Je bent gelukkig als je niet alleen voor jezelf leeft’. „Wij hebben geleerd om het leven te leven zoals anderen van ons verwachtten”, stelt haar zus Lily. Zij is anderhalf jaar ouder dan Maria. De twee horen bij de jongste vier van het dertien kinderen tellende gezin Kolenberg. Moeder Rie en vader Cornelis waren streng katholiek. Nadat het jongste kind dood ter wereld kwam, vond de huisarts het onverstandig dat er nog meer zwangerschappen zouden volgen. Samen met haar man vroeg ze dispensatie aan de pastoor, zodat ze de pil kon gaan slikken. Hij weigerde. „Onze vader en moeder waren hele brave zielen”, vertelt Lily. Het grote gezin, waarin al heel vroeg zoontje Jan overleed, groeide op in Andijk. Vader Cornelis was machinist van het stoomgemaal in het dorp. Moeder Rie was belezen, zorgzaam en voorzien van een groot hart. „Het was een warm en liefdevol thuis”, zegt Lily, „waar altijd plek was voor anderen. Zo kwam er bijvoorbeeld iedere zomer een jongen logeren die in een Nijmeegs kindertehuis woonde. En ook hadden we regelmatig andere kinderen over de vloer.” Maria was een lief en verlegen kind. Een beetje bleu, altijd op de achtergrond, en dol op haar vader. Net zoals haar andere zussen ging ze naar de huishoudschool, het huidige vmbo. „In zo’n groot gezin was dat standaard; meiden gingen niet leren. De bedoeling was dat je ging trouwen en kinderen kreeg. Die missie heeft onze moeder onbewust aan ons overgedragen.” In 1976 knalde het prachtige katholieke plaatje uit elkaar. Vader Cornelis werd verliefd, verliet zijn gezin en wilde scheiden. Maria zou hem pas weer op zijn sterfbed zien. „Die scheiding bracht zoveel verdriet. Dat was echt traumatisch”, vertelt haar zus. Moeder Rie verhuisde met de jongste drie – de rest was het huis al uit – naar Wervershoof en had veel steun aan dochter Julia. Die taak drukte soms zwaar op haar. Op advies van de huisarts ging Julia samen met haar verloofde er even tussenuit. Ze kwamen nooit meer terug: ze waren twee van de 583 mensen die in maart 1977 omkwamen bij de vliegramp op Tenerife. „Vanaf dat moment werd de dood een thema in het leven van Maria”, zegt hartsvriendin Karin van der Gulik. „En ze begon te geloven dat er meer was tussen hemel en aarde.” Als tieners probeerden Karin en Maria contact te krijgen met overleden personen, en ook later was de dood altijd onderwerp van gesprek. „Een paar maanden geleden waren we samen een weekendje naar Zutphen. Opeens vertelde ze welke foto er op haar kist moest komen te staan, en hoe haar afscheid moest zijn.” De twee vriendinnen deden samen een opleiding tot kraamverzorgster. Maar door alle rampen die het gebroken gezin Kolenberg in korte tijd troffen, stopte Maria al snel met dat werk en trouwde op haar negentiende met haar geliefde Kees – een stabiele en rustige jongen die zij een paar jaar eerder op de sportvelden had ontmoet. Na haar trouwen werkte Maria een paar dagen per week bij de lokale bakker. Ze ving heel veel neefjes en nichtjes op en stond klaar voor eenieder die hulp nodig had. „Ze poetste je huis als je ziek was, kookte ongevraagd voor je gezin en wist iedereen altijd een hart onder de riem te steken”, vertelt haar zus. Al snel werd oudste zoon Erwin geboren, gevolgd door zonen Robbert en Lars. „Mijn moeder moest nog 23 worden toen zij mij kreeg”, zegt Erwin. „Zij was er onvoorwaardelijk voor ons. Alles kon en niets was te gek. Ze was nooit boos en zorgde voor de harmonie in het gezin. Mijn moeder was een heel warm mens.” Toen de jongens klein waren, werd zij gastouder van oppaskinderen. Maar na een paar jaar had zij daar genoeg van en solliciteerde bij een architectenbureau. Zus Lily: „Daar voelde ze zich op een heel andere manier gewaardeerd.” Daarnaast was ze meer dan fulltime actief in de kantine van de plaatselijke voetbalvereniging V.V.W. uit Wervershoof. „Maria was hét gezicht van de kantine. Zij kende iedereen en iedereen kende haar. Ze zorgde ervoor dat alles op rolletjes liep”, vertelt voorzitter Ed Meester. „Toen de kantine in 2017 door brand werd verwoest, trok zij de kar voor de nieuwbouw.” Nadat haar man na een kort ziekbed in 2019 overleed, stopte ze met werken. Ze vond het zwaar om in haar eentje thuis te zijn. Hoewel ze veel aanloop kreeg en heel creatief was – ze schilderde en knutselde niet onverdienstelijk –, was dat niet genoeg om aan het verdriet te ontsnappen. En dus vroeg ze haar oude werkgever of ze weer in de bakkerswinkel mocht komen werken. „Dat vond ze therapeutisch”, zegt bakker Ton Swart. Maria Kolenberg in 1973 Het was in de bakkerswinkel dat Klaas Schouten Maria uitnodigde voor een etentje. Dat had hij al eens eerder geprobeerd, maar toen zag ze dat niet zitten. En ze had hem ook al twee keer afgepoeierd toen hij met bloemen voor de deur stond. Schouten – de vader van schaatster en drievoudig Olympisch kampioen Irene Schouten – zorgde toen al jarenlang voor zijn vrouw Jolanda, die in 2016 een hersenbloeding had gehad. Hij viel als een blok voor Maria. Binnen een paar maanden waren ze onafscheidelijk. Maria hielp liefdevol met de zorg voor Jolanda. „Ze vroeg zich af of Jolanda dat allemaal wel goed vond”, zegt vriendin Karin. „We reisden door Engeland en Maria vertelde dat de vrouw van Klaas altijd heel rustig werd van het Ave Maria. Terwijl wij op een terras bij een abdij in Bath zaten, kwam er opeens een zangeres die dat lied ging zingen. Dat was voor Maria het teken dat Jolanda er vrede mee had.” Lang duurde het nieuwe geluk niet. Op vrijdag 28 november stond ze aan het bed van de vrouw van Klaas toen ze zelf getroffen werd door een hersenbloeding. Maria Dol-Kolenberg overleed 3 december in het AMC. Ook toen nog was ze er voor anderen: ze stond geregistreerd als orgaandonor. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2026/01/23/maria-dol-kolenberg-1961-2025-een-bescheiden-rots-in-de-branding-a4917107</guid>
      <pubDate>Fri, 23 Jan 2026 19:38:22 +0000</pubDate>
    </item>
    <item>
      <title><![CDATA[Muzikale avonturier Marcel Bergmeijer (1966-2025) was altijd onderweg, altijd zoekende]]></title>
      <description><![CDATA[<p>Hij was nog student, halverwege de jaren tachtig, toen zijn moeder overleed aan kanker. Marcel Bergmeijer raakte zijn kamer kwijt en belandde op straat. Het contact met zijn jongere broer Michael verwaterde. Op een dag besloot die op goed geluk door Diemen te fietsen – hij wist dat Marcel daar eerder in een studentenhuis had gewoond. Toen hij al op de terugweg was, hoorde hij opeens een stem: ‘Michael!’. Marcel had hem vanuit zijn raam gezien, „alsof het zo moest zijn”. Sindsdien was het contact tussen de twee weer goed. Zo’n tweehonderd mensen namen eind november in een bomvolle Mozes en Aäronkerk in hartje Amsterdam afscheid van Marcel Bergmeijer, die op 5 november thuis dood werd gevonden – hij was 59 jaar. „Marcel is daar waar hij graag stond: op de voorgrond”, zei Quirien van Berkel van het Drugspastoraat Amsterdam, die de dienst leidde. De bezoekers kennen Bergmeijer van vroeger, via de muziek – de heavymetal-scene – of uit het nachtleven. Ze zagen hem bij de gratis eetplekken in de stad, bij daklozenkoor de Straatklinkers of bij schrijfclub Kantlijn. De laatste jaren bezocht hij de workshops creatief schrijven voor Amsterdammers die ‘de wind niet mee hebben gehad’ zelfs drie keer per week. De middagen waren niet compleet zonder Marcel, al kwam hij soms meer dan een uur te laat binnen. Marcel was sociaal en geliefd, blijkt uit de toespraken in de kerk, en achteraf in het drukke bargedeelte waar gegeten en gedronken wordt op zijn leven. Er liggen geprinte teksten van zijn hand – ondertekend met ‘Marcellius’, zijn pseudoniem – waaronder wat zijn laatste gedicht zou blijken: Niet doorsnee. Doorsnee was hij zeker niet, zegt Michael. Onrustig wel, en „gevoelig, misschien wel overgevoelig”. In zijn gedicht Onbewust bewust van mijn onrust schrijft Marcel: „Ze maken me iedere dag gek/die planten, mensen en dieren in mijn droom. Als ik probeer te slapen zijn zij klaarwakker/ze laten me niet met rust.” „Het was zo’n fijne vent, not a bad bone in his body”, zegt Michael. „Hij genoot van mensen, had altijd mensen om zich heen, gewoon omdat hij van ze hield. Het was echt een knuffelbeer.” Marcel Bergmeijer (links) in 1978 met zijn broertje Michael op de boot naar Isle of Wight – volgens Michael de enige buitenlandse vakantie van het gezin. Marcel Bergmeijer werd geboren in Amsterdam-Oud-West in 1966. Een makkelijke jeugd had hij niet, als oudste zoon van een autoritaire vader die op zijn beurt óók zwaar getekend was door het leven. Pa Bergmeijer was al op zijn veertiende het ouderlijk huis ontvlucht en gaan varen. De zachtaardige Marcel botste met zijn rechtlijnige vader. En hoewel hij „een ongelooflijk goed stel hersens” had, en waarschijnlijk vwo had aangekund, heeft dat „door een combinatie van jeugdtrauma’s en een tegendraads karakter niet zo mogen zijn”, zegt Michael. Met hun moeder had Marcel een betere band, maar dat hij als jongen van zestien naar een internaat werd gestuurd, bleef hij haar altijd verwijten. Na het internaat, waar hij „vooral in aanraking kwam met anderen die ook niet al te braaf waren”, ging Marcel Engels studeren aan de hogeschool en betrok een studentenflat in Diemen. Hij maakte de opleiding niet af, begon met de sociale academie, maar vertrok ook daar voortijdig. „Marcel was altijd nog bezig met zijn jeugd, de band met onze vader”, vertelt Michael. Zijn leven lang hield hij problemen met autoriteit, bleef hij „wars van kleinburgerlijkheid”. Zijn zucht naar vrijheid betekende ook: altijd onderweg, altijd zoekende. Oók naar de liefde. Hij had wel vaste vriendinnen, maar relaties liepen stuk. Het waren nooit de makkelijkste vrouwen, zegt Michael, maar het had ook met hemzelf te maken. En elke breuk leidde tot nieuwe onzekerheden. „Ik denk dat hij een soort verlatingsangst ontwikkelde, na het verlies van onze moeder, het ouderlijk huis. Misschien compenseerde hij dat door het verzamelen van mensen, van spullen en boeken.” Paul Berendsen ontmoette Marcel zo’n vijftien jaar geleden via een wederzijdse vriend en zag hem sindsdien geregeld, bij vrienden thuis, bij exposities of filmvertoningen. „Dan bleven we vaak lang napraten, in een café of gewoon op straat.” Af en toe bleef Marcel logeren. „Tot diep in de nacht praatten we over van alles. Hij was een spraakwaterval waar je niet altijd tussenkwam.” Die gesprekken gaat hij missen, zegt Berendsen, net als „de interesse die hij in mensen had, en zijn humor”. Het was een typische humor, vol woordspelingen en associaties, zegt vriend Clemens van Gerwen. „Je moest ervan houden.” In juli was Marcel nog op zijn verjaardag. Het werd laat. Iedereen vond Marcel een interessante man, herinnert Van Gerwen zich. „Hij maakte altijd met iedereen contact, vooral met de vrouwen. Dat was soms een challenge tussen Marcel en mij, wie de meeste vrouwen kon versieren.” Van Gerwen ontmoette Marcel op een filmavond. Ook bij hem logeerde Marcel regelmatig. „Dan dronk Marcel de hele voorraad op, en werd het vijf uur ’s ochtends. Of hij eiste eieren bij het ontbijt, ook als ik die niet in huis had – dan moest ik maar even naar de supermarkt.” Marcel Bergmeijer in 2024. Een vaste baan vinden, het lukte Marcel nooit. Lezen, schrijven en vooral muziek waren zijn grote liefdes: hij bezocht talloze optredens van Iron Maiden, Motörhead, Judas Priest, Kiss, Metallica en Black Sabbath. Meestal wist hij via via een plekje op de gastenlijst te krijgen. Het leverde hem een onuitputtelijke voorraad bandshirts op, zijn vaste uniform. Hij maakte zelf ook muziek, in de jaren negentig was hij frontman van de band V.A.M.P. Zijn jarenlange deelname aan het Amsterdamse daklozenkoor de Straatklinkers leidde in 2019 tot de hoofdrol in ‘straatopera’ De Discipelen van filmmaker Ramón Gieling. Vier jaar eerder figureerde hij al in Gielings film Erbarme Dich, over de Matthäus-Passion. Zijn rol: Jezus. De lange haren en baard had hij al. En toch: wat had een heavymetalfan die meeschreeuwde met Highway to Hell nou met het leven van Jezus? „Misschien meer dan je op het eerste gezicht zou denken”, zegt Quirien van Berkel van het Drugspastoraat. „Een zoektocht naar vrijheid, het sociale, het empathische, wars zijn van regels en beperkingen.” En hoewel Bergmeijer niet gelovig was, hield hij van de grandeur van de kerk. En „soms twijfelde Marcel er ook wel aan, of er niet toch iéts was”, zegt Michael. Begin november werd Marcel door een groepje vrienden gemist bij de gratis maaltijd waarbij ze elke dinsdagavond samenkwamen. Bij de schrijfclub Kantlijn was hij na 20 oktober niet meer gezien. Bezorgd benaderden zijn vrienden zijn broer. Die besloot in de ochtend van 5 november de politie te bellen, al verwachtte hij niet dat dat nodig was. Bergmeijer was niet ziek, hij dronk nog wel – hij hield van speciaalbier en whisky – maar niet problematisch, drugs gebruikte hij al jaren niet meer. Hij fietste kilometers per dag, was volgens Michael „sterk als een os, altijd met blosjes op de wangen”. De laatste jaren was Marcel bezig een stabieler leven en meer rust voor zichzelf te creëren, vertelt Michael. Die ochtend werd Marcel dood gevonden in zijn huis in Diemen. De doodsoorzaak is niet bekend geworden, een autopsie wilde Michael niet. „Het is naar alle waarschijnlijkheid een natuurlijke dood geweest, dat is het belangrijkste.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2026/01/16/muzikale-avonturier-marcel-bergmeijer-1966-2025-was-altijd-onderweg-altijd-zoekende-a4915194</guid>
      <pubDate>Fri, 16 Jan 2026 19:38:23 +0000</pubDate>
    </item>
    <item>
      <title><![CDATA[Ook als mensen hem verbijsterden wilde Paul Mepschen (1976-2025) begrijpen wat hen bewoog]]></title>
      <description><![CDATA[<p>„We vechten voor brood, maar ook voor rozen.” Dat zingen stakende Britse mijnwerkers in de film Pride (2014), naar het gedicht ‘Bread and Roses’ van James Oppenheim. Ze strijden voor een eerlijk loon maar ook voor respect en waardering, met solidariteit van gay en queer activisten. Het was een favoriete scène van socioloog en antropoloog Paul Mepschen. Als homoseksuele man, kind uit een Drents arbeidersgezin en overtuigd marxist herkende Paul zichzelf in het verhaal, schrijft Alex de Jong over zijn „vriend en kameraad” in het trotskistische online blad Grenzeloos. Mepschen, die een tijd hoofdredacteur was van de toen nog papieren uitgave, was een „wetenschapper en romanticus”. Hij was, in één woord, bevlogen, vertellen zijn vrienden en oud-collega’s. Politiek, werk en leven vormden een voortrollende kluwen die hij niet kon, maar ook niet wilde ontwarren. Vriendschappen voedden zijn activisme en andersom. Rode draad bleef zijn drang om contact te leggen, om te begrijpen wat mensen bewoog en hoe ze over hun leven dachten. „Hij zocht als onderzoeker nooit abstracties om de abstracties, hij wilde mensen begrijpen”, zegt oud-collega Sébastien Chauvin, nu docent aan de Universiteit van Lausanne. Dat gold ook, of juist vooral, als hij werd verbijsterd door wat die mensen zeiden of deden. Mepschen analyseerde hoe rechts-populistische partijen zich homo-emancipatie en vrouwenrechten gingen toe-eigenen als wapens in de culturele oorlog tegen migranten, met name moslims. Met zijn promotores, de sociologen Evelien Tonkens en Jan Willem Duyvendak, schreef hij in 2010 een veel geciteerd artikel over dit ‘homo-nationalisme’ – tolerantie om intolerantie aan te jagen. „Hij had een heel scherp oog voor de ambivalenties in het Nederlandse zelfbeeld”, zegt Chauvin. „Daar was hij echt een pionier in.” Voor een activistisch-linkse wetenschapper was er in Nederland wel meer om zich over te verbazen. „Hij bleef zich afvragen hoe het toch mogelijk was dat veel arbeiders rechts waren gaan stemmen”, zegt Duyvendak. Om dat te onderzoeken dompelde hij zich maandenlang onder in Amsterdam-Nieuw West. Hij wilde nagaan hoe autochtone bewoners de snelle veranderingen in hun wijk beleefden en verwoordden. „Hij ging er wonen, ging naar feesten en bezocht buurtvergaderingen. Een echt etnografische aanpak”, zegt Duyvendak, bij wie hij in 2016 cum laude op het onderzoek promoveerde. Paul droeg het op aan zijn ouders, „die altijd voor me klaarstaan”. Duyvendak noemt het zijn beste werk. Niet dat het promoveren zonder slag of stoot ging. Behalve geëngageerd was Paul eigenwijs, fel, vasthoudend en kon hij overdonderend zijn. Maar ook schuchter of zelfs verlegen. „Hij was kritisch op zichzelf”, zei zijn levenslange vriend Alexander van Steenderen bij Pauls uitvaart in Emmen. „Vaak de eerste om te roepen: ‘zei ik dat nu echt?’ en dan in lachen uit te barsten. Om vervolgens na even nadenken met nog vollere overtuiging te roepen: ‘nee, ik heb gewoon gelijk, verdomme’. Politiek was bij Paul ook vaak emotie.” Geboren en opgegroeid in Coevorden, werd Paul Mepschen als tiener politiek actief. Hij schaarde zich bij de Socialistische Arbeiders Partij (SAP), de Nederlandse afdeling van de Vierde Internationale, geïnspireerd door de dissidente communist Leon Trotski. Als zestienjarige nam hij de trein naar Amsterdam om bijeenkomsten te bezoeken van Rebel, de jongerenorganisatie van de SAP. „Tegen ons zei hij dan dat hij naar een café in Coevorden ging”, zegt zijn moeder Gerda. „Dat geloofden we niet. We gingen naar het station om hem op te wachten. Hij kwam met de laatste trein terug en was verrast dat wij op het perron stonden. We waren niet boos maar we zeiden: je moet het wel vertellen. We waren ongerust.” Paul Mepschen als kind in 1986. Hij was de eerste in het gezin die ging studeren. Na de havo volgde hij een hbo-propedeuse als leraar geschiedenis, om naar de universiteit te kunnen. „Paul was een echte klimmer”, zegt Alexander van Steenderen, die hem leerde kennen bij een landelijke scholierenstaking. Op zijn negentiende schreef hij zijn ouders een brief met zijn coming-out als homo. „Ik was erbij toen hij die schreef”, zegt Van Steenderen. „Ze reageerden heel lief.” De twee woonden bij elkaar om de hoek in Rotterdam, Alexander was getuige bij Pauls – kortstondige – huwelijk en een paranimf bij zijn promotie. „Veel studeren, veel discussiëren, maar ook uit eten gaan en lol hebben. We zagen onszelf als revolutionaire activisten.” Maatschappelijke klasse bleef voor Paul het sleutelbegrip, zegt ook politicoloog Merijn Oudenampsen, die jaren met hem in een app-groepje zat. „Maar niet op een dogmatische manier. Hij moest niks hebben van de scherpslijperij van orthodoxe trotskisten. Zo krijg je nooit sociale actie.” In hun app-groep wisselden ze teksten en artikelen uit – en klaagden ze. Oudenampsen: „Aan Nederlandse universiteiten heb je geen echt marxistische of post-marxistische academici zoals in Amerika.” Lachend: „Dat namen we de vorige generaties kwalijk. We waren een beetje verweesde linkse intellectuelen.” Nadat de SAP in 2004 ophield een partij te zijn, werd Paul actief bij de Rotterdamse afdeling van de SP. Toen die voor hem te veel mee boog met de anti-migratiewind die door de Nederlandse politiek blies, vertaalde hij zijn engagement allengs meer in academisch werk en opinieartikelen. Erkenning kreeg hij, maar een vaste baan lange tijd niet. Uiteindelijk ontpopte hij zich tot een geliefd docent aan het University College Utrecht, waar hij vanaf 2019 aan de slag kon. Als docent was Paul zijn tijd vooruit, volgens Brenda Oude Breuil, zijn leidinggevende aan het UCU. „In zijn klassen was altijd sprake van gelijkwaardigheid. Hij wist heel veel, maar stelde zich nooit op als meerdere. Studenten voelden zich gezien.” Paul sprak over hen als zijn „lieve studenten”. Als leidinggevende hoefde Oude Breuil hem nooit aan te sporen. „We moesten hem juist constant afremmen.” Toch vond hij er nooit helemaal zijn draai. Oudenampsen: „Paul was een echte klassenmigrant. Altijd onzeker of hij het wel goed genoeg deed.” Toen Utrechtse studenten hem in 2021 kozen tot ‘docent van het jaar’ zei hij: „het was maar een online cursus”, vertelt zijn oud-collega en goede vriend Markus Balkenhol. „Hij kon zichzelf een vreemdeling zijn”, sprak Balkenhol op zijn uitvaart. Met Pauls gezondheid ging het al jaren niet goed. Hij dronk te veel en kampte met fysieke klachten. Dat escaleerde nadat zijn jongere broer dodelijk was verongelukt. „Paul heeft toen alles geregeld, ons lukte dat niet”, zegt zijn moeder. Hij trok weer in bij zijn ouders in Coevorden, om hen bij te staan na het verlies en om zelf aan te sterken. Ook toen hij door een gebroken been in een rolstoel zat, reisde hij met de trein vanuit Drenthe naar Utrecht om college te blijven geven. Hij spaarde en kocht een huis in Rotterdam, in de buurt waar hij eerder had gewoond. De diagnose kwam: leverfalen. Het devies ‘geen druppel meer’ bleek daarna niet vol te houden. Op een conferentie in Lyon vorig jaar was hij niet meer in staat op te treden, tot zijn grote schaamte achteraf. Eenmaal terug in Nederland hielden de klachten aan en belandde hij uiteindelijk in het ziekenhuis. Daar overleed hij begin november. Vrienden, collega’s en „kameraden” herdachten Paul Mepschen in Amsterdam en Utrecht. Paul was grenzeloos, sprak Brenda Oude Breuil op de uitvaart in Emmen. „Grenzeloos in zijn grote kennis en expertise, grenzeloos in zijn liefde voor de mensen om zich heen, en ook grenzeloos in zijn levensstijl.”</p>]]></description>
      <guid>https://nrc.nl/nieuws/2026/01/09/ook-als-mensen-hem-verbijsterden-wilde-paul-mepschen-1976-2025-begrijpen-wat-hen-bewoog-a4914778</guid>
      <pubDate>Fri, 9 Jan 2026 19:38:23 +0000</pubDate>
    </item>
    <item>
      <title><![CDATA[Fred Jacobs (1961-2025), de musicus die de koningin vroeg een stukje op te schuiven]]></title>
      <description><![CDATA[<p>Wie luitist Fred Jacobs interviewde over bijvoorbeeld de vergeten 17de-eeuwse Italiaanse componist Johannes Hieronymus Kapsperger ging daarna huiswaarts – enigszins duizelend – met een schatkist vol kennis. Want muziek weerspiegelt de wereld waarin zij ontstaat, vond Jacobs. En de componist Kapsperger verkeerde met beroemde tijdgenoten als astronoom Galileo Galilei, paus Urbanus VIII en beeldhouwer Gian Lorenzo Bernini. Dus een verhandeling over politiek, godsdienst, wetenschap, architectuur, kunst en filosofie uit die eerste helft van de 17de eeuw kreeg je er van Jacobs gratis bij. „Mocht de homo universalis nog bestaan dan was hij er beslist één”, zegt sopraan Emma Kirkby. „Fred wist meer van mijn Engelse erfgoed dan ik.” Kirkby en Jacobs deden tournees met 17de-eeuwse Britse songs. „Een geliefd lied van hem was ‘Grant Me Ye Gods’ van John Blow, dat begint met: ‘Schenk me, o goden, het leven dat ik liefheb.’ En Fred had het lief. Overal waar hij binnenkwam – als musicus of mens – strooide hij met levenslust.” Jacobs liefde voor de luit begon halverwege zijn tienerjaren. Met zijn jongere broer Rob groeide hij op in het Brabantse Asten. Hun vader werkte op het kantoor van machinefabriek Te Strake. De lokale muziekschool bood een beperkte keuze aan instrumenten, Jacobs begon op viool en gitaar. Op het Peellandcollege in Deurne ontdekte hij als scholier de barokmuziek en zong in het koor 16de-eeuwse stukken. Maar zijn viool kon die magische klankwereld niet voortbrengen. Midden jaren zeventig kwam plots de openbaring. Hij kreeg het album Julian Bream plays Dowland cadeau en viel als een blok voor het spel van de Britse gitarist. „Twee jaar, elke ochtend bij het opmaken van mijn bed, luisterde ik ernaar. Pas toen het cassettebandje de geest gaf, hield dat op. Geen opname heb ik vaker gehoord in mijn leven”, zei hij in NRC. Sindsdien wilde Jacobs niets anders dan zijn bestaan wijden aan de luit, het instrument waarvoor Dowland (1563-1626) zijn stukken schreef. Fred Jacobs in 1985. Het studiepad dat hij koos, vergde financiële offers van het gezin. „We doen het”, besloot zijn vader. „Maar dan moet je wel heel goed worden.” Woorden die Jacobs de rest van zijn leven meedroeg – hij wilde ook niets liever. Hij begon aan het conservatorium van Maastricht om, zodra de kans zich voordeed, te verhuizen naar Amsterdam, waar de Britse musicus Anthony Bailes luit en theorbe onderwees. Beide snaarinstrumenten werden herontdekt rond de jaren zeventig met de opkomst van de oude-muziekbeweging, nadat ze zo’n anderhalve eeuw uit het zicht verdwenen waren. „Ik ben blij dat ik niet in de 19de eeuw ben geboren”, zei Jacobs altijd. Vanaf de jaren tachtig ontwikkelde hij zich tot een voortrekker in het doen herrijzen van luit en theorbe. Het was de tijd waarin hij innige muzikale banden smeedde met onder anderen dirigent Jos van Veldhoven. „Fred was Engelser dan de Engelsen, Franser dan de Fransen en Italiaanser dan de Italianen”, zegt Van Veldhoven. „Hij kroop in de haarvaten van hun muziek. Hij was één met zijn instrument. En met zijn onweerstaanbare spel lokte hij mensen binnen in zijn cirkel van klank.” De twee werkten zo’n drie decennia samen in de Nederlandse Bachvereniging. „Buiten de concertzaal bleef Fred een Brabander, die hield van gezelligheid, drinken en eten, van de laatste roddels en anekdotes. En hij nam geen blad voor de mond. Ik herinner me een concert van de Bachvereniging rond de Vrede van Utrecht, met veel hoge gasten onder wie koningin Beatrix. Het krappe podium hield geen rekening met de twee meter lange theorbes. Fred zat bijna op schoot bij de koningin, waarop hij de legendarische woorden sprak: ‘Majesteit, zou u misschien een stukje willen opschuiven?’ Ze deed het zonder morren.” Jacobs was een aanjager in verschillende barokensembles. Het langst – veertig jaar – speelde hij in de Britse Gabrieli Consort en Players van Paul McCreesh, die hem „zonder overdrijving” rekent tot de beste luitisten en theorbe-spelers ter wereld. „Behalve dat was Fred gezegend met gevoel voor humor en elegantie. Ik zag hem welgeteld eenmaal in spijkerbroek. En hij bezat een eigenschap die wij Britten waarderen: zelfspot. Ooit deden we ‘The Fairy Queen’ van Henry Purcell in de immense Royal Albert Hall. Ik wilde de slotdans op gitaren spelen. Fred vond het niks. „Jij kunt dat”, zei ik. „Natuurlijk”, grijnsde hij. „Maar je denkt toch niet dat ik met een gitaarkoffer door Londen ga lopen?” De verfijning waarvan hij hield, vond Jacobs vooral in Franse muziek. „Hij zocht altijd naar het sublieme”, zegt oud-leerling Arjen Verhage. Voor zijn pupillen aan het conservatorium van Amsterdam was dat inspirerend en tegelijkertijd zwaar – hij eiste van hen dezelfde overgave. Toch bleven ze allemaal tot het einde van hun studie bij hem. „Zijn toonvorming was bijzonder”, zegt Verhage. „Hij streefde naar een vlezige klank: het gebruik van de hele vingertoppen. ‘In de snaren’, noemde hij dat. Vergelijk het met het verschil tussen klavecimbel en piano. Bij klavecimbel laat een haakje – in ons geval een vingernagel – de snaar trillen. Dat geeft een wat nasale toon. Bij de piano slaan hamertjes met vilt op de snaren, wat een ronde, zoete toon oplevert. Dat was de stijl van Fred.” Zes jaar geleden kreeg Jacobs last van tinnitus en later van artrose in zijn speelhand. „Twee keer eerder had Fred een zware tijd gehad met klachten aan nek en rug”, zegt zijn partner Jan Spee met wie hij ruim dertig jaar samen was. „Daar was hij uitgekomen. Ook nu bleef hij zoeken naar genezing, maar ditmaal vergeefs. Spelen werd onmogelijk. Een ondraaglijke gedachte voor Fred. Musiceren was zijn levensbron, waar alles uit voortkwam.” Ook sopraan Johannette Zomer, met wie Jacobs veel albums maakte, zag hoe hij „zich door zijn lichaam in een hoek gedrukt voelde. We zeiden: ‘Je weet zoveel, geef die kennis door, schrijf boeken, doe lezingen.’ Maar hij was vergroeid met zijn instrument. Altijd trad Fred naar voren als queen of the party, vol leven, één wolk energie, muzikaal zoekend naar nieuwe horizonten. Hij liet anderen – ook mij – schitteren. En solo vond ik hem nog fenomenaler. Dan bleek hij in zijn element, want hij hoefde eens niet dienstbaar te zijn.” Spee zag hoe Jacobs zich afzonderde. „Zijn wereld kromp. Begin dit jaar stierf zijn moeder, aan wie Fred veel steun had. Hij wilde niet meer. Ik zag hem lijden. Hij sprak met een arts over euthanasie, maar dat zou een zich jaren voortslepende weg zijn geworden. Ten slotte besloot hij de regie over zijn dood in eigen hand te nemen.” Fred Jacobs overleed op 29 augustus, op 63-jarige leeftijd. Praten over zelfdoding kan 24/7 anoniem en gratis via de landelijke hulplijn 113, of via chat op www.113.nl. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2026/01/02/fred-jacobs-1961-2025-de-musicus-die-de-koningin-vroeg-een-stukje-op-te-schuiven-a4915511</guid>
      <pubDate>Fri, 2 Jan 2026 19:38:23 +0000</pubDate>
    </item>
    <item>
      <title><![CDATA[Flamencodanseres Mathilde Brugman (1986-2025) volgde muy gitana haar eigen weg]]></title>
      <description><![CDATA[<p>Lief, vrolijk, bescheiden, innemend. Iemand die je graag bij je in de buurt hebt. Een vrouw met een vleugje mysterie. De herinneringen van haar vrienden en mede-flamencistas aan danseres Mathilde Brugman zijn opmerkelijk eensluidend en positief. Het bericht over haar voortijdige overlijden in oktober kwam dan ook als een klap voor de compacte Nederlandse flamencogemeenschap. In de kring van dansers die op professioneel niveau actief zijn kent iedereen – bijna – iedereen. Dus ook Brugman, al volgde zij eigenzinnig haar eigen weg in het wereldje. „Dat vond ik heel mooi aan haar, het dwong respect af”, zegt haar vriendin en collega-bailaora (flamencodanseres) Carmen Buitenhuis, met wie zij geregeld optrad. „Mathilde wilde niet gebonden zijn aan een gezelschap of een instituut. Ze zocht naar eigen manieren om haar creativiteit te ontwikkelen.” Muy gitana, noemt Buitenhuis die hang naar vrijheid en autonomie: een kenmerk van de zigeuners die de flamenco naar Zuid-Spanje brachten. Het liefst had Brugman haar danscarrière helemaal in Spanje opgebouwd, waar ze haar opleiding had gevolgd. Ze bezocht er gemeenschappen die idealistisch, vreedzaam, vegan en bijna off-grid samenleefden; de alternatieve levensstijl waartoe ze zich aangetrokken voelde en waarin ze haar dochtertje, dat ze thuisonderwijs gaf, wilde opvoeden. Het eigengereide zat er al vroeg in. Silvia Cabeza gaf Brugman haar eerste flamencolessen. De docente, die al jaren weer in Sevilla woont, herinnert zich een kinderlijk ogend meisje. Maar zo stil en verlegen als het kind was, zo vastbesloten was de jonge Mathilde om, een beginneling nog, naar de gevorderdengroep door te stromen. Cabeza zag het eigenlijk niet zitten. „‘Je bent in september begonnen, het is nu juni!’ Maar dat hield haar niet tegen. Helemaal achteraan zag ik haar rénnen om alle bewegingen te doen. Ze sloeg geen les over.” Brugman volgde de vooropleiding van de dansacademie Codarts in Rotterdam, maar voltooide haar flamencostudie in Sevilla, de hoofdstad van de flamenco. Bij de Fundación Cristina Heeren dompelde ze zich onder in de traditionele stijlen tijdens de lessen van gerenommeerde docenten, onder wie José Galvan (vader van flamenco-iconoclast Israél) en Carmen Ledesma. Van Milagros Menjibar leerde zij het manipuleren van de bata de cola (de sleep van de traditionele flamencorok), waaier, castagnetten en omslagdoek (mantón). Die attributen worden vooral geassocieerd met Brugmans favoriete palos (flamencostijlen), de vrolijke alegrías en de daaraan verwante, flirterige guajíras. „Veel flamencodansers lijken het leed van de wereld mee te torsen, maar zij straalde altijd vrolijkheid uit met die lach van haar. Ik denk dat veel mensen zich die zullen blijven herinneren”, denkt Buitenhuis. „Het bijzondere is dat ze óók altijd iets mysterieus hield.” Ook Maria Spaans had die ervaring. Zij is bestuurslid van de flamencostichting Terremoto en organiseerde jaren achtereen het festival Lleno de flamenco in het Amsterdamse Paradiso. Brugman was veelvuldig van de partij. „Ze was open en enthousiast”, aldus Spaans. „Toch bleef ze ook erg op zichzelf. Je kon nooit helemáál hoogte van haar krijgen.” Het gezin Brugman was creatief en muzikaal. Allemaal volgden ze flamencolessen. Vader had een pianowerkplaats en Femius, de tweelingbroer van Adriaan, verbleef aanvankelijk ook enige tijd in Sevilla om een dansopleiding te volgen. De vier broers Brugman kozen een andere richting. De tweeling bestiert tegenwoordig een boerderij in Boekelo, in de gemeente Enschede, en Mathilde Brugman verdeelde sinds 2021 haar tijd tussen Spanje en Boekelo, waar ze zich uiteindelijk het beste thuis voelde. Spaans bewaart een dierbare herinnering aan het optreden van Brugman met haar broers tijdens ‘haar’ festival in 2012. Spaans: „Mathilde trad op met Boudewijn, die heel erg op haar lijkt, en de tweeling. Het idee was spontaan opgekomen. Zoals ze sámen dansten, echt een klein wondertje!” Brugman had in Nederland toen al naam gemaakt en trad regelmatig op in Duende, het Amsterdamse tapascafé annex flamencotheater waar elke zondag live optredens zijn. Ook was ze meermaals te zien tijdens de Flamenco Biënnale, waar ze pop-upperformances gaf. Zo vertegenwoordigde zij een nieuwe, bruisende flamencogeneratie die zich dankzij betere lesmethoden snel had ontwikkeld. Daarnaast had ze links en rechts losse gigs – op bedrijfsfeesten, verjaardagen en bruiloften. Zanger Pablo Martinez werkte vaak met haar samen. Bij hun kennismaking – gitarist Jeff Heijne vroeg hun voor zijn eindexamen van het conservatorium – verbaasde Martinez zich over haar perfecte Spaans en zijn gevoel haar al jaren te kennen. „Dat moet ongeveer twaalf jaar geleden zijn geweest. Ze was iemand met een fijne vibe. Fijn om bij haar in de buurt te zijn. En ze kon ook nog flamenco dansen.” Brugman was, vertelt Martinez, helemaal doortrokken van de Spaanse cultuur en het flamencogevoel. Dat uitte zich onder meer in haar vermogen te improviseren. „Zonder repeteren gewoon doen wat opkomt, vooral in de fiesta-stijlen. Die zijn losser en frisser. Heel vrij, maar dat is waar flamenco over gaat uiteindelijk.” Dat Buitenhuis haar muy gitana noemde begrijpt hij wel. Hij ervoer het tijdens optredens, waarin ze zich op een volstrekt natuurlijke manier presenteerde, „alsof ze in haar normale doen was. Zo hoort dat ook. Als je in de flamenco gaat, wordt het wat je bent”. Op de Plaza de España in Sevilla in 2017. Hij denkt ook met waardering terug aan de manier waarop ze tijdens optredens communiceerde, met hem en de gitarist. Met andere dansers ontstond dat contact vaak minder vanzelfsprekend. „Elkaar in de ogen kijken is belangrijk. Met haar was dat heel gemakkelijk.” Als ze in Nederland was, gaf Brugman ook les. In Amsterdam en Utrecht verzorgde ze introductiecursussen voor alle leeftijden, waardoor ze vele beginnelingen haar passie voor de Spaanse dansen bijbracht. Begin 2025 vestigde ze zich met haar dochter na haar vele omzwervingen permanent in Boekelo, bij haar broers. Brugman was ziek teruggekomen uit Spanje. Ze bleek uitgezaaide baarmoederhalskanker te hebben. Die hoopte zij, geïnspireerd door de – zeer omstreden – Germaanse Nieuwe Geneeskunde zelfstandig te kunnen genezen met intensieve psychische arbeid en zonder behandeling in het reguliere medische circuit. Eigenzinnig als ze was, en overtuigd van het zelfherstellend vermogen van het lichaam wees zij, ondanks liefdevol aandringen van sommigen in haar omgeving, ook de chemokuur af die haar op het laatst nog werd aangeboden. Meer en meer verzwakte ze, ondanks de toegewijde zorg van naaste familie en vrienden. In oktober overleed ze, nog maar 38 jaar, in Boekelo. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/12/12/flamencodanseres-mathilde-brugman-1986-2025-volgde-muy-gitana-haar-eigen-weg-a4914009</guid>
      <pubDate>Fri, 12 Dec 2025 19:38:24 +0000</pubDate>
    </item>
    <item>
      <title><![CDATA[Onderwijssocioloog Henry Dors (1935-2025) sprak in de jaren zeventig al over ‘institutioneel racisme’]]></title>
      <description><![CDATA[<p>Het was onversneden racisme dat het Utrechts Nieuwsblad in augustus 1965 publiceerde. De briefschrijver, ene M.P.H. van Houweninge, ging tekeer tegen de „grote groepen (overigens grotendeels waardeloze) buitenlanders” in Nederland – in het bijzonder de ‘rijksgenoten’ (Surinamers en Antillianen) in de grote steden. Van hen „werken er ongeveer 26% als souteneur over twee, soms drie vrouwen”, aldus Van Houweninge. Vijftig procent „heeft een baantje, doch ziet er [op] min of meer onwelriekende manier iets bij te verdienen”. In de stroom afkeurende reacties die volgden, viel één brief in het bijzonder op. Die was van „H. Dors, hoofd ener school”. Op vriendelijke doch besliste toon weerlegde hij de cijfers in „dit naar rassenvooroordeel riekende ingezonden stuk”. Hij bood de briefschrijver aan ,,hem in contact te brengen” met rijksgenoten „die op een positieve wijze – dus geheel anders dan inzender – tot de bloei van onze maatschappij bijdragen.” En mocht deze daar niet in geïnteresseerd zijn, dan had hij een ander advies: „Waarom begint hij niet aan de oprichting van een Nederlandse afdeling van de Ku Klux Klan?” Dit was typisch Henry Dors: conflicten proberen op te lossen door vriendelijkheid en kennis van zaken, hoe onaangenaam de ander zich ook uitdrukte. Zijn hele leven zou de Surinaamse Nederlander Dors – onderwijssocioloog en politicus – aandacht blijven vragen voor institutioneel racisme en stereotypering van zwarte mensen. Hij was een gedreven activist, maar van het intellectuele soort. „De straat ging hij niet op”, zegt zijn vrouw Agnes Steen. „Hij had zijn woorden.” Dors groeide op in Paramaribo, de oudste van vijf kinderen. Zijn moeder was alleenstaand en werkte als wasvrouw, zijn vader speelde geen grote rol in zijn leven. Het gezin was zo arm dat Dors als tiener langs de deuren moest om sinaasappels te verkopen. School was dé manier om uit de armoede te komen. Dors kon goed leren en was ijverig: nog voordat hij de mulo had afgerond, had hij al een diploma voor hulponderwijzer op zak. „Dat leidde wel eens tot wrijving met de leerkrachten”, zegt Steen. „Hij kon een behoorlijke betweter zijn.” Henry Dors in 1972 met schoolkinderen uit de Amsterdamse Bijlmermeer. Zijn hele leven zou Dors een onderwijsman blijven. Eerst in Nederland, waar hij na de kweekschool opklom tot hoofdonderwijzer („hoofd ener school”) in Utrecht. Daarna terug in het – nog niet onafhankelijke – Suriname, waar hij een poging deed om het onderwijs te ‘dekoloniseren’ maar na twee jaar alweer moest vertrekken omdat het er voor hem als voorstander van de onafhankelijkheid te gevaarlijk werd. Begin jaren zeventig streek Dors neer in Amsterdam-Zuidoost. Hij kreeg er de leiding over het ‘Bijlmerproject’, dat van overheidswege was opgezet om het basisonderwijs in de wijk te verbeteren. In het nieuwe stadsdeel woonden veel immigranten – vooral, maar lang niet alléén Surinamers – en de scholen waren daar niet op voorbereid, wat leidde tot een bedroevend laag onderwijsniveau. Met een aantal maatregelen, onder meer het instellen van een ‘sluisklas’, wist Dors de leeromstandigheden op de Bijlmerscholen in korte tijd aanzienlijk te verbeteren. „Het onderwijs in de Bijlmer sloot in die tijd totaal niet aan op de culturele achtergrond van de kinderen”, zegt voormalig stadsdeelbestuurder Helen Burleson, die haar loopbaan begon als medewerker van het Bijlmerproject. „Dus dat probeerden we te veranderen.” Onderwijs, geloofde Dors, moest ook helpen bij emancipatie. Die gedachte was terug te voeren op zijn eigen schooltijd in Suriname, waar hij helemaal niets over zijn land en cultuur had geleerd maar wel álles over kolonisator Nederland. Burleson: „Henry wees ons op het feit dat je mensen op die manier eigenlijk hun waardigheid afpakt.” In 1987 promoveerde Dors in de sociale wetenschappen, op een proefschrift over „vriendschap en sociale relaties in multi-etnisch samengestelde schoolklassen”. Dat onderzoek bracht hem vanzelf bij thema’s als negatieve stereotypering en discriminatie. Hij was zijn tijd vaak ver vooruit. In de jaren zeventig sprak Dors al over ‘institutioneel racisme’ – een term die pas tegen het einde van zijn leven ingang zou vinden in het publieke debat. Ook bepleitte hij al decennia geleden excuses van de Nederlandse regering voor het slavernijverleden. Over de figuur van Zwarte Piet zei hij in 1990, twintig jaar voor de oprichting van Kick Out Zwarte Piet, in een interview met NRC: „Die tackelen we wel, dat is een kwestie van een paar jaar, dan houdt het op.” En als PvdA-deelraadslid in Amsterdam-Zuidoost stelde hij eind jaren negentig voor om niet langer het woord ‘allochtoon’ te gebruiken in beleidsstukken – een voorstel dat met algemene stemmen werd aangenomen. De huidige generatie zwarte activisten ziet hem als wegbereider, vertelt Dors’ vrouw Steen. „Toen we vorig jaar langs gingen bij de Black Archives, spraken ze daar over hem als ‘dé meneer Dors’.” Henry Dors in 1984, tijdens een van zijn talloze lezingen. In zijn eigen gemeenschap had Dors niet louter vrienden. Hij was kritisch over Surinaamse Nederlanders die – anders dan hijzelf – te weinig hun best deden om een plek te veroveren in de Nederlandse samenleving en bleven hangen in nostalgie naar hun geboorteland. „Henry omschreef zichzelf altijd als ‘Nederlander van Afro-Surinaamse afkomst’. Hij vond: je bent nu hier, dan moet je ook een bijdrage leveren”, zegt Helen Burleson. „En dan had hij ook nog een witte vrouw”, zegt Steen, die Dors midden jaren zeventig via het Bijlmerproject leerde kennen. „Sommige Surinamers noemden hem een bounty, iemand die zijn afkomst verloochent. Maar Henry zei altijd: ik ben loyaal aan zwart én wit.” Tot ver na zijn pensionering bleef Dors boeken schrijven en lezingen geven, ingezonden brieven sturen en instanties bellen. Uitgevers van schoolboekjes met raciale stereotyperingen kregen een brief van hem, net als avonturenpark Hellendoorn dat een racistisch plaatje van Afrikaanse ‘kannibalen’ op een reclamefolder zette. „Ik kan me herinneren dat hij een keer vreselijk boos was toen het Bijlmer Sportcentrum een reclame op de gevel had met alleen witte mensen erop”, zegt Ronald Janssen, in de jaren negentig stadsdeelbestuurder in Amsterdam-Zuidoost. Er was veel ten goede veranderd qua gelijkheid tussen wit en zwart, vond Dors toen NRC hem zeven jaar geleden interviewde. „Diversiteit is gewoner geworden.” Hij vond zwarte mensen in Nederland „verder geëmancipeerd, bewust van hun mogelijkheden, mondiger”. De grote Black Lives Matter-demonstraties, het de facto einde van Zwarte Piet en de slavernij-excuses van kabinet en koning moesten toen nog komen. „Dat vond hij geweldig”, zegt Steen, „al is er van de genoegdoening nog weinig terechtgekomen”. Dors laat vijf kinderen na, uit een samengesteld gezin: drie van hemzelf uit een eerder huwelijk en twee van Steen, uit háár eerste huwelijk, die Dors als hun vader beschouwden. „De zwarte kinderen vonden allemaal een witte partner, de witte kinderen allemaal een partner van kleur”, zegt Steen. Lachend: „Dus op het persoonlijke vlak was de integratie van minderheden volledig geslaagd.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/12/04/onderwijssocioloog-henry-dors-1935-2025-sprak-in-de-jaren-zeventig-al-over-institutioneel-racisme-a4911191</guid>
      <pubDate>Thu, 4 Dec 2025 19:38:24 +0000</pubDate>
    </item>
    <item>
      <title><![CDATA[‘Dat kun jij wel.’ Mylène Verdurmen (1966-2025) had vertrouwen in het talent van anderen]]></title>
      <description><![CDATA[<p>Mylène Verdurmen (1966-2025) was een vrouw die je in de televisie- en filmwereld niet over het hoofd kon zien. Geestig, genereus met kennis en contacten en de drijvende kracht achter menig succes. „Zonder Mylène was er geen Luizenmoeder geweest”, zegt scenarioschrijfster en actrice Ilse Warringa, die juf Ank speelde in de serie. Samen met regisseur Jan Albert de Weert heeft Warringa acht jaar lang in Hilversum geleurd met een tv-idee dat toen nog Het Schoolplein heette. „Toen we de eerste scripts aan Mylène voorlazen, moest ze heel hard lachen en zei: ‘Doe geen concessies. Go do!’ Mylène was onze grote stimulator.” „Mylène had een feilloos gevoel voor goede televisie. Plus een ontzettend goed gevoel voor wat scoort”, zegt Eric van Stade, voormalig directeur van AVROTROS. Verdurmen werkte jarenlang bij die omroep. Na een korte carrière als mimespeler en actrice volgde zij een opleiding scenario schrijven en begon rond 2008 bij AVROTROS, waar ze na een paar jaar hoofd drama werd. „Mylène viel op. Durfde te zeggen wat ze vond, had voor ieder probleem altijd een oplossing, en ging door het vuur voor goeie ideeën”, schetst Van Stade. Mylène Verdurmen in 1983 Verdurmen was weinig op kantoor. Ze had ruimte nodig om met makers te kletsen, mensen te ontmoeten en plannen af te tasten. „Ik moest altijd even zoeken waar ze uithing, en wat ze aan het doen was”, grinnikt Van Stade. Maar omdat ze scoorde – denk aan succesvolle series als Het Gouden Uur, Flikken Maastricht, I.M., Commando’s en de jongerenserie Brugklas – mopperde niemand. Verdurmen werkte keihard, regelde bijvoorbeeld externe financiers en internationale samenwerkingsverbanden als zij wilde dat een productie werkelijkheid werd en er in Nederland te weinig animo was. Ze bouwde een succesvolle drama-afdeling op. „Na mijn stage vroeg Mylène mij als dramaturg”, vertelt Ellen Dorrestein. „Ik mocht webdrama gaan ontwikkelen, terwijl dat in 2017 nog nauwelijks werd gemaakt en ik nog best onervaren was. Mylène zei: ‘Ga maar doen, schat. Dat kun jij wel’”. Typisch Mylène, reageert Ilse Warringa. „Vrijheid en vertrouwen waren haar codewoorden.” Scenarioschrijver en regisseur Michiel van Jaarsveld: „Mylène nodigde ons uit nadat zij ons voorstel voor Het jaar van Fortuyn had gelezen. We vonden het heel spannend en waren benieuwd wat ze zou zeggen. Maar Mylène zei niets, ze stond op en applaudisseerde. Daarna kwam ze met goede en bruikbare feedback. Maar eerst dat enthousiasme. Dat was echt vet.” Verdurmen had niets met ego’s en bureaucratie. Dramaturg Dorrestein memoreert een mail waarin het team tot de orde wordt geroepen na gemopper in een whatsappgroep. Ze pakt haar laptop en leest voor: „Producenten zijn niet onze vijanden, maar onze lifeline. Ons ego is niks. Het gaat om de producties, dus be nice. We werken samen.” Geëmotioneerd: „Die boodschap raakt mij nog steeds.” Dat verbindende en sociale heeft Verdurmen van haar vader. In Spaarndam, het Noord-Hollandse dorp waar zij opgroeide, was hij heel actief. Na zijn dood werd de sportzaal in het dorpscentrum naar hem vernoemd. „Hij was heel geëngageerd en kon heel erg genieten van mensen en gezelligheid, net als Mylène”, zegt haar jongere zus Sandy. Ze groeiden op in een gezin met vier kinderen. Mylène en haar tweelingbroer Maurice waren nummer twee en drie. Broer Jim was de oudste. „En dan woonden ze met z’n allen in een piepklein dijkhuisje”, zegt schoolvriendin Anka Draganski. Moeder Greet was heel gelovig. Zij ging ieder weekeinde naar de Hersteld Apostolische Zendingskerk in Haarlem, waar vrouwen rokken en hoeden dragen. Met haar niet-gelovige man had ze afgesproken dat de kinderen religieus worden opgevoed. „Mijn zus was best recalcitrant. Toch ging ze lange tijd mee, al droeg ze dan bijvoorbeeld wel een broek onder haar rokje’”, herinnert Sandy zich. „Wij waren met heel andere dingen bezig”, vertelt vriendin Draganski. „In de derde klas van het atheneum besloten we te blijven zitten. In plaats van school volgden we punkbandjes als de Bizkids uit Velsen. We hingen met onze vriendengroep in het Haarlemse café Melkwoud en gingen we naar het Alkmaarse poppodium Parkhof. Het was een wilde tijd.” De twee vertrokken na hun eindexamen naar Amsterdam om te studeren. „Met z’n tweeën op een zolderkamertje. Ik koos voor archeologie en Mylène voor de theateropleiding aan de Hogeschool voor de Kunsten.” Verdurmen werkte tijdens haar studenten- en toneeltijd in Toscanini, een Italiaans restaurant in Amsterdam. Daar ontmoette ze de vader van haar oudste zoon, en later ook haar grote liefde Hans Kappetein. Met hem kreeg zij nog een zoon en een pleegzoon. Hans Kappetein: „Ik at vaak aan tafel nul, de plek voor vaste gasten. Ik vond haar heel erg leuk en raakte in stilte verliefd. Maar Mylène veroverde je niet zomaar. Ik heb daar een dik jaar nogal wat inspanningen voor moeten verrichten. Gelukkig kwam het allemaal goed. We waren 27 jaar samen.” Hij vertelt over vakanties in Toscane, haar leeslust („kilo’s Murakami maar ook pulp fantasy”), haar tomeloze energie en enthousiasme. Omdat die laatste twee eigenschappen schuren met de stroperige besluitvorming bij de publieke omroep, stapte ze in 2021 over naar Videoland. „Als wij een genre of titel niet haalbaar voor een groot publiek vonden, kwam ze er in de volgende vergadering gewoon weer op terug”, zegt zenderbaas Peter van der Vorst. „Mylène stond aan de kant van de makers. Dat vond ik mooi.” Na drie jaar bleek de commerciële wereld toch niet bij Verdurmen te passen. Te veel tijdsdruk en te weinig ruimte voor producties die slechts een klein publiek vinden. Ze besloot daarom over te stappen naar de onafhankelijke productiemaatschappij Submarine. Maar daar is ze nooit begonnen. In de zomer leek zij hersteld van keelkanker, maar tot ieders verbijstering bleek ze in oktober toch weer ziek.</p>]]></description>
      <guid>https://nrc.nl/nieuws/2025/11/28/dat-kun-jij-wel-mylene-verdurmen-1966-2025-had-vertrouwen-in-het-talent-van-anderen-a4913406</guid>
      <pubDate>Fri, 28 Nov 2025 19:38:24 +0000</pubDate>
    </item>
    <item>
      <title><![CDATA[Voor traditionele make-upjes moest je niet bij Eva Copper zijn]]></title>
      <description><![CDATA[<p>Haar- en make-upartiest Eva Copper (haar leeftijd hield ze geheim) had een hekel aan make-up. „Als een model binnenkwam dat er al te gek uitzag, dan maakte ze haar gewoon niet op”, zegt Paul Bellaart, de fotograaf met wie ze de afgelopen dertig jaar het vaakst samenwerkte. Ze kneep een model liever even in de wangen dan dat ze er rouge op smeerde. Of ze duwde een model met z’n hoofd in zout water voor het gewenste nonchalante haar. „Eef hield van menselijke, echte dingen. Perfectie vond ze saai.” Dat maakte haar een van de geliefdste en meest geboekte haar- en make-upartiesten van Nederland. Tot haar vaste klanten behoorden grote tijdschriften en modemerken als Vogue, Viktor &amp; Rolf en Scotch &amp; Soda. Als fotograaf Bellaart bij een commerciële klus geen volledige creatieve vrijheid kreeg, boekte hij haar liever niet. „Eef deed namelijk geen water bij de wijn. En ze was áltijd eerlijk en direct, op een haast onaangepaste manier. Al was ze zo charmant dat de meeste mensen het wel van haar konden hebben.” Hij maakte een lijst met typerende uitspraken van Copper en hing die bij haar uitvaart aan de muur. Daar zaten best vileine citaten bij: „Mooie tanden heb jij zeg, het mooiste gebit van de manege.” Bellaart: „Ze mocht je of ze mocht je niet. Als ze iets hypocriets of neps bij je voelde, dan fileerde ze je.” Met een model bij een fotoshoot in 1995 Copper groeide op in Rotterdam, waar haar vader een reclamebureau had. Ze ging naar de vrije school en daarna naar de Willem de Kooning Academie in Rotterdam, met het plan bij haar vaders bedrijf te gaan werken. Tot haar vader haar eens meenam naar een fotoshoot. Daar zag ze voor het eerst een visagist aan het werk en was meteen gebiologeerd. Op haar 22ste verhuisde ze naar Amsterdam en begon aan een klassieke visagie-opleiding. „Ze moest daar heel traditionele make-upjes doen”, zegt art director Monique van Steenbergen, met wie ze 23 jaar lang intensief samenwerkte. „Dat was niks voor Eef. Ze was heel erg van de vrijheid en wilde zich door niks laten beperken.” Ze was wel te spreken over de kapperstrainingen van Christiaan Houtenbos die ze daarna volgde, een Nederlandse haarstylist die bekend staat om zijn losse, vrije manier van werken. Hij knipte het haar van zangeres Debbie Harry in haar Blondie-tijdperk en gaf zangeres Grace Jones haar kenmerkende ‘flattop’ – gewoon met een wegwerpscheermesje. Copper was veel meer dan een haar- en make-upartiest, zegt Van Steenbergen. „Ze keek altijd naar het totaalplaatje en niet alleen naar haar eigen werk. Als ze haar best had gedaan op het haar, en het hoofd van het model kwam uiteindelijk niet op de foto, dan interesseerde haar dat niets. Ze dacht over alles mee en had een geweldig oog voor art direction en licht.” En Copper zorgde voor de sfeer tijdens shoots. „Als een shoot lang duurde en de energie zakte in, was zij altijd degene die de situatie wist om te draaien met een opmerking die niemand zag aankomen. Ze was oer- en oergeestig.” Typisch Eef – niemand noemde haar Eva, ze stond bekend als Eef of Evert – waren de smoezelige sporttasjes waarin ze haar make-upspullen vervoerde. Van Steenbergen: „De meeste make-up artists hebben luxe koffers, maar Eef pleurde alles in die tassies. Haarstukken stopte ze gewoon in plastic Albert Heijn-tassen. Het zag er scharrig uit, maar het waren altijd precies de goede producten.” Advocaat Herman Diekman kwam 28 jaar geleden tegenover Copper wonen. Ze werden dikke vrienden en gingen vaak uit eten. „Altijd lunchen”, zegt Diekman. „Want Eef lag het liefst al om acht uur in bed.” Haar man Toon Portis, eigenaar van een schoenenbedrijf, was er ook vaak bij tot zijn dood in 2008. Copper hield van kreeft en krab en dronk graag witte wijn. ‘Poppendrankjes’ noemde ze haar dagelijkse glazen liefkozend. „In ons gezin is een ‘Eva Copper-glaasje’ een begrip”, zegt Diekman. „Een goed vol glas wijn. Ze kon er niet tegen als een ober te weinig inschonk.” Eten en drinken moest van haar zo goed mogelijk. „Toen mijn kinderen nog klein waren, hadden we een keer met het hele gezin afgesproken in een of ander kinderrestaurant. Dat vond Eef helemaal niks. Een half uur later zaten we in Le Garage, aan tafels met wit linnen en mijn driejarige dochter in Mega Mindy-pak. Toen mijn zoon tien was zette ze hem kreeft en kaviaar voor.” De afgelopen jaren organiseerde ze onder de naam Absolute Crab twee keer een event waar mensen krab konden komen eten. „Het liefst was ze haar eigen seafoodbarretje begonnen.” Diekman omschrijft haar als ongelooflijk trouw. „Áltijd als ik ging vliegen appte ze me ‘happy landings!’. Als ik een vlucht had om zes uur ’s ochtends zette ze de wekker en had ik om vijf uur al een whatsappje.” Tijdens haar uitvaart viel ook vaak het woord ‘genereus’. „Ze was niet alleen gul met etentjes, maar met alles. Als je zei dat je iets in haar huis leuk vond, dan mocht je het bij wijze van spreken zo meenemen.” In haar vrije tijd wilde ze vooral „lekker prutten”: thuis films kijken, koken en wijn drinken met Willem Huiting, haar partner de laatste jaren, en hun rottweiler Jack. In 2018 merkte Copper opeens dat het haar niet meer lukte om de bruggetjes over de Amsterdamse grachten op te fietsen. Ze bleek acute leukemie te hebben. De dokters noemden haar overlevingskans nihil. Ze was ruim een jaar uit de running maar kwam er dankzij een beenmergtransplantatie toch bovenop. Anderhalf jaar geleden kreeg ze weer klachten. De leukemie was terug en een nieuwe beenmergtransplantatie sloeg niet aan. Op 12 oktober is ze overleden.</p>]]></description>
      <guid>https://nrc.nl/nieuws/2025/11/07/voor-traditionele-make-upjes-moest-je-niet-bij-eva-copper-zijn-a4911546</guid>
      <pubDate>Fri, 7 Nov 2025 19:38:25 +0000</pubDate>
    </item>
  </channel>
</rss>
