<?xml version="1.0" encoding="utf-16"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[
		Selma Sevenhuijsen (1948-2024): ‘professoressa’ die dromen  en tekens las
	]]></title>
      <description><![CDATA[<p>„Het schijnt dat er een gerucht rondgaat dat ik de weg ben kwijtgeraakt. Wel, ik kan iedereen bij deze geruststellen: ik heb hem juist gevonden.” Aldus een strijdvaardige Selma Sevenhuijsen, academicus en feminist, bij haar afscheid van de Universiteit Utrecht in december 2008. Al in 2000 had haar carrière een voor haar toen nog ‘onbegrijpelijke wending’ genomen: kort nadat haar leerstoel vrouwenstudies was gewijzigd in een leeropdracht zorgethiek, werd Sevenhuijsen bij de decaan uitgenodigd om te praten over haar ‘vrijwillige uittreding’. „[Gaandeweg] werd me duidelijk dat er van vrijwilligheid weinig sprake was”, aldus Sevenhuijsen, die zich eerder in het universiteitsblad had uitgesproken over het in haar ogen ‘verharde’ academische klimaat en de tanende belangstelling voor haar feministische invalshoek. „Sindsdien zat ik niet meer op een leerstoel, maar op een krukje.” Toch was ze blij dat het zo gelopen was, zei ze bij haar afscheid. Sterker: het was een ‘blessing in disguise’. Op reis was Sevenhuijsen in de ban geraakt van het labyrint als universeel symbool voor de weg naar het innerlijk; als geschoold ‘labyrintwerker’ organiseerde ze nu bijeenkomsten in kerken en andere gedenk-ruimten. Van een internationaal voorloper in het denken over zorg als dagelijkse, moreel gestuurde praktijk, was ze veranderd in een „soort spirituele taxichauffeur”, zoals ze het zelf noemde, een „gids voor de ziel”. Toenmalig NRC-columnist Anil Ramdas beschreef in 2009 enigszins beduusd hoe op een zondagochtend in Utrecht „tientallen mensen op kousenvoeten” over een „enorm rond kleed” schuifelden. Tot het eind van haar leven – ze werkte altijd door; zelfs in het hospice waar ze eind vorig jaar met uitgezaaide kanker terechtkwam maakte ze plannen voor een boek – zou Sevenhuijsen zich wijden aan spirituele onderwerpen. Anders dan gebruikelijk in de ‘westerse rationalistische kennisfabriek’, zoals ze het noemde, bepaalden dromen en tekens ‘van boven’ voortaan de koers van haar denken. Ze verdiepte zich in de dubbelstaartige meermin en in Mathilde van Toscane, de middeleeuwse groothertogin die in delen van Italië een met Jeanne d’Arc vergelijkbare, mythische status geniet. In Italië vond Sevenhuijsen een tweede thuis; eerst samen met haar tweede man, Wibo Koole, en na hun scheiding in 2003 alleen. Tijdens maandenlange verblijven legde ze vele vriendschappelijke, werkgerelateerde contacten. „Ze had zo’n bloeiend leven daar”, vertelt vriendin Dafne Arlman. „Ze sprak behoorlijk Italiaans en haar charme deed de rest. Op de ‘Mathilde-reizen’ die we maakten met een groep Nederlandse vrouwen combineerde ze spiritualiteit met kunstgeschiedenis – ze wist álle ins and outs. De lokale Mathilde-experts die we ontmoetten gaf ze als dank een pareltje; onze route werd zo een ‘parelsnoer’.” In Italië werd ‘La Professoressa’ serieus genomen; in Nederland riep haar nieuwe identiteit ook weerstand en kritiek op. Veel mede-feministen hadden bezwaar tegen de ‘godinnencultuur’ waar Sevenhuijsen nu zo in opging: het vereren van vrouwelijke symbolen zou haaks staan op de strijd voor gelijkheid tussen de seksen. „Selma vond dat onterecht”, zegt bevriend collega Petra de Vries. „Ze geloofde juist heel erg in gelijkheid en gelijkwaardigheid.” „Selma’s feminisme kwam van onze moeder”, zegt Liesbeth, Sevenhuijsens twee jaar oudere zus. „Die had politicologie gestudeerd, maar moest dat afbreken om als typiste en secretaresse ons gezin te helpen onderhouden. Ze wilde zich ontplooien, maar vond nooit werk op haar niveau. Dat frustreerde haar; wij wisten en zagen dat. Onze moeder is jong overleden, Selma was zeventien en woonde nog thuis. Er werd nauwelijks over gesproken. Maar ik denk dat het voorbeeld van onze moeder Selma die enorme drive gaf.” Na het gymnasium in Rotterdam ging Sevenhuijsen naar Amsterdam voor een studie politieke en sociale wetenschappen (het huidige politicologie) aan de UvA. Ze werd actief bij studentenvakbond ASVA en ontmoette Claas Oosterbaan, met wie ze ging samenwonen. Ze kregen twee zoons: Teun (1972) en Arjen (1974). Tien jaar na haar afstuderen promoveerde ze in 1987 op een historisch onderzoek naar politieke debatten over ongehuwd moederschap. Bevriend collega Joyce Outshoorn: „Selma werd met mij de enige andere vrouwelijke docent op onze afdeling; dat schept een band. We hadden allebei jonge kinderen en kwamen samen voor onze belangen op, door te pleiten voor kindvriendelijker vergadertijden, bijvoorbeeld.” Mannelijke collega’s stonden daar niet bij stil. „Selma liet zich de kaas niet van het brood eten”, zegt Outshoorn. „Ze was principieel, zeer politiek bewust en eerder boos dan bang. Samen met Petra de Vries en Anja Meulenbelt maakten we buiten werkuren de Socialisties-Feministiese Teksten, een jaarlijkse artikelenbundel. We waren altijd bezig. Maar we konden ook enorm lachen. De redactievergaderingen gingen altijd met veel wijn gepaard.” „Ik ken haar niet anders dan als een geëmancipeerde, werkende moeder”, zegt zoon Arjen. „Maar we hadden ook een heel leuk gezinsleven, met etentjes en vakanties en veel potjes Scrabble. Mijn ouders gingen uit elkaar toen ik zes was, maar bleven respectvol met elkaar omgaan, ook nadat mijn stiefvader Wibo bij ons was ingetrokken.” Joyce Outshoorn: „Eind jaren tachtig werden Selma en ik allebei hoogleraar vrouwenstudies – ik in Leiden, zij in Utrecht. Het was pionieren. De weerstand die we tegenkwamen, de kleinerende opmerkingen – daar hebben we lange avonden over getelefoneerd.” Om de positie van het vak te verstevigen kwam er een landelijke onderzoeksschool en onderhield Sevenhuijsen een groot internationaal netwerk. Toch lukte het haar niet om haar positie blijvend te bestendigen. „Mijn moeder kreeg meer last van stress”, zegt Arjen. „Het werk slokte haar op. Zij en Wibo groeiden uit elkaar. Na hun scheiding werd ze nogal solististisch. En ik ben atheïst, dus met dat spirituele kon ik niet zoveel.” „Selma ging een andere kant op”, zegt Outshoorn. „We verloren elkaar een tijd uit het oog, maar vonden elkaar gelukkig weer terug. Ik zag hoe bewonderenswaardig hardnekkig ze zich in spirituele zaken vastbeet. Het was alleen jammer dat we niet meer over de actualiteit konden praten, zoals vroeger.” „Ze sprak over haar jaren aan de universiteit als een vorig leven”, zegt vriendin Dafne Arlman. Een ander leven. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/03/22/selma-sevenhuijsen-1948-2024-professoressa-die-dromen-en-tekens-las-a4193510</guid>
      <pubDate>Fri, 22 Mar 2024 19:27:50 +00:00</pubDate>
    </item>
    <item>
      <title><![CDATA[
		Lizan Freijsen (1960-2024): de kunstenaar die tuften salonfähig maakte
	]]></title>
      <description><![CDATA[<p>Ze was moe, vertelde ze een collega van de Willem de Kooning Academie in Rotterdam die avond. Iets wat ze eigenlijk nooit was. En zeker niet iets wat ze tegen anderen zei. „Lizan klaagde nooit. Ze riep altijd: ‘Het gaat allemaal wel’. Ze was een enorme optimist die nooit beren op de weg zag. Dus stond ze op ladders als het gebouw verlaten was”, schetst ateliergenoot Silvia B (die altijd haar kunstenaarsnaam gebruikt). „Ook al hadden we met z’n allen afgesproken dat vanwege veiligheidsredenen niet te doen. Lizan zag altijd kansen. Ook als het even tegenzat. En ze miskende dat er maar 24 uur in een dag zit.” Freijsen stond op het punt om voor drie weken naar New York te vertrekken, maar wilde die februariavond niet ontbreken bij een herdenkingsdienst voor een overleden student. Freijsen was enorm betrokken bij haar studenten, miste nooit een presentatie. Ook al betekende dat soms vier tentoonstellingen op één avond. Ze was ook heel genereus. „Ze bracht ze in contact met andere kunstenaars. Hielp ze bij subsidie-aanvragen en stimuleerde ze om hun eigen weg te gaan. Lizan was echt heel belangrijk voor ze”, vertelt Karin Arink, docent aan de Willem de Kooning Academie. Haar atelier in de Bosland Studio’s, een Rotterdams kunstenaarscomplex, had ze die week nog opgeruimd. En Karen Zeedijk, haar assistent in het TextielMuseum in Tilburg, had genoeg instructies gekregen om op zaal verder te kunnen werken aan een groot kleed van Freijsen voor ARTIS-Groote Museum. De collega tegen wie ze had gezegd moe te zijn, maande haar naar huis te gaan. Ze sprong op haar elektrische fiets en nam nog snel een koker met posters mee. Onderweg maakte ze een smak die haar fataal werd. „Lizan had eerder een korte tentoonstelling in New York en zou teruggaan om contacten te leggen voor een vervolg. Dat avontuur is door een stom ongeluk nu voorbij”, vertelt Hans Wilschut, haar ex-man en vader van hun 21-jarige dochter Joa. Wilschut leerde Freijsen in de jaren negentig kennen in kunstatelier Het Wilde Weten in Rotterdam. „De hele kapel had ze ingepakt in stof waarop tekeningen van vogels waren te zien. Zij vroeg mij haar werk te fotograferen.” Wilschut vertelt dat het gezin veel te danken had aan New York en het nu háár beurt was. „Ik ging daar ooit naar toe voor mijn werk en daar was Lizan niet zo blij mee, want zij wilde graag moeder worden. Uiteindelijk is ze mij nagereisd en hebben we Joa in New York verwekt.” Freijsen kwam uit Zwijndrecht en was de oudste van vier kinderen in een muzikaal, katholiek gezin. Haar moeder regelde alles thuis en haar vader was lid van de Marinierskapel der Koninklijke Marine. Ze ging op haar achttiende naar de Willem de Kooning Academie, en studeerde daarna nog een paar jaar aan de Jan van Eyck Academie in Maastricht. Daarna vertrok ze naar Amsterdam. „Ze had grote behoefte aan verandering nadat ze op reis was geweest”, zegt Wilschut. Haar reis naar het Noord-Indiase Ladakh was volgens hem ‘levensveranderend’. „Ze kwam daar in aanraking met spiritualiteit en dat werd vervolgens haar radar in het leven. Ze had niets met materialisme en leerde de schoonheid in kleine dingen te zien.” In 2002 begon Freijsen schimmels en vochtplekken te fotograferen. Ze legde een enorme database aan die zij onder meer exposeerde in het Stedelijk Museum Schiedam en maakte in eerste instantie behang van al die vlekken. Een initiatief dat uitmondde in het project Lekkage op bestelling. Niet veel later herontdekte Freijsen tuften, een ambachtelijke techniek waarmee je wol door een gespannen stramien kunt schieten, en ging schimmels en vlekken met die techniek naar kleden en tapijten vertalen. „Lizan werd echt verliefd op het vak”, vertelt Karen Zeedijk van het TextielMuseum in Tilburg. „Ook al werd er in het begin door kunstenaars wat schamper naar dat tuften gekeken. Maar zij heeft dit ambacht weer op de kaart gezet.” Zeedijk werkte vanaf 2008 heel nauw samen met Freijsen en voert nog steeds haar ontwerpen uit. Ze noemt Freijsen een sprankelende, warme en lieve vrouw. „Iemand die oprecht in iedereen was geïnteresseerd.” Academie-collega Karin Arink: „Studenten zeiden bij de herdenkingsbijeenkomst: ‘Als Lizan met je sprak, voelde het alsof je in het licht kwam te staan’. Dat herkent iedereen. Haar aandacht was zuiver en voor de volle honderd procent.” Freijsen had na jarenlang keihard werken steeds meer succes. Niet alleen in de kunst-, maar ook in de designwereld. En niet alleen nationaal, maar ook internationaal. Haar werk was onder meer te zien in Museum Boijmans Van Beuningen, tijdens de Dutch Design Week, in het Palazzo Turati in Milaan, maar ook op designbeurzen in Londen, Milaan en New York. Haar schimmel- en vlekkendatabase werd de basis voor The Living Surface, een ‘alternatief biologieboek’ dat in 2017 verscheen. Uitgever Eleonoor Jap Sam: „Lizan laat je de schoonheid in dingen zien waar je normaal het liefst zo snel mogelijk aan voorbij zou gaan.” In november besprak Jap Sam een derde druk met Freijsen. „Lizan had daar al een edit voor bedacht. Ik zou dat graag uitgeven, als de familie dat ook wil.” Tien dagen na haar plotselinge dood op 15 februari werd er ad hoc een herdenkingsbijeenkomst georganiseerd in het Rotterdamse HAKA-gebouw, een kantoorverzamelgebouw. „Daar werd zichtbaar hoe geliefd Lizan was en hoeveel mensen zij in haar leven heeft geraakt”, vertelt curator en directeur van designbeurs OBJECT, Anne van der Zwaag. „Haar werk was te zien, er waren bloemen uit haar volkstuin en de klassiek sopraan Cora Schmeiser zong onder meer Liefde is overal van Hildegard van Bingen. Het was heel indrukwekkend.” „Lizan leefde gulzig en gretig”, vertelt ateliergenoot Silvia B. Ze kwam daardoor altijd te laat op afspraken, want onderweg gebeurde er ook altijd van alles. „Dan kwam ze een student tegen of iemand anders die ze lang niet had gezien. Lizan leefde drie levens tegelijk. Ik hoop dat die wetenschap ons vrede gaat geven met haar plotselinge dood.” Correctie (18 maart 2024): De herdenking van Lisan Freijsen was niet drie, maar tien dagen na haar overlijden. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/03/15/de-kunstenaar-die-tuften-salonfahig-maakte-a4192809</guid>
      <pubDate>Fri, 15 Mar 2024 19:27:50 +00:00</pubDate>
    </item>
    <item>
      <title><![CDATA[
		Ron Nieuwenhuijs (1945-2024) was een gewaardeerd cameraman. Tot het noodlot toesloeg
	]]></title>
      <description><![CDATA[<p>Hij droeg een borsalino en rolde vaak de redactie van NOVA op met een fles wijn onder zijn arm. Hij zette de fles met een robuust gebaar op zijn bureau en maakte hem nog voor de uitzending soldaat, met een regieassistente die een plankje met Franse kaasjes had meegenomen. Drank als smeerolie tijdens het werk: Ron Nieuwenhuijs (1945-2024) was niet anders gewend. Hij maakte onderdeel uit van een generatie televisiejournalisten die voor, tijdens en na arbeidstijd stevig innamen. De alcohol steeg nooit naar zijn hoofd. Nieuwenhuijs was een pietje precies en hij had een timmermansoog voor het beeld van de dag. Hij hield van, zoals hij zei, ‘mooie plaatjes’. Nieuwenhuijs was verlamd onder zijn middel als gevolg van een verkeersongeluk in 1976. Vóór dat ongeluk was hij een cameraman die werkte voor NOS Sport, erna schoolde hij zich om tot regisseur voor onder meer NOVA, de voorloper van Nieuwsuur. Nieuwenhuijs was geen doorsnee regisseur. Hij gaf ongevraagd commentaar op lopende zaken, zowel op als buiten de redactie. Een opvallende man, met een grote wilskracht. „Mijn vader was heel sterk”, zegt zijn zoon René Nieuwenhuijs. „Hij had een aangepaste auto. Daar kon hij op eigen kracht in en uit, met medeneming van zijn rolstoel. Hij was niet graag afhankelijk van anderen, liet zoals hij zei niet met zich sollen.” Die borsalino was niet zomaar een hoofddeksel, aldus René: „Hij zag er netjes uit, droeg een stropdas onder een trui of vest. Een verzorgd imago als contrast voor zijn leven in een rolstoel.” Boezemvriend Bert Spaak leerde Nieuwenhuijs kennen op 5 maart 1969, tijdens het beslissingsduel Ajax-Benfica in het Stade de Colombes in Parijs. Ajax won en bekerde verder, na afloop van de wedstrijd stelde chef-sport Bob Spaak de eerste cameraman van NOS Sport voor aan zijn zoon, die net een regiecursus had gedaan. „Het klikte, maar we werden niet meteen vrienden”, zegt Bert Spaak. „Zoiets ontstaat in de loop der tijd. Begin jaren zeventig reisden we de wereld rond: verslaggever Henk Terlingen, Ron en ik. Ron had de filmacademie gedaan. Op een dag trok hij de stoute schoenen aan en kocht een eigen camera, daarmee was hij zijn tijd vooruit. Over werk had Ron nooit te klagen: hij was een vakidioot, zoals we toen zeiden, en goed gezelschap. Niets was hem te gek. En hij was niet boos te krijgen.” Als voorbeelden van zijn werk noemt Spaak de nachtbeelden die Nieuwenhuijs schoot van het gijzelingsdrama tijdens de Olympische Spelen in München van 1972, waarbij elf leden van de Israëlische ploeg om het leven kwamen. Voor die beelden namen ze een groot risico: „De Duitse politie had met een megafoon iedereen opgeroepen te vertrekken, maar Ron en ik gaven daar geen gehoor aan. We zijn in het donker in het gras gaan liggen. Toen we schoten hoorden, is Ron gewoon gaan filmen. Het was allemaal heel onwezenlijk, we konden niet goed inschatten wat er precies gebeurde en op welke afstand er werd geschoten. We hebben de filmblikken afgegeven aan de NOS. De beelden van de schietpartij gingen later de wereld rond.” Het talent van Nieuwenhuijs komt volgens Spaak vooral tot uiting in de zevendelige serie Lijf in beweging uit 1973, over lichamelijke opvoeding in Nederland. „De beelden die hij daarvoor maakte, zouden nu nog kunnen worden uitgezonden. Ze zijn zo mooi gedraaid, vernieuwend ook.” Zo werd voetbaltrainer en oud-gymleraar Rinus Michels in de aflevering over topsport zo close gefilmd dat alleen zijn mond was te zien, met het karakteristieke, barse stemgeluid eronder. „Daaraan kun je zien dat Ron een vakman was en ook hoe betrokken hij was bij de sportwereld.” Drie jaar later kwam er een abrupt einde aan. Langs de finishlijn van de eerste etappe van de Ronde van Nederland werd de hoogwerker waarop de 31-jarige Nieuwenhuijs in ‘een bak’ beelden draaide geraakt door een koelwagen. De bak kantelde, Ron werd eruit gekieperd. Hij kwam met smak op straat terecht en had een gebroken ruggenwervel. Anderhalf jaar lang leefde hij meer in ziekenhuizen dan daarbuiten. Spaak: „Het wrange was: Ron was eigenlijk vrij, hij was ingevallen voor een zieke collega. En dan zo’n vreselijk ongeluk.” De verslaggever met wie Nieuwenhuijs die dag werkte was Mart Smeets. Smeets zocht hem snel op in het ziekenhuis: „Daar lag een hoopje vuil in bed. De impact was groot, het was een soort van sterven in het harnas. Er heerste grote verslagenheid op de sportredactie. Later bracht ik een fles wijn mee als ik op bezoek ging. Ron zei dan: ‘Schenk mij ook maar in. Ik ben nu toch al lam.’ Toen hij na zijn behandeling weer opkrabbelde was zijn manier van praten veranderd. Hij had een surplus aan cynisme, een bijtende manier van redeneren.” Voor Smeets is Nieuwenhuijs verbonden met de avontuurlijke sportbeleving van de eerste helft van de jaren zeventig: „Ron paste daar precies in. Hij had met Henk Terlingen gewerkt en werkte daarna met mij. Ik was een vak aan het leren, had dat nog niet in de vingers. Ron had routine en was gedreven.” Voor de NOS was Nieuwenhuijs dé cameraman tijdens de Olympische Spelen in 1972 en het WK voetbal in 1974. Na zijn pensionering huurde hij met zijn vrouw Rita een appartement in Barcelona, waar zijn zoon René met zijn gezin woont. René: „Hij wilde bij de kleinkinderen zijn, hen zien opgroeien. Hij hield van de Spaanse keuken en van Spaanse wijn. Hij was vaker hier dan in Nederland, maar verhuizen hoefde niet. Hij sprak de taal niet en vreesde voor een verblijf in een ziekenhuis hier. Na zijn ongeluk was hij bang voor ziekenhuizen. Hij had er te lang in gelegen.” De laatste tijd kwam Nieuwenhuijs nauwelijks meer in Spanje. Hij kwakkelde met zijn gezondheid en Rita leed aan alzheimer. Zoon René was nog in Nederland voor de kerstdagen: „Artsen hadden na zijn ongeluk gezegd dat hij niet heel oud zou worden. Hij zei dat hij het veel langer had volgehouden dan ze toen dachten. Maar nu was zijn lichaam op.” Bert Spaak: „Hij lag jarenlang in bed. Als ik opperde dat hij weer eens in zijn rolstoel moest kruipen zei hij ja, maar hij deed het niet. Hij kon het niet meer opbrengen.” Enkele weken geleden maakten ze nog een afspraak. Toen Spaak later belde met de vraag of hij haringen zou meenemen, werd er niet meer opgenomen. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/03/06/ron-nieuwenhuijs-1945-2024-was-een-gewaardeerd-cameraman-tot-het-noodlot-toesloeg-a4192080</guid>
      <pubDate>Wed, 6 Mar 2024 19:27:51 +00:00</pubDate>
    </item>
    <item>
      <title><![CDATA[
		Willem van Schendel (1950-2024) was een vooraanstaand magistraat met oog voor iedereen
	]]></title>
      <description><![CDATA[<p>Als kind wandelde Willem van Schendel, geboren in Den Haag, soms met zijn ouders en twee broertjes langs de standbeelden voor het gebouw van de Hoge Raad: zes eminente juristen in hun zetel. Bij het beeld van Hugo de Groot zei hij dan, volgens zijn broer Frans (70): „Op die troon wil ik zitten.” Van 2012 tot 2020 was Willem van Schendel vicepresident van de Hoge Raad. Rouwadvertenties na zijn onverwachte dood op 8 februari roemden zijn „magistraal inzicht”, zijn „pragmatische benadering” van het recht. Dat is niet het hele verhaal, zeggen mensen die hem hebben gekend. Jason van Heusden (43), raadsheer in het gerechtshof Amsterdam en eerder werkzaam bij het wetenschappelijk bureau van de Hoge Raad: „Dat hij een briljant jurist was, was eigenlijk nog het minst bijzondere aan hem.” Bij de Hoge Raad, het hoogste rechtscollege van Nederland, was Willem van Schendel „degene die met een koektrommel over de gangen liep”, zegt Vincent van den Brink (57), zijn opvolger als voorzitter van de strafkamer. „En die dat koekje gebruikte om met iedereen in gesprek te raken.” Ernst Numann (73), oud-vicepresident van de Hoge Raad: „Dat kon net zo goed de president zijn als een bode of portier.” „Niet iedereen gaat met een medewerker van het secretariaat mee een trouwpak kopen”, zegt Ybo Buruma (68), raadsheer in de strafkamer. Op open dagen kon Van Schendel als een propper in toga bij de ingang staan om toevallige voorbijgangers naar binnen te nodigen. Hij zag er verzorgd uit. Mooie pakken, bretels, pochetjes. Geen bloemendas, altijd een streepje. Hij schreef teksten voor het cabaret van de Hoge Raad. Hij organiseerde het sinterklaasfeest en speelde zelf Sinterklaas. Hij hielp collega’s die het moeilijk hadden, was een mentor voor velen. „Hij kon je zoveel leren”, zegt Jason van Heusden. „Nooit op een belerende manier. Hij zei gewoon iets en dan dacht je: o ja, zo moet dat.” Opvallend was ook zijn talent voor de omgang met kinderen, zegt Reindert Kuiper (48), raadsheer in het gerechtshof Amsterdam en oud-wetenschappelijk medewerker bij de Hoge Raad. „Hij nam hen altijd serieus, waardoor ze zich gewaardeerd voelden. Als ze erom vroegen, kregen ze advies van hem, zonder het oordeel dat daar bij ouders vaak aan vast zit.” Oudere kinderen van collega’s nam hij mee naar Barcelona of Rome. Met zijn neefje Roland ging hij geregeld naar een hiphopconcert of het Rosenberg Trio. Zijn reizen voerden hem ook naar Jemen, Iran, India, Cuba. Hij hield van Suriname, was dol op Italië. Hij kookte graag, ook voor grotere gezelschappen. Bij zijn abonnementen voor opera en klassieke muziek bestelde hij extra kaarten zodat hij mensen mee kon nemen. Op Koningsdag pakte hij uit. Zijn huis aan de Prinsengracht in Amsterdam werd versierd met oranje ballonnen, voor zijn gasten stonden buffetten klaar. Broer Anton van Schendel (69): „De KLM had ooit destination movies, die je te zien kreeg als je bijvoorbeeld vanuit New York landde in Amsterdam. In 1996 zat hij daarin. Stond hij op Koninginnedag te swingen met een pijp in zijn mond.” De Pride was niets voor hem, al liet hij zich er nooit negatief over uit. Hij legde geen nadruk op zijn homoseksualiteit, die hij ook niet verborg. Zijn gevoelsleven was privé. „Toen een lange relatie strandde wisten we dat wel, maar hij praatte er niet over”, zegt Reindert Kuiper. „En als je ernaar vroeg werd het een kort gesprek.” Over zijn eigen gevoelens praatte hij vrijwel nooit, over fysieke ongemakken al helemaal niet. Jason van Heusden vond die terughoudendheid soms lastig. „Hij stond klaar voor alles en iedereen maar als er iets met hemzelf was, liet hij dat niet zo snel merken. Dat was zijn mysterieuze kant.” Als kind zat Willem meestal met zijn neus in de boeken, zegt Anton van Schendel. Wel voerde hij al vroeg tussen de schuifdeuren oudejaarsconferences op. Hun vader, ambtenaar op het ministerie van Economische Zaken, nam zijn zoons trots mee naar de Tweede Kamer als de minister vragen moest beantwoorden. De familie was katholiek: een oom was missionaris op Madagascar, een tante was non. Het had Anton niet verbaasd als zijn broer naar het seminarie was gegaan. Maar na het gymnasium op het Aloysius College, gesticht door jezuïeten, ging hij rechten studeren in Leiden. Van Schendel kwam in 2001 in de Hoge Raad, eerder was hij onder meer vicepresident van het hof Amsterdam. Zijn hele carrière wisselde hij civiel recht en strafrecht af. In 2012 kozen zijn collega’s in de Hoge Raad hem tot vicepresident en voorzitter van de strafkamer, een vaste groep van tien tot twaalf juristen. Van Schendel moest voor elk arrest hun soms uiteenlopende ideeën bij elkaar brengen. „Tussen ‘vrijspraak’ en ‘geen vrijspraak’ is geen compromis mogelijk”, zegt Ybo Buruma. Van Schendel blonk erin uit, zegt hij, om in een arrest met kleine zinnetjes te laten doorschemeren dat het dan misschien wel vrijspraak was, maar dat dat niet vanzelf sprak – of andersom. Zo bevorderde hij dat alle raadsheren zich in het arrest konden vinden. „Er moet geen rancune ontstaan, dan komt er zand in de machine”, zegt oud-vicepresident Ernst Numann. „Hij wist heel goed de goede sfeer te bewaren.” In 2020 gaf de strafkamer onder leiding van Van Schendel vier maanden strafvermindering aan Michael P., de moordenaar van Anne Faber, omdat de politie tijdens zijn arrestatie geweld had gebruikt. Na het voorlezen van het arrest sprak Van Schendel met de nabestaanden. „Vier maanden strafvermindering om iets relatief kleins, bij alles wat die man Anne had aangedaan, was een klap in ons gezicht”, zegt Wim Faber, de vader van Anne. „Dus zijn boodschap was niet fijn, maar wij waardeerden het dat hij de tijd nam om het uit te leggen. Hij had ook een luisterend oor voor onze vragen.” Na zijn pensionering in 2020 bleef Willem van Schendel werken. Hij leidde als vrijwilliger zittingen bij de Raad voor de Journalistiek. Hij werd samen met Ernst Numann plaatsvervangend lid van het Gemeenschappelijk Hof van Justitie op Curaçao, en hielp achterstanden weg te werken. Tweemaal was hij voorzitter van een commissie van de Nederlandse Orde van Advocaten die partijprogramma’s langs de rechtsstatelijke meetlat legde. Hoe druk hij het ook had, zegt zijn broer Anton, de dinsdagochtend hield hij vrij. Dan dronk hij koffie bij zijn nu 99-jarige moeder. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/03/01/willem-van-schendel-1950-2024-was-een-vooraanstaand-magistraat-met-oog-voor-iedereen-a4191506</guid>
      <pubDate>Fri, 1 Mar 2024 19:27:51 +00:00</pubDate>
    </item>
    <item>
      <title><![CDATA[
		Stadionspeaker Astrid Litjens  (1958-2023) verraste Fortuna Sittard met haar geluid en haar grapjes
	]]></title>
      <description><![CDATA[<p>Astrid Litjens speelde graag met taal. Vaak droeg ze een notitieblokje of een opnameapparaatje bij zich om tijdens wandelingen aantekeningen te kunnen maken. ‘Een gewaarschuwd mens telt maar voor de helft’, was er zo een. Dat werd een soort levensmotto. „Ze vond dat iedereen het recht had om zijn eigen fouten te maken”, zegt dochter Senna Roebroek. „Onderga het, in plaats van dat je het avontuur uit de weg gaat.” Als jonge vrouw had Litjens haar zinnen gezet op een baan als stewardess. Ze kon aan de slag bij Lufthansa. Maar thuis in Sittard vonden ze die stap de grote wereld in maar zo-zo. Een opleiding tot directiesecretaresse was ‘veiliger’. In die rol werkte ze ook een paar jaar. Later ging ze aan de slag op de administratie van de Sociale Academie in Sittard en bij de onderwijskoepel Kindante in die stad. Het echte avontuur zocht ze buiten haar werk. „Het leven mocht nooit saai zijn”, zegt haar echtgenoot Joop Fober. „Als het dat wel dreigde te worden, gaf ze er een draai aan.” In haar geboortestad kreeg Litjens – althans haar stem – plaatselijke bekendheid, toen ze in 1981 stadionspeaker werd bij Fortuna Sittard. Volgens sommigen was ze de eerste vrouwelijke speaker van Nederland, al is dat niet helemaal zeker. Wel staat vast dat een vrouw op die plek in die tijd zeldzaam was. Litjens deed het vier jaar. De club had haar zelf gevraagd, toen de plek vrijkwam. Die jonge vrouw die op een receptie zo enthousiast over voetbal in het algemeen en over Fortuna Sittard in het bijzonder had staan praten, die kon het misschien wel. Litjens zelf, die geregeld als supporter in het stadion aanwezig was, durfde het ook wel aan. Supporters dachten dat ze voor meer verantwoordelijk was dan het omroepen van opstellingen, sponsoren, bezoekersaantallen en doelpuntenmakers. Als op het scorebord (niet haar verantwoordelijkheid) een fout werd gemaakt, hoorde haar toenmalige vriend hen zeggen: „Dat is zeker die juffrouw, die is nieuw en ze weet nog niet hoe het allemaal moet.” Het ging goed met Fortuna Sittard in die tijd. De club promoveerde naar de eredivisie, haalde de bekerfinale en in de Europacup II de kwartfinale. Litjens voelde zich steeds meer op haar gemak en permitteerde zich grappen. Toen tijdens de kwartfinale van de Europacup II een streaker naakt het veld op rende, riep ze: „Kopje koffie, glazenwasser!?” In het hele stadion werd geschaterd om deze verwijzing naar het satirische tv-programma Pisa waarin een glazenwasser een vrouw iedere week een kledingstuk meer zag uittrekken. Ad rem, opgewekt en kleurig gekleed, zo stond Litjens al in haar jonge jaren bekend. Daarachter gingen een aantal onveilige situaties in het eerste deel van haar leven schuil. Haar nabestaanden willen er niet verder over uitweiden. Maar volgens hen was het de reden waarom ze zich naar buiten toe juist vrolijk en extravert presenteerde. Veel van haar gevoelens uitte ze via schilderen en schrijven. Op het bidprentje dat na haar overlijden werd gemaakt, staat een werk van haar uit 2000 waarop ze zichzelf had afgebeeld als onbezorgd meisje dat op een step de wijde wereld ingaat. In die periode begon ze ook met wildplukwandelingen met andere liefhebbers. Dat was voor haar een manier om de rust die de natuur haar al jaren bood met anderen te delen. Na de tochten kookte ze met wat onderweg was gevonden. Haar dochter: „Naarmate ze ouder werd, keerde ze meer naar binnen.” Met haar man Joop ging Astrid in therapie om dichter bij haar gevoel te komen. Ze volgden ook een opleiding tot alternatief therapeut, en zij en haar man begonnen naast hun werk een eigen praktijk, voor ‘bewustzijnsontwikkeling’ en persoonlijke groei. Daar wist Litjens cliënten in hun waarde te laten en toch door te dringen tot het diepste van hun gevoelens en er woorden voor te vinden. Dat merkte Astrid Extra, die Litjens („een vrolijk, warm mens bij wie je je meteen op je gemak voelde”) leerde kennen via het werk bij Kindante en met haar bevriend raakte. „Astrid heeft me enorm geholpen in het contact met mijn puberende dochters. Haar advies: praat vanuit jezelf, oordeel niet, draag geen oplossingen aan, maar zíé je kinderen. Dan gaan ze zelf hun problemen oplossen. Ik heb daar heel veel aan gehad en onze vriendschap verdiepte zich er nog verder door.” Litjens leefde gezond en zat vol plannen. Ze was de zo ongeveer laatste van wie haar omgeving verwachtte dat ze ernstig ziek zou kunnen worden. Toch gebeurde dat en kreeg ze in juli 2021 de diagnose: anuskanker, een zeldzame en agressieve kankersoort. Als patiënt zocht ze vanaf het begin haar heil in de Duitse zorg, waar meer ruimte is voor alternatieve geneeswijzen, naast de reguliere. Joop Fober: „Astrid had het niet erg op al te rationele, soms botte artsen. Een van haar spitsvondigheden ging over de wetenschap. ‘Het weten ligt op het schap’, bedacht ze. Het echte weten zat volgens haar in het buikgevoel. Daar moest meer mee worden gedaan.” Haar dochter vermoedt dat de keuze deels ook uit angst voortkwam. „Bij de behandeling van anuskanker kan veel misgaan. Het is een plek in het lichaam waar veel samenkomt en waar de kans op complicaties groot is.” De ziektekostenverzekering vergoedde niet alle behandelingen in Duitsland, en ze hadden niet genoeg spaargeld. Tijdens een benefietveiling en een crowdfundingactie die ze zelf organiseerden, deden ze ook deed een beroep op de achterban van Fortuna Sittard. Het bracht genoeg op om de behandeling in Duitsland te kunnen voortzetten. Astrid Extra: „Haar geest en haar blik bleven helder. ‘Ik wil geprikkeld worden’, zei ze. ‘Niet steeds praten over ziek zijn, maar over iets nieuws.’” De behandeling en ook de chemokuur in een later stadium hadden niet het gewenste effect. „Mama hield zelf tot het laatst hoop”, zegt haar dochter. Op 28 december overleed Astrid Litjens op 65-jarige leeftijd in een ziekenhuis in Krefeld. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/02/22/stadionspeaker-astrid-litjens-1958-2023-verraste-fortuna-sittard-met-haar-geluid-en-haar-grapjes-a4190822</guid>
      <pubDate>Thu, 22 Feb 2024 19:27:52 +00:00</pubDate>
    </item>
    <item>
      <title><![CDATA[
		Op haar 97ste maakte Jans Baan nog radio
	]]></title>
      <description><![CDATA[<p>‘Mijn moeder zei vaak: ik ben geëmancipeerd, maar geen feminist”, zegt Charlotte Baan. Dat zei vooral iets over het beeld dat haar immer gesoigneerde moeder over feministen had, denkt zij. Jans Baan was een onafhankelijke vrouw die haar eigen weg ging en het avontuur niet schuwde. Twaalf jaar geleden, ze was toen 85, wilde ze nog één keer de woestijn zien en nodigde kleindochter Sophie Brouwer uit voor een cruise naar de Verenigde Arabische Emiraten. Helaas bleek de reis fysiek te zwaar. Maar oma Eva, zoals ze door alle acht kleinkinderen wordt genoemd omdat ze vroeger een hond, een Rhodesian Ridgeback, had die Eva heette, liet zich niet kisten. „We genoten van de piña colada’s en natuurlijk van het captain’s dinner waar je de rode galajurk droeg waarin je vroeger met opa uitging”, vertelde Sophie op de uitvaart. Die levenslust en dat optimisme is tekenend voor de vrouw die graag de regie over haar eigen leven had. Zo maakte ze gewoon haar wekelijkse radioprogramma ‘Sweet Sixty’ voor de lokale omroep RPL Woerden toen ze dik tien jaar geleden na een wervelbreuk tijdelijk in een revalidatiecentrum zat. Ook toen ze door parkinson naar een verzorgingshuis in Linschoten moest verhuizen, bleef ze haar radioprogramma maken. Inclusief een wekelijkse gast. Al waren dat geen BN’ers meer zoals voorheen. Toen had ze artiesten als Willeke Alberti en Toon Hermans in de studio. „Stoppen was voor Jans geen optie”, zegt haar vaste radiotechnicus Kees Kok. „We bedachten oplossingen zodat de uitzendingen door konden gaan.” Bijvoorbeeld door alles telefonisch te doen of via Facetime op de iPad. Twee maanden voor haar overlijden maakte Baan haar laatste uitzending. Haar radiocollega Yannick Eling luisterde die zondagochtend en noemt zijn ‘radio-oma’ een doorzetter en een inspirerend voorbeeld. „Ik was 17 toen ik bij de lokale omroep begon, Jans was dik in de 70. Ze was altijd nieuwsgierig. En niet bang voor nieuwe dingen. Echt fantastisch. Niks geen aandoenlijk oudje dat achter de geraniums zit. Gewoon een stoere vrouw die passievol een mooi programma wilde maken en die een duidelijk beeld had van hoe dat programma moest klinken.” De ouders van Baan woonden in Oostvoorne en vonden het daar benauwend. Als haar vader in Nederlands-Indië aan de slag kan als leraar Nederlands, pakken ze die kans. Jans is twee als zij in 1928 samen met haar ouders naar Batavia, het huidige Jakarta, emigreert. Een paar jaar later verhuist het gezin naar Semarang op Java. Op de hbs waar haar vader doceert, ontmoet Jans haar toekomstige echtgenoot Hans. „Mijn ouders waren écht high school sweethearts”, zegt dochter Charlotte. In 1942 valt het Japanse leger Nederlands-Indië binnen en komen Jans en haar moeder in een vrouwenkamp terecht. Jans is dan 16. Haar vader wordt op transport gezet om mee te werken aan de Birma-spoorlijn – hij overleeft dat niet. „Als mijn twee zussen, mijn broer en ik daar iets over wilden weten, werd ons altijd de mond gesnoerd”, vertelt Charlotte. „Tot mijn stomme verbazing gaf mijn moeder wel antwoord toen de kleinkinderen vragen gingen stellen. Niet lang daarna gaf ze mij het boek Vrouwenkamp op Java van Gon Boissevain en Lennie van Empel en zei: ‘Als je echt wilt weten wat ik heb meegemaakt, moet je dit lezen’. Ik heb er maandenlang slapeloze nachten van gehad.” In 1945 komt er een einde aan de Japanse bezetting en worden Jans en haar moeder bevrijd. Ze besluiten terug naar Nederland te gaan. Na een lange bootreis arriveren ze in hun geboorteland. Van haar vader heeft Jans geleerd dat ze financieel onafhankelijk moet worden, dus gaat ze studeren. Haar verloofde Hans is ook uitgeweken naar Nederland, maar gaat na een tijdje terug naar zijn geboorteland als hij voor een handelsmaatschappij in Indonesië aan de slag kan. Jans gaat niet mee. Zij wil eerst haar opleiding tot fysiotherapeut afmaken en na enige tijd vragen de twee een vergunning bij het ministerie van Justitie om hun huwelijk bij volmacht te laten voltrekken. „Mijn moeder trouwde met de handschoen”, vertelt dochter Charlotte. Als Jans haar opleiding heeft afgerond, reist zij haar man achterna. Het stel wordt in Indonesië veelvuldig overgeplaatst en krijgt vier kinderen. „Mijn moeder wilde graag een groot gezin omdat zij zich eenzaam had gevoeld als enig kind.” Als in 1956 Indonesië de Nederlands-Indonesische Unie opzegt, verslechtert de verhouding met Nederland snel. President Soekarno verklaart alle Nederlanders een jaar later staatsgevaarlijk en dwingt iedereen te vertrekken. „En zo raakte mijn moeder voor de tweede keer alles kwijt. Daarom hamerde ze er bij ons altijd op dat je ervoor moest zorgen dat je jezelf kunt bedruipen omdat je nooit weet wat er gebeurt”, vertelt Charlotte. „En leerde ons ook dat er altijd licht aan het einde van de tunnel is.” Het gezin komt in Woerden terecht. „Mijn moeder werd de Grace Kelly van het toen nog dorpse stadje genoemd”, vertelt haar dochter. Baan wordt al snel vrijwilligster in het plaatselijke ziekenhuis. „Ze bracht boeken rond en toen ze zag dat er mensen werden gezocht voor ziekenomroep Radio Prosana, heeft ze zich in 1978 aangemeld, want radio vond ze altijd iets magisch.” Op haar 62ste wordt Jans Baan weduwe. De reizen die zij met haar Hans wilde maken, gaat ze met haar kleinkinderen doen. Zuid-Afrika. Canada. Amerika. Niets was te gek. „Ik ben het jongste kleinkind, dus wij bleven iets dichter bij huis. Parijs, Ierland en Schotland”, vertelt kleinzoon Jim van Mourik. „Mijn moeder was iemand die niet opgaf. Op haar 85ste stond ze nog op de tennisbaan”, vertelt Charlotte Baan. „Een enorm familiemens ook. Ze is echt het fundament van onze tribe. Maar bovenal een survivor die alles uit het leven wilde halen wat erin zat. En daar is zij aardig in geslaagd.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/02/15/op-haar-97ste-maakte-jans-baan-nog-radio-a4190139</guid>
      <pubDate>Thu, 15 Feb 2024 19:27:52 +00:00</pubDate>
    </item>
    <item>
      <title><![CDATA[
		Luuk van Eijk (1947-2023) hield van voorstellingen die schuurden, maar háátte dat woord
	]]></title>
      <description><![CDATA[<p>Voordat hij in 1976 bij de Stadsschouwburg Amsterdam begon, werkte Luuk van Eijk, die was opgeleid aan de Hogeschool voor Economische Studies (HES), bij een zorgverzekeraar. Toen hij daar pleitte voor het opzetten van een computeradministratiesysteem – destijds een vooruitstrevend idee – zag de directie daar nut en noodzaak niet van in. „Dat vond hij zó stom”, vertelt zijn oudere zus Ushma, „dat hij meteen zijn biezen heeft gepakt. Dáág!” Uit balorigheid nam hij daarna wat losse baantjes, onder andere in Londen, waar hij in de horeca en in een casino werkte, als croupier. Terug in Nederland werd hij portier bij de Stadsschouwburg, waar de toenmalige directeur Evert Smit de inzichten van Van Eijk wel waardeerde. Smit vroeg hem een kassasysteem op te zetten. Tot zijn pensionering in 2010, ook toen hij al lang niet meer op de afdeling werkte, bleef hij zich bemoeien met de kassa’s. In de Stadsschouwburg vond Van Eijk zijn draai en was hij een geliefde collega. Een voorliefde voor dans had hij daarvoor niet, maar in het theater werd hij erdoor gegrepen. In 1986 werd hij verantwoordelijk voor de dansprogrammering. Hoewel zijn rol niet te onderschatten valt, bleef hij bij voorkeur op de achtergrond – wel met een mening over álles. Met Jaap van Baasbank richtte hij in 1991 Julidans op, het zomerse festival voor internationale hedendaagse dans. Op zoek naar voorstellingen van hun gading waren ze veel op reis. Samen presenteerden ze makers die uitgroeiden tot iconen, onder wie Alain Platel, Anne Teresa De Keersmaeker, Maguy Marin, Akram Khan en Sidi Larbi Cherkaoui. Ze hadden ook een fijne neus voor provocateurs als Marie Chouinard, Michael Clark, Dave St-Pierre en Olivier Dubois. „Als ik aan hem denk, herinner ik me vooral zijn gevoel voor humor”, zegt Van Baasbank. „We konden vreselijk de slappe lach krijgen. Over de programmering verschilden we eigenlijk nooit van mening. We kwamen regelmatig bij elkaar over de vloer met onze partners. Hij was een vriend, een soulmate.” Het duo werd in 2011 geridderd als erkenning voor hun bijdrage aan het culturele leven in Amsterdam. Van Eijk had een open blik, zegt Anita van Dolen, de huidige directeur van Julidans. Zij heeft Van Eijk ook opgevolgd als programmeur dans van het Internationaal Theater Amsterdam (ITA), zoals de Stadsschouwburg tegenwoordig heet. „Luuk is altijd nieuwsgierig gebleven, keek zonder vooringenomenheid naar voorstellingen. Dat is zo belangrijk. Het heeft de programmering van Julidans en ITA gekleurd. Hij hield van voorstellingen die schuurden – hij háátte dat woord – en was bereid risico’s te nemen.” Voorstellingen die moeilijk te verkopen waren, ging hij niet uit de weg. Om het gat te dichten dat erdoor in het programmeringsbudget ontstond „boek ik gewoon een avond Japanse trommelaars”, grapte hij dan. Karakteristiek is het beeld van de glunderende Van Eijk en Van Baasbank toen het publiek na afloop van een Julidansvoorstelling net zo gretig buttons uit het mandje ‘hate it’ als uit het mandje ‘love it’ viste. Ook genoot hij van tegengestelde reacties, zoals tijdens een voorstelling waar naakte mannen over het publiek klauterden. Met graagte memoreerde hij een echtpaar waarvan de man brieste: „I’m going!”, waarop de vrouw reageerde met: „I’m staying!” Zo zag hij het graag. Dat ondeugende en zijn (vileine) gevoel voor humor, maar ook zijn warme betrokkenheid en analytische blik lopen als rode draad door de verhalen van familie, vrienden en collega’s. Achter zijn lach- en spotlust school een groot zakelijk talent. Van Eijk kon pittig onderhandelen. Paul van Kesteren werkte onder andere als hoofd van gebouw en personeel dertig jaar met Van Eijk samen en was goed met hem bevriend. „Hij had enorm veel lol in het werk. Tegelijk was hij daar heel serieus in. Mede dankzij hem is de ingewikkelde privatisering van de Stadsschouwburg in 2005 eigenlijk heel soepel verlopen.” Van Eijk overleefde een hele trits directeuren in de schouwburg. „Die wilden natuurlijk allemaal het wiel nieuw opnieuw uitvinden”, zegt Van Baasbank. „Luuk wist precies hoe het werkte en doorzag bijvoorbeeld feilloos begrotingen. De realisatie van de Rabozaal [die in 2009 opende] kun je voor een groot deel op zijn conto schrijven. Maar hij heeft nooit de ambitie gehad zelf directeur te worden.” Van Eijks nicht Jeltsje In der Rieden bewondert de analytische blik die hij had op systemen en procedures. Op aanraden van haar oom belandde zij eveneens in het theatercircuit. Lachend: „Bij ITA heeft hij me ter oriëntatie op alle afdelingen geplant, maar ik mocht nooit zeggen dat ik zijn nicht was! Ik moest het zelf redden. Hij behandelde iedereen gelijk. Met een schilder in Amsterdam-Zuidoost, waar hij woonde, ging hij even gemakkelijk om als met een hofdame van Beatrix. Hij hield totaal niet van pretenties.” Van Eijk, die 76 jaar is geworden, kwam uit een Amsterdams gezin met vier kinderen. Volgens zijn zus was hij een vrolijk kind, populair in de buurt. „Toen ik op de Rietveld zat en thuiskwam met vrienden zeiden zij: ‘Jouw broer is homo!’ Dat was in die tijd nog best choquerend, maar mijn ouders hebben geweldig gereageerd. Als knappe jongen was Luuk erg in trek, maar hij was helemaal niet gediend van die aandacht.” Dit jaar zou hij 30 jaar samen zijn geweest met zijn man Ramses Kalvenhoven-Van Eijk, met wie hij in 2015 naar Curaçao verhuisde. Van Eijk noemde zichzelf een saaie burgerman, die ook in zijn tijd bij ITA het liefst op tijd naar bed ging. Wel zette hij zich in voor de homobeweging en organiseerde bijvoorbeeld tijdens de Gay Games Amsterdam in 1998 een dampende, memorabele voorstelling van de Amerikaanse homoseksuele comedian Harvey Fierstein. Op Curaçao vond hij het belangrijk mee te lopen in de Pride. Om te laten zien, zegt zijn nichtje Jeltsje In der Rieden „dat er ook keurige, saaie nichten zijn”. In november overleed Van Eijk onverwachts. Nog steeds, zegt Ramses Kalvenhoven-Van Eijk, komen mensen die hij nauwelijks kent in de supermarkt op hem af. „Zij kunnen ook niet geloven dat Luuk er niet meer is. De hele school van onze kleindochter is langs geweest, vrienden uit Nederland. Ik krijg condoleances van choreografen uit de hele wereld.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/02/01/luuk-van-eijk-1947-2023-hield-van-voorstellingen-die-schuurden-maar-haatte-dat-woord-a4188731</guid>
      <pubDate>Thu, 1 Feb 2024 19:27:52 +00:00</pubDate>
    </item>
    <item>
      <title><![CDATA[
		Dick Cassée (1931 – 2023) kon de wereld met een etsnaald terugbrengen tot de essentie
	]]></title>
      <description><![CDATA[<p>„Dick Cassée, die in het verborgene de geringste vormen bemint.” Op deze manier omschreef schrijver K. Schippers de door hem bewonderde kunstenaar Dick Cassée. De in 1931 te Bloemendaal geboren Cassée was vooral bekend van zijn grafische kunst en had vanaf 1962 regelmatig solo-exposities in galeries, maar ook in het Stedelijk Museum Amsterdam en Schiedam, of in wat tegenwoordig het Kunstmuseum Den Haag heet. Dat verborgene zat er deels in dat Cassée een kunstenaar voor fijnproevers was. Het zal de reden zijn geweest dat een Wikipedia-pagina over hem werd verwijderd omdat er geen ‘bronnen’ waren voor de bewering dat hij een belangrijke rol zou hebben gehad in de Nederlandse grafiek. Wikipedia had het mis, de rol van Cassée in de wereld van grafiek was wel degelijk belangrijk. Het enige dat je hem kon ‘aanrekenen’, is dat hij niet met stromingen en trends mee ging, maar vanaf het begin autonoom was. „Dat zijn vakgenoten zagen hoe belangrijk zijn grafisch werk was, was belangrijk voor hem”, vertelt dochter Nathalie Cassée door de telefoon. „Hij zei altijd: ‘De wereld kan wel zonder mij, maar ik kan niet zonder de wereld’. Daarmee bedoelde hij dat hij zich liet inspireren door wat hij zag, veel filosofeerde over kunst en dat hij ook wel reactie nodig had op zijn werk.” Hij was weliswaar telkens bezig zich te vernieuwen, maar er was ook een rode draad, meent zoon Maarten Cassée: „De verbeelding van het landschap. Als kind ging hij al vroeg naar zee om schepen te tekenen, werkte aan het begin van zijn carrière figuratief, maar dat werd al snel abstract. Vanuit grafisch idioom zocht hij telkens manieren om de essentie van het landschap vast te leggen.” Wie kijkt naar werken van Cassée snapt wat er bedoeld wordt: vaak herken je de landschappen, teruggebracht tot enkele lijnen of dunne vlakken. Telkens was hij op zoek naar vernieuwende technieken. Schippers was een groot liefhebber van Cassée, al ontstond dat aanvankelijk vooral dankzij Cassées verhalen over kunst. Dat zat zo: Cassée studeerde aan de AKI in Enschede en had daar les van Aldo van Eyck. Schippers’ vriend Gerard Bron leerde Cassée in 1955 kennen tijdens militaire dienst. Cassée was toen al een groot liefhebber van kunst en literatuur, Bron was een gretige leerling en leerde zo werk van Beckett, Eluard, Klee, Miro en vele anderen kennen. Bron gaf die kennis weer door aan Schippers, met wie hij, samen met J. Bernlef, het tijdschrift Barbarber zou oprichten. Cassée werd zo het ‘kunstvoertuig’ in dat tijdschrift. „De lessen van Van -Eyck gingen via Cassée naar Bron en naar ons. Zo moest je die kennis te pakken krijgen, want in kranten en tijdschriften werd er toen nauwelijks over geschreven,” vertelde Schippers in een boek over Barbarber. Na zijn dienstplicht en studie aan het AKI werkte Cassée korte tijd als illustrator, tot hij zich in Parijs in het atelier van Stanley Hayter ging richten op het etsen. Met een etsnaald tekende hij in metaal, de rafelrandjes gaven zijn grafiek „een warme uitstraling”, aldus Rijksmuseum Twenthe in een beschrijving van zijn werk. Rudi Fuchs, voormalig directeur van het Stedelijk Museum Amsterdam, zocht de kracht in Cassées werk in de verbeelding. In het boek Dick Cassée – Grafiek (2010) schreef hij: „Het valt niet mee: iets schrijven over de verbeelding waarin vormgeving zo ingetogen is dat woorden rumoer worden en de beschouwing dreigen te storen. De stilte in de prenten van Dick Cassée is onbeschrijfelijk”. Dat ‘onbeschrijfelijke’ weerhield critici er niet van over het werk waarderend te schrijven. Mooi is hoe De Tijd in 1970 de woorden zocht door te reppen van „lucide helderheid” en de „prachtige druktechniek, waardoor briljante prenten ontstaan zijn”. In een interview met het Nieuwsblad van het Noorden zette hij zichzelf neer als een soort meditatieve avant-gardist: de rechtlijnige figuren zijn van een grote abstractie, maar niet koud. Andere recensenten omschreven hem als iemand die op zoek was naar een „harmonieus spanningsveld”. Vaak was er niet veel meer te zien dan inkepingen in wit papier: door ingesneden aluminiumplaten op papier te drukken. „Wit-op-wit”, want „vorm heeft geen kleur meer nodig”, duidde hij zelf het werk. Cassées werk was „poëzie van de lijn”, aldus het Limburgsch dagblad in 1978. In die lijn zat een wereld verborgen van het experiment. Dat was ook vast de reden dat hij meedeed aan misschien wel de merkwaardigste expositie die er ooit in Nederland plaatsvond: de ‘Lijnen-tentoonstelling’ in 1966. Het idee was dat het werk van kunstenaars teruggebracht moest worden tot een minimum. Alle kunstenaars die aan de expositie mee deden – en Dick Cassée was een van hen – moesten in het midden van een groot vel beginnen en dan als volgt te werk gaan: 12½ cm van boven beginnen, dan 50 cm doorgaan en het bord in verticale stand houden. Het idee erachter was een minimum aan persoonlijkheid aan een maximum aan opzettelijke gelijkvormigheid. Vanuit het idee dat kunst niet per se beter is wanneer die persoonlijker is, zoals veel critici toen al dachten, wilden ze af van de belemmering van het persoonlijke. Op zoek naar „de rust van het volstrekt neutrale” kwamen ze tot inwisselbaar werk. De exercitie slaagde maar deels, want niet iedereen hield zich aan de opdracht. Dat lag niet aan Cassée: hij trok de lijn precies zoals gevraagd, openstaand voor het experiment dat de curatoren voor ogen hadden. In de jaren zeventig was Cassée op steeds meer tentoonstellingen te zien, en in 1981 mocht hij de Jeanne Oosting-prijs voor aquarel in ontvangst nemen. Die was weliswaar voor figuratief werk, Cassée ontving hem voor een landschap, een minimalistisch werk, dat uit weinig meer bestond dan enkele horizontale lijnen, wat aangeeft hoe groot de zeggingskracht van zijn minimalistische middelen was. Daarna keerde Cassée weer wat vaker terug naar het figuratieve, zoals K. Schippers het omschreef bij een overzichtstentoonstelling in het Stedelijk Museum Amsterdam in 2001: „Hier doet iemand geestig en intelligent verslag van wat hij op z’n omgeving heeft buit gemaakt”. Zijn kerncollectie grafiek en aquarellen werd in 2015-2016 in het Prentenkabinet in Leiden opgenomen. Cassée bleef hard werken, tot en met zijn laatste jaren in het Rosa Spier Huis aan toe. Zijn kinderen zagen nog vele tekeningen die hij het afgelopen jaar had gemaakt, bekijkend met de blik die ze van hun vader hadden geleerd: sta open voor de verbeelding en geniet van de schoonheid. In deze -rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/01/26/dick-cassee-1931-2023-kon-de-wereld-met-een-etsnaald-terugbrengen-tot-de-essentie-a4188214</guid>
      <pubDate>Fri, 26 Jan 2024 19:27:53 +00:00</pubDate>
    </item>
    <item>
      <title><![CDATA[
		Hij liet merken dat hij je echt zág
	]]></title>
      <description><![CDATA[<p>Elke ochtend liep Giovanni Burke om kwart voor negen naar de deur. „Ik ga even naar beneden, de kinderen groeten”, zei hij dan. De Rotterdammer was sinds 2022 gedragsdeskundige bij jeugdzorginstelling Amzo, in een kantoorpand in Barendrecht. Amzo vangt kinderen op die, om wat voor reden dan ook, geen onderwijs meer volgen. Burke hielp ze de juiste plek te vinden. „Meester, ik mis Gio”, horen zijn collega’s nu van die kinderen. Ze zijn tussen de elf en vijftien jaar oud en hebben veel zorgverleners gezien. Vertrouwen winnen is een grote uitdaging. Het lukte Burke. Door te laten merken dat hij ze zág. Door eerst met kinderen te praten over luchtiger onderwerpen als voetbal, waar Burke zelf ook van hield. Burke nam voor iedereen tijd. Kwam je hem op straat tegen, dan stopte hij en vroeg hij naar je werk, of je vriendin. Hij wilde mensen helpen. Altijd. Het laatste halfjaar van zijn leven was hij écht gelukkig, zag vader Alwin. Vooral ook doordat Giovanni zijn zoon weer zag. Hij was niet meer samen met de moeder, sindsdien verliep contact moeizaam. Giovanni ‘Gio’ Renato Burke werd geboren op 9 november 1985 en groeide op tussen Rotterdam-Noord en Rotterdam-Zuid in, op het Noordereiland. Vader Alwin Burke is onderwijzer en oprichter van R&amp;B-groep Re-Play, onder andere bekend van hits als ‘Niemand’ en ‘Never nooit meer’ (met Gordon). Zijn moeder werkt bij de politie Rotterdam als administratief medewerker. Vrolijk en slim noemt Alwin zijn zoon. Van de rooms-katholieke Willibrordschool kregen zijn ouders te horen dat leren zo makkelijk was voor hem dat hij snel klaar was en vervolgens op avontuur ging. Dat wil zeggen: met andere kinderen kletsen. Daarom moest hij vaak voor in de klas zitten. In groep zes belandde Giovanni bij fotograaf des vaderlands Marwan Magroun in de klas. Ze vormden een groepje van de coole jongens die omgingen met de mooie meisjes, zegt Magroun lachend. Vader Alwin bracht ze weleens naar kindergabberdisco’s, vertelt de fotograaf. Ze voetbalden, feestten en hingen. Ook op latere leeftijd nog. Burke speelde bij Spartaan’20 op Zuid. „Hij stond voorin, scoorde in zijn eerste wedstrijd en kwam in het selectieteam. Maar na twee seizoenen stopte hij, trainen kostte te veel moeite”, zegt zijn vader. Als lid van Het Legioen, de supportersclub van Feyenoord, bleef voetbal wel in het leven van Burke, schrijft online platform Vers Beton in een necrologie. Na zijn overlijden hing een spandoek met zijn foto en de tekst „Gieks waka boeng mi boy” in het Feyenoord-stadion. ‘Goede reis, mijn jongen’, in het Sranantongo. Daarachter nog: „You’ll never walk alone.” Op het Erasmiaans Gymnasium in Rotterdam leerde Giovanni Burke vrienden kennen met wie hij een boekenclub vormde. In de vijfde klas bleef hij zitten – hij had op die leeftijd veel afleiding, zegt zijn vader. Meisjes, vrienden. De middag dat hij het nieuws over het doubleren hoorde stond hij huilend in de deuropening, en zei hij sorry tegen zijn vader, die hem dat jaar achter de broek had gezeten. Alwin troostte hem. Burke herpakte zich, haalde zijn diploma en ging sociologie studeren aan de Erasmus Universiteit. „Gio maakte op belangrijke momenten verstandige keuzes”, zegt Magroun. Burke studeerde af in 2015. Hij werd hypotheekadviseur, vooral om geld te verdienen, zegt zijn vader. Hij had er niet echt lol in. Dat had hij wel in projecten in zijn straat. Hij was nauw betrokken bij zijn Albregt Engelmanstraat in Delfshaven en hielp bij de bouw van geveltuintjes. Ook regelde hij met tulpen en klaprozen beschilderde tonnen, kocht hij plantjes en dacht hij mee over de inrichting van het Hudsonplein, aan het einde van de straat. Toen hij begin twintig was kreeg hij een zoon: Jayrell. Al voor de geboorte voelde hij de druk van het stereotiepe idee dat hij als vader van Surinaamse komaf zijn kind in de steek zou laten, zei hij in 2021 tegen NRC. En later, toen Jayrell er was, merkte hij dat ook. Soms subtiel. Bijvoorbeeld als hij zijn zoon naar de voetbal bracht. Dan kreeg hij complimenten. Alsof hij de grote uitzondering was. De moeder van Jayrell en hij gingen uit elkaar. Het werd moeilijk zijn kind te zien, hoewel Burke zijn best deed. Hij vertelt erover in de documentaire Life of Fathers van zijn jeugdvriend Magroun, inmiddels een bekend fotograaf. In de documentaire volgt Magroun alleenstaande vaders met een migratieachtergrond. Burkes momentje met zijn zoon, samen naar de kapper gaan, kon niet doorgaan, is te zien in de film. Jayrell was al naar de kapper geweest met zijn moeder. De worsteling om zijn zoon te kunnen zien maakt Burke soms somber, zegt hij tegen Magroun. Maar ook dát is vaderschap, en ook dát moest gezien worden, vond hij. Burke liet zich nooit in hokjes plaatsen, zegt Magroun. Samen schreven ze het plan voor de fotoserie en documentaire over de vaders. Magroun en een andere vriend stimuleerden hem daarna om meer met zijn talent voor schrijven en helpen te doen. Dat deed hij. Burke was betrokken bij een Japanse filmweek in Rotterdam. Hij werd leerbuddy bij een muziekstudio. Hij ging schrijven voor Vers Beton. Over peukjesrapers op het Hudsonplein bij hem in de straat. Of over het succes van het Surinaamse bruine café Cascade in zijn wijk, en hun gelijknamige gerecht. Rotterdams erfgoed, vond Burke. En uiteindelijk ging hij werken bij Amzo, waar hij kinderen met gedrags- en leerproblemen hielp. Hij was een natuurtalent, zeggen collega’s. Vanaf september 2021 werkte hij als redacteur voor History Matters, een project dat het koloniale verleden onder de aandacht wil brengen met een talkshow. Hoofdredacteur Wim Reijnierse noemt Burke een bedachtzame redacteur. „Hij was zich goed bewust van de tegenstellingen in de stad, en formuleerde daarom doordacht. Hij wilde niet kwetsen.” Scholieren begeleiden was hij goed in, zegt Reijnierse. Studenten waren soms gastredacteur. Burke stelde rustig vragen, doceerde niet. Door te delen over zichzelf, probeerde hij verhalen los te peuteren. Op zijn verjaardag, 9 november, was hij ziek. Hij had het hele gezin uitgenodigd voor een etentje in restaurant Malakka, een all-you-can-eat-restaurant. Burke niesde en snotterde. „Een griepje, dachten wij”, zegt vader Alwin. Anderhalve week later is hij gevonden onder een dekentje op de bank. Hij bleek een hersenvliesontsteking te hebben gehad. „Hij is eenzaam gestorven”, zegt Alwin. Hij had de arts nog gevraagd of Giovanni pijn had bij het sterven. Nee, zei de arts. „Het is een schrale troost.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/01/11/hij-liet-merken-dat-hij-je-echt-zag-a4186686</guid>
      <pubDate>Thu, 11 Jan 2024 19:27:53 +00:00</pubDate>
    </item>
    <item>
      <title><![CDATA[
		Aanvaller Michel Kruin (1933-2023) bereidde de weg voor de generatie Gullit-Rijkaard
	]]></title>
      <description><![CDATA[<p>Vier en later vijf Surinaamse spelers telde het eerste elftal van de Utrechtse voetbalclub Elinkwijk, dat in de jaren vijftig en zestig met tussenpozen in de Eredivisie uitkwam. Stopperspil Humphry Mijnals was de grote ster, aanvaller Michel Kruin had minder techniek maar liep de 100 meter volgens de overlevering in 11 seconden. Tot hoog in de bomen klom de voetbaljeugd om de twee publiekslievelingen te bewonderen. Mijnals overleed in 2016, zijn maatje Kruin stierf begin november op 90-jarige leeftijd. Zij waren wegbereiders van de latere generatie ‘Suriprofs’, zoals de helden van het EK in 1988: de Amsterdammers Ruud Gullit en Frank Rijkaard en de Utrechter Gerald Vanenburg die bij de amateurtak van Elinkwijk opgroeide. Ad van Liempt krijgt nog steeds kippenvel als hij jeugdherinneringen ophaalt, vertelt de 74-jarige programmamaker. „Die Surinaamse jongens maakten het voetbal aantrekkelijker, eleganter, verrassender. Ik had boven mijn bed de beroemde foto aan de muur van Mijnals’ omhaal in Oranje. Toen ik ‘op’ Zuilen [in het noordwesten van de stad] bij mijn oom een kop thee zat te drinken, zag ik hem met Kruin bij de bushalte op lijn 3 wachten. Moet je voorstellen: twee topspelers die met het openbaar vervoer naar huis reisden. Pure voetbalromantiek.” Van Liempt vervolgt: „Ik vroeg bij de bushalte Kruin om een handtekening, maar had geen papiertje. Toen scheurde hij een blaadje uit zijn agenda en zette hij er een krabbel op. Kruin was een hartelijke, sympathieke man.” En eerlijk. Toen hij tegen ADO hands maakte, vroeg hij arbiter Leo Horn het doelpunt af te keuren. Over Kruins voetbalkwaliteiten zegt Van Liempt: „Kruin had minder talent dan Mijnals en speelde ook nooit in Oranje. Maar hij was onwaarschijnlijk snel. Ik zag hem ooit een wereldgoal maken tegen MVV – zijn tegenstander leek wel stil te staan – en hij schoot de bal na een lange rush in de kruising. Even later een identieke situatie, toen schoot hij voorbij de cornervlag. Hij was een wispelturige speler.” Michel Kruin werd geboren in Moengo, Oost-Suriname. Hij voetbalde al op zijn zeventiende in het eerste van SV Robin Hood in Paramaribo, waar hij met zijn snelle -rushes het publiek op de banken kreeg. Via een aardappelhandelaar, een veredelde voetbalmakelaar, verhuisde hij in 1956 naar Nederland. Het Amsterdamse Blauw-Wit liet hem letterlijk in de kou staan na een lange bootreis, waarop Elinkwijk snel toehapte. Hans van Echtelt, oud-sportjournalist van het Utrechts Nieuwsblad, vertelt: „Elinkwijk-trainer Richmond zag spectaculaire actiefoto’s in Kruins plakboek en zei: inpakken en meenemen.” Bij zijn debuut maakte Kruin een hattrick. Van Echtelt (80) stond net als zijn latere vriend Van Liempt op de jeugdtribune bij Elinkwijk. „Ik fietste door wind en wind, van Cothen naar Zuilen, 25 kilometer heen en 25 kilometer terug, om die Surinaamse jongens te zien. DOS en Velox speelden dichterbij, maar Elinkwijk werd dankzij de Surinamers mijn club.” In 1970 zouden DOS, Velox en Elinkwijk fuseren tot FC Utrecht. Michel Kruin als speler van Elinkwijk in 1961 en Blauw-Wit in 1966 Na tussenstops bij stadgenoot DOS en (toch nog) Blauw-Wit nam Kruin in 1966 door een knieblessure gedwongen afscheid van het topvoetbal. Hij speelde nog twee seizoenen bij de Biltse amateurclub BVC, waarna hij op 35-jarige leeftijd helemaal met voetbal stopte. -Semiprof Kruin, in Suriname opgeleid als elektrotechnicus, werkte tijdens en na zijn voetbalcarrière bij de PTT/KPN in Utrecht. Later werd hij in de Jaarbeurs gestationeerd. Zijn dochter Ann Evers-Kruin (70): „Hij zorgde ervoor dat alle stands een telefoon hadden. Toen hij met pensioen ging kwamen internet en de mobiele telefoon, zijn werk was overbodig geworden.” Ad van Liempt herinnert zich „een magisch moment”. „Vele jaren na zijn voetbalcarrière liep ik door de stad en zag ik een grote, donkere man tot zijn middel in een diepe put staan om een telefoonleiding te repareren. Dat beeld vergeet ik nooit meer.” Michel Kruin had vier kinderen die na een vroege scheiding grotendeels door hun moeder werden opgevoed. Zijn oudste dochter Ann was vier toen ze verhuisde naar Nederland. Op haar twaalfde gingen haar ouders uit elkaar. Hij zou vijftig jaar bij zijn tweede vrouw blijven tot die in 2014 overleed. Ann: „Mijn vader was goed voor ons, streng maar sociaal. Er was altijd goed contact, maar pas na de dood van zijn tweede vrouw zijn we met kinderen, kleinkinderen en achterkleinkinderen weer echt tot elkaar gekomen. We zijn wel acht of negen keer naar Suriname teruggegaan. Hij zou er nog een gele ster in ontvangst nemen, een soort lintje als koninklijke onderscheiding, maar heeft dat helaas niet meer mogen meemaken. Er is nu nog wel een oorkonde onderweg.” Ann had een gelukkige jeugd, vervolgt ze: „Mijn vader zei altijd: als jullie je aanpassen aan Nederland, komt alles goed. We waren de enige donkere mensen in de wijk. Er was wel discriminatie, maar niet zo gevoelig als nu. Het werd op een lacherige manier afgedaan.” Haar vader had op het veld niet veel last van racisme, vertelt ze. „Abe Lenstra zei een keer: ‘wat moeten die mensen hier’. Hij is ook een keer bespuugd door een MVV’er en toen heeft hij die kerel een klap verkocht. Hij werd voor drie duels geschorst, waardoor hij geen topscorer van de Eredivisie werd.” Ann besefte als kind niet hoe populair haar vader was. „Ik ging wel eens kijken bij Elinkwijk, we woonden bijna naast de deur. Mijn vriendjes op school maakten daar handig gebruik van, die glipten gratis naar binnen.” Over de verbroedering na het overlijden van zijn tweede vrouw, vertelt zijn dochter: „Mijn man heeft mijn vader de laatste jaren overal mee naartoe genomen. Wij komen uit een echte sportfamilie, dat was bij zijn tweede vrouw anders. Hij is ook naar Swansea in Wales geweest, waar [oud-international] Michel Vorm een paar jaar keepte. Die is naar mijn vader vernoemd, zijn vader was bevriend met mijn vader.” Michel Kruin ging de laatste maanden langzaam achteruit. Ann: „Mijn zusje en ik waren zijn mantelzorgers. Hij was op, kon niet meer staan, maar was te trots om in een rolstoel te zitten of achter een rollator te lopen. Dus bleef hij liever thuis. Zijn negentigste verjaardag hebben we nog wel kunnen vieren.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/12/29/aanvaller-michel-kruin-1933-2023-bereidde-de-weg-voor-de-generatie-gullit-rijkaard-a4185558</guid>
      <pubDate>Fri, 29 Dec 2023 19:27:54 +00:00</pubDate>
    </item>
  </channel>
</rss>
