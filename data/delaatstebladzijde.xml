<?xml version="1.0" encoding="utf-16"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Mechtild Panhuysen en Michael Kabel stierven hand in hand, precies zoals ze hadden gepland]]></title>
      <description><![CDATA[<p>‘Hand in hand’ zijn ze heengegaan, Mechtild Panhuysen (89) en Michael ‘Chel’ Kabel (91), precies zoals ze het hadden gepland. Ze gingen samen, want het idee dat de een zou overlijden en de ander alleen achterbleef was een schrikbeeld. Om dat voor elkaar te krijgen, moesten ze wel elk afzonderlijk erkenning krijgen om euthanasie te ondergaan.  De deur van Mechtild en Chel stond altijd open, vertellen mensen die hen goed hebben gekend. Zij was innemend, hartelijk en praktisch, hij was bij eerste kennismaking wat stuurser, cerebraler en geen gangmaker.   „Toen ik een halve eeuw geleden kennismaakte met Chel, zaten we aan de bar bij het afstudeerfeest van mijn vrouw Hilde”, vertelt vriend Fred Huijgen. „Hij had een air van ‘ik wil hier niet zijn’. We hadden uiteindelijk een heel gezellige avond en daarna een levenslange vriendschap tussen ons en hen.” Typerend voor Mechtild vond Huijgen de la vol cadeautjes. „Ze had een grote kast in huis met een la en daar stopte ze af en toe cadeautjes in”, vertelt hij.  „Voor als ze een keer iemand iets wilde geven.” Bezoekers kregen volgens vriendin Anneke Bouma volop aandacht:  „Gesprekken gingen nooit over niks en ze waren heel complimenteus. Je voelde je supergewaardeerd.”    Hun huis was – eerst in Nijmegen, later in Warmond –  een magneet voor familie en vrienden. Toen hun dochter Gabriële twintig jaar geleden overleed, hadden ze het daar moeilijk mee, maar ze omarmden haar gezin, ook of misschien wel des te meer toen de schoonzoon hertrouwde.  Michael ‘Chel’ Kabel en Mechtild Panhuysen in Warmond, 2020  Foto’s privéarchief   „Het was een heel bijzonder stel”, zegt Mechtilds  jongste broer Titus Panhuysen, „dat zich bewezen heeft door zo lang bij elkaar te blijven.”  Chel kwam uit Amsterdam, Mechtild uit Maastricht. Ze was het derde kind in een gezin van negen dat in De Torentjes, een kasteeltje op de Pietersberg, woonde. Broer Titus was zestien jaar jonger.  „Toch heb ik veel tijd met haar doorgebracht. Ze was de spil in onze familie: belangstellend, energiek, ze belde altijd met iedereen.” Hoe verschillend de echtelieden qua karakter ook waren – en dan was hij ook nog eens uitgesproken lang en zij juist klein van stuk – er was  „een brede, gemeenschappelijk gevoelde basis”, aldus zoon Mark van Buchem. „Aandacht voor anderen, verantwoordelijkheidsgevoel en een moreel kompas waren daar belangrijke elementen van.”  Daarnaast was er de gemeenschappelijke interesse voor de kunsten. Chel had artistiek talent en maakte glas-in-loodramen, beelden en schilderijen. Op zijn laatste dag zei hij desgevraagd tegen zoon Mark:  „Als ik alles over mocht doen, zou ik mijn hele leven wijden aan glas-in-lood.”  Mechtild had gevoel voor taal; ze dichtte vanaf jonge leeftijd, geïnspireerd door haar vader die in zijn jonge jaren deel uitmaakte van een actieve en geëngageerde groep katholieke dichters. Daarnaast had ze een passie voor tuinieren, een familietraditie die ook in de volgende generatie wordt voortgezet.  Voor Mechtild en Chel trouwden, hadden ze beiden al een leven achter de rug. Zij trouwde in 1958 met huisarts Gerrit van Buchem, kreeg drie kinderen, maar het huwelijk hield geen stand. Ze trok met de kinderen van 6, 5 en 3 van Hilversum naar Nijmegen, omdat ze voor zichzelf toekomst zag in de logopedie en werk kon krijgen op een logopedieopleiding en in revalidatiecentrum Dekkerswald.  Chel was al jong ingetreden als dominicaan. Het leek de orde in 1959 een goed idee dat hij als veelbelovende pater sociologie zou gaan studeren, zodat hij  wellicht voorzitter van de KRO kon worden. Hij ging daar tegen zijn zin mee akkoord en haalde zijn doctoraal. Na de studie in Tilburg kreeg hij een baan aan de Katholieke Universiteit Nijmegen.  De jaren zestig gingen ook aan het klooster niet voorbij. Chel maakte deel uit van een groepje jonge paters dat gezamenlijk uittrad. Titus Panhuysen:  „Chel zei ooit tegen mij:  ‘Als ik niet gedwongen was geweest sociologie te gaan studeren, had ik nu misschien nog in een klooster gezeten’.”   Mechtild en Chel waren eind jaren zestig allebei op zoek naar hoe ze hun leven vorm konden geven. Ze wilden samen verder, maar de kinderen waren daarbij belangrijk. Frans, Mark en Gabriële moesten ook ‘ja’ zeggen. Ze waren beiden harde werkers, ook thuis en ook in het weekend.  Zij wijdde zich aan de logopedie en zag hoe gebrekkig destijds de behandeling was van afasiepatiënten, van wie al gauw gedacht werd dat ze dement waren. Mark van Buchem, hoogleraar neuroradiologie aan de Universiteit Leiden:  „Mijn moeder was een pionier in de behandeling van afasie. Dat was toen nog onontgonnen terrein.” Zijn broer Frans van Buchem, hoogleraar geologie in Jeddah in Saoedi-Arabië: „Ze zag daar ook van dichtbij het verval van ouderen in tehuizen.”  Mechtild Panhuysen (midden) met twee vriendinnen in Den Haag, circa 1957  Foto’s privéarchief Chel bleef verbonden aan de KU Nijmegen en promoveerde in 1985 op het proefschrift:  Wat vanzelfsprekend is omtrent doodgaan . Zes jaar later verscheen zijn boek   Doodgaan wil je thuis , wat paste in de toenmalige discussie over euthanasie, omdat hij ervoor pleitte dat mensen meer zeggenschap kregen over hun eigen manier van sterven.  Ze wilden graag samen sterven, hun leven was ‘voltooid’, zoals dat heet. Ze waren lid van D66 en lid van de Nederlandse Vereniging voor een Vrijwillig Levenseinde (NVVE). Liever wilden ze hun einde zelf bepalen dan dat ze verder gingen  „op een pad omlaag”, zoals zoon Mark het omschrijft.  „Mijn stiefvader Chel had dit voorjaar al een paar maanden in een hospice doorgebracht na een bacteriologische infectie.”  Het was kantje boord, maar hij mocht weer naar huis. Zijn moeder had diverse ouderdomsverschijnselen. „Niets acuuts, maar ze werd snel brozer.”  Toen was het voor het echtpaar duidelijk dat als ze samen wilden sterven, ze daar nu werk van moesten maken. Er volgde een periode van veel uitleggen en van iedereen afscheid nemen. Niet iedereen kon hun keuze waarderen.  Titus Panhuysen: „Mechtild was geestelijk nog zo helder. Ik respecteer hun besluit, maar ik had het er moeilijk mee. Ik beschouw het leven als een onnoembaar groot geschenk, dat je aanvaardt.”  Twee „geweldige euthanasie-artsen” van het Expertisecentrum Euthanasie stonden hen bij. Ze stierven zoals ze hadden geleefd: met de dierbaarste mensen om zich heen, niemand uitsluitend en vol overtuiging.   In deze rubriek   elk weekeinde  een portret  van iemand die recent is overleden.</p>]]></description>
      <guid>https://www.nrc.nl/nieuws/2022/11/18/mechtild-panhuysen-en-michael-kabel-stierven-hand-in-hand-precies-zoals-ze-hadden-gepland-a4148741</guid>
      <pubDate>Fri, 18 Nov 2022 00:00:00 +00:00</pubDate>
    </item>
    <item>
      <title><![CDATA[Hans Galjaard (1935-2022): onvermoeibaar ambassadeur van de klinische genetica]]></title>
      <description><![CDATA[<p>Verhalen vertellen kon hij als geen ander. Of hij nu voor een zaal met drieduizend toehoorders stond, voor een televisiecamera, of voor een handvol chirurgieverpleegkundigen, áltijd bracht Hans Galjaard zijn verhalen met hetzelfde enthousiasme, en met een groot gevoel voor humor. Met die innemende persoonlijkheid en zijn grote overtuigingskracht zette hij de klinische genetica in Nederland stevig op de kaart. Hij verbond   laboratoriumonderzoek met de patiëntenzorg en wist  politici, beleidsmakers en verzekeraars te doordringen van het belang van klinisch genetisch onderzoek. Als humaan geneticus had hij in geen betere tijd geboren kunnen worden. Toen hij 18 jaar was, in 1953, werd de structuur van dna ontdekt,  in 2001 was het complete menselijke genoom ontrafeld.    In 1940, op school in Leiden.    Foto privécollectie Hans Galjaard groeide op in Leiden, in een eenvoudig gezin. Hij studeerde geneeskunde in Leiden en promoveerde cum laude. In 1965 was hij mede-oprichter van de medische faculteit in Rotterdam, en in 1968 werd hij daar hoogleraar en hoofd celbiologie. De vroege dood van zijn gehandicapte broertje was bepalend voor zijn keuze voor de genetica. Die overleed op zijn achttiende aan een onbekende stofwisselingsziekte. Pas toen hij al jaren hoogleraar was, stuitte Galjaard op een foto van een Amerikaanse patiënt. Precies zijn broer. „Hetzelfde uiterlijk, dezelfde afwijkingen. Vijftien jaar na zijn overlijden had ik toch de diagnose”,  vertelde hij in 1995 aan  NRC .  Galjaard ontwikkelde in de jaren zestig en zeventig microbiochemische tests voor dragers van erfelijke ziektes. Met die tests konden in het vruchtwater van een zwangere vrouw eiwitten worden gemeten die wezen op een stofwisselingsziekte.    Toen zijn tests er waren, vonden ineens veel meer mensen abortus acceptabel in zulke gevallen.    De hoogleraar en afdelingshoofd celbiologie in zijn Rotterdamse lab in 1977.    Foto privécollectie Op zijn afdeling werd van verschillende ziekten de moleculaire en biochemische oorzaak opgehelderd, zegt Frank Grosveld, die hem in 1993 opvolgde als hoofd van de afdeling celbiologie. Galjaard ging verder met zijn afdeling klinische genetica en bracht die naar de internationale top. „Maar hij was ook altijd bezig met wat aan een ziekte gedaan kon worden. Zijn afdeling wist  het enzym dat bij de ziekte van Pompe defect is, in grote hoeveelheden te maken. Dat wordt nu als medicijn toegepast.” Hij was een visionair, zegt Dick Tibboel, die in 1979 als kinderarts onderzoek mocht komen doen op zijn celbiologie-afdeling. „Hij zag hoe belangrijk het is dat onderzoekers contact hebben met de kliniek, waar kinderen liggen met de afwijkingen die je onderzoekt. Dat was het begin van een unieke samenwerking.”   Patiënten ontving hij buiten de faculteit. Aan de Westzeedijk hield hij kantoor met zijn stichting klinische genetica. „Zo kon hij zelf alle beslissingen nemen – hij was graag  in control ,” vertelt Grosveld. Hij zat in allerlei adviesorganen, zoals de bio-ethiek-commissie van VN-orgaan Unesco. „Hij gaf advies van China tot Cuba.” De hoogleraar hield erg van Feyenoord. Met vrienden en collega’s ging hij geregeld op zondagmiddag naar wedstrijden. Geen woorden maar daden, het clublied, gold ook voor hem. Tenminste, zegt Tibboel, hij kon wel ontzettend praten, maar ging ook over tot actie.  Veel mensen hebben ideeën over onderzoek, maar haken af zodra het gaat over investeringen erin, zegt hij. „Sprak je met hem, dan ging je ook met iets concreets de deur uit.” Het gezin Galjaard was hecht. In het weekend maakten ze lange wandelingen door de duinen of over de Veluwe, waar ze een vakantiehuisje hebben: vader Galjaard met zijn vrouw Henriëtte (‘Ted’) en hun kinderen Robert-Jan, Kathinka en Erland, die later programmadirecteur van RTL werd. Ze woonden in Sassenheim bij Leiden, maar verhuisden later naar Krimpen aan den IJssel.  Grosveld herinnert zich Galjaard als een echte PvdA-man. „Vanuit die sociale insteek had hij een grote drang om in begrijpelijke taal uit te leggen aan het brede publiek wat er gebeurde in zijn vakgebied.” Hij gaf meer dan duizend lezingen, schreef  drie populair-wetenschappelijke boeken, en werkte vanaf 1972  mee aan zo’n honderd televisieprogramma’s, waaronder  Alle mensen zijn ongelijk , begin jaren negentig met Paul Witteman.  Daarbij was hij een voorvechter van vrouwenrechten. „In zijn voordrachten zei hij steevast dat vrouwen wereldwijd dezelfde opleidingsmogelijkheden moesten hebben als mannen.” Hij kon goed met vrouwen overweg, weet Grosveld. „Hij was een enorme charmeur. Maar altijd louter ten goede van de klinische genetica.”   In 2008.   Foto Walter Herfst Vooral de morele dilemma’s die prenatale diagnostiek opwerpt bediscussieerde hij graag, de laatste jaren met zijn oudste zoon Robert-Jan Galjaard, die als klinisch geneticus in Rotterdam in zijn voetsporen trad. Galjaard junior introduceerde de NIPT, een bloedtest die  standaard wordt aangeboden aan zwangere vrouwen. „Mijn vader was het er soms helemaal niet mee eens. Zijn tests waren diagnostisch, voor mensen die drager waren en wisten wat ze konden verwachten. De NIPT bied je aan als screening, aan alle zwangere vrouwen. Moet je dat wel doen? Wat zijn de psychische effecten ? Hoeveel onzekerheden accepteren we? Dat waren interessante discussies.” Áchter de camera voelde Galjaard zich ook erg thuis. Hij filmde letterlijk alles, of het nu mocht of niet – congressen, eindexamenuitreikingen, vakanties. „In zijn laatste jaren, toen hij bijna niet meer kon lopen, heeft hij honderden uren film gemonteerd”, vertelt zijn zoon. Ook voor zijn eigen uitvaart had hij al in 2015 een film van 21 minuten klaar staan. Galjaard is overladen met onderscheidingen. Na zijn pensionering in 2001 ging zijn werk voor internationale organisaties door, hij maakte veel reizen, vaak vergezeld door Ted. In het Museum Boijmans van Beuningen in Rotterdam maakte hij in 2011 de tentoonstelling ‘Schoonheid in de wetenschap’. Op de muren  projecteerde hij beelden van moleculen, cellen en schimmels, en een zich ontwikkelend embryo. Met drie oude vrienden van het Erasmus MC genoot hij wekelijks van een lunch aan de Kralingse Plas – goede gesprekken, een glaasje witte wijn, een toast met zalm. Van Dick Bootsma, emeritus hoogleraar genetica, moesten de vrienden drie jaar geleden al afscheid nemen. Nu resten Jan Molenaar (90), emeritus hoogleraar kinderchirurgie, en Henk Visser (92), emeritus hoogleraar kindergeneeskunde, ook van Hans Galjaard alleen nog de verhalen. In deze rubriek   elk weekeinde  een portret van iemand die recent is overleden. NRC licht net als voorgaande jaren een aantal mensen uit Op de kinderafdeling van het Juliana Kinderziekenhuis in Den Haag liep Hans Galjaard rond 1959 zijn co-schappen kindergeneeskunde. Foto Picasa</p>]]></description>
      <guid>https://www.nrc.nl/nieuws/2022/11/11/hans-galjaard-1935-2022-onvermoeibaar-ambassadeur-van-de-klinische-genetica-a4147566</guid>
      <pubDate>Fri, 11 Nov 2022 00:00:00 +00:00</pubDate>
    </item>
    <item>
      <title><![CDATA[Paul Grijpma (1948-2022) was een lefgozer die voor alles reporter was]]></title>
      <description><![CDATA[<p>‘We doen net of het de  NRC  is, geen gelul in de krant en ook geen slechte stukken”, zei Paul Grijpma over  De Bonjo , de krant voor gevangenen en het gevangeniswezen waarvan hij de hoofdredacteur was. Bluf en branie hebben altijd een rol gespeeld in de journalistiek, en Grijpma had er geen gebrek aan.  Dus aarzelde hij niet om dit voorjaar de publiciteit te zoeken, toen zijn krant dreigde te verdwijnen omdat de belangenorganisatie voor gedetineerden die deze uitgeeft haar subsidie leek kwijt te raken.  In NRC klaagden Grijpma  en directeur Jaap Brandligt, twee bevlogen zeventigers, samen hun nood. „De gedetineerden moeten er niet aan denken dat wij verdwijnen.” Het was nogal een ambitieuze vergelijking voor De Bonjo (oplage 8.000, verschijningen elke twee maanden), waar Grijpma in mei mee op de proppen kwam. Maar als ervaren journalist (ANP,  Het Parool ,  Elsevier , NOS Journaal) kende hij de waarde van een goede quote, zeker als die tegelijk een grap is. In september overleed Paul Grijpma onverwachts aan een hartinfarct, terwijl hij werkte aan een nieuwe editie van De Bonjo (de subsidie was verlengd). Hij was 74 jaar. „De Bonjo was zijn project”, vertelt zijn collega Brandligt. „Oorspronkelijk was het een nieuwsbrief, die hij heeft omgebouwd tot een krant. Hij wilde iets doen voor gedetineerden. Paul hield van mensen. Hij wist hoe het leven eruit kan zien.” Zijn eigen leven stond in het teken van de journalistiek, al vanaf zijn eerste stuk dat gepubliceerd werd, op zijn dertiende, in het blaadje van de hockeyclub. Ook toen al nam hij geen blad voor de mond. „Ik protesteer ertegen dat het hockeyveld zo ver weg is, over rotweggetjes vol bulten. Dat moest eens anders worden”, schreef hij. In 1983, drie jaar na de militaire coup in Suriname, haalde Grijpma als verslaggever van  Het Parool  de voorpagina met een  opzienbarende primeur . De Surinaamse ambassadeur in Nederland, Henk Herrenberg, zou contacten hebben gelegd met Colombiaanse cocaïnehandelaren.  Drie jaar eerder had het Surinaamse leger met een staatsgreep de democratisch gekozen regering afgezet. Maar de junta van legerleider Bouterse zat inmiddels financieel in het nauw, schreef Grijpma, en had belangstelling voor een aanbod van drugshandelaren om vijftig miljoen gulden te betalen als ze via Suriname een nieuwe doorvoerroute naar Europa mochten opzetten. Herrenberg zou in Bogotá contact met de cocaïne handelaren hebben gelegd, aldus het stuk.  De ambassadeur eiste een rectificatie, en spande een kort geding aan om die af te dwingen. Voor Grijpma waren het spannende maanden, vooral toen de rechter de krant verplichtte te rectificeren – wat vervolgens ook gebeurde. Maar des te beter smaakte de overwinning toen het Gerechtshof in hoger beroep bepaalde dat de rectificatie niet nodig was geweest. Ook een poging van Herrenberg om Grijpma strafrechtelijk te laten vervolgen liep op niets uit.  „Paul vond: verslaggever zijn is geen baan maar een bestaan”, zegt Gerri Eickhof, verslaggever bij het NOS Journaal. Hij leerde Grijpma kennen in 1989, toen die als verslaggever bij het Journaal kwam werken. Hij mocht meteen op reportage naar Berlijn, waar de Muur net was gevallen. Grijpma was toen 41 en ervaren als  schrijvend journalist. In binnen- en buitenland had hij veel reportages gemaakt, nieuws boven water gehaald en verslagen. Maar televisie-ervaring had hij niet. Jongere collega’s als Eickhof die zelf graag verslaggever wilden worden waren niet blij dat iemand ‘van buiten’ de begeerde positie kreeg. „Dat was een teleurstelling. Maar Paul was een aardige kerel en heel enthousiasmerend: als je met hem over een onderwerp sprak was het al snel vanzelfsprekend dat we er ook iets mee gingen doen. Binnen een week werd hij in de armen gesloten. „Hij was, met een Engels woord,  a character , iemand die niet inwisselbaar is, een kleurrijk mens zoals we die niet meer hebben in de journalistiek en bij de NOS al helemaal niet meer. Als persoon Paul Grijpma nam hij de kijker mee in zijn bevindingen. Z’n reportages waren ook altijd verhalen. Dat was heel prettig voor de kijker. Hij was een verteller met lef, een lefgozer, als mens en als reporter.” Na twaalf jaar vertrok Grijpma bij de NOS. „Het Journaal streefde in toenemende mate een neutrale journalistieke koers na”, zegt Eickhof. „Daardoor werd het wenselijk dat verslaggevers juist wèl min of meer inwisselbaar zouden zijn. Ze moesten hun persoonlijke ingevingen meer en meer opzij zetten. Luisteren naar kantoor, dat paste Paul niet. Dat hij een lefgozer was werd zo langzamerhand meer een nadeel dan een voordeel.” Maar stilzitten was niets voor de energieke Grijpma. De journalist werd communicatieadviseur, mediatrainer en via zijn partner, de actrice Eva van Heijningen, kwam hij in contact met een theateragent in Berlijn. „Die zag zijn mooie, karakteristieke kop en zei meteen: we kunnen vast wel eens een journalist gebruiken”, vertelt Van Heijningen.  „Binnen drie weken stond hij als Nederlandse rechercheur in een aflevering van populaire krimi  SOKO Köln . In het script had hij gelezen dat hij een sjofele regenjas aan moest. Daar voelde hij niets voor. Daarom gaf hij aan de kostuumafdeling te kleine maten door. Toen op de dag van de opnames bleek dat de voor hem bestemde jas niet paste, kon hij de situatie redden met de mooie jas die hij natuurlijk zelf had meegenomen.” In één van de vele filmpjes die Van Heijningen met hem maakte vraagt ze wat een journalist altijd bij zich moet hebben. „Warme kleding”, antwoordt hij resoluut, „anders kan je je werk niet goed doen.” En, voegt hij er met een semi-ernstige blik aan toe, „een touwtje. Het is altijd zo dat je op een reportage soms een touwtje nodig hebt.” Als vriend en collega Max Smolka, redacteur van de  Frankfurter Allgemeine Zeitung , in Nederland was, vergezelde Grijpma hem vaak op reportages. „Voor de gezelligheid en om informatie te delen. Ik verbaasde me over de breedheid van zijn kennis.  Anders dan ik had hij geen enkele drempel om mensen op straat aan te spreken. En hij suggereerde me altijd veel ideeën voor stukken. Hij zei eens: ‘Zodra ik wakker word, zie ik onderwerpen.’  „Toen ik deze zomer in Amsterdam was belde Paul op: ‘Kom je mee naar Montfoort’? Mijn kleindochter speelt daar een hockeytoernooi. Je moet ook wat anders van Nederland zien dan alleen maar politici en bestuursvoorzitters.” Juurd Eijsvoogel In deze rubriek   elk weekeinde  een portret  van iemand die recent is overleden.</p>]]></description>
      <guid>https://www.nrc.nl/nieuws/2022/11/04/een-lefgozer-die-voor-alles-reporter-was-a4147273</guid>
      <pubDate>Fri, 4 Nov 2022 00:00:00 +00:00</pubDate>
    </item>
    <item>
      <title><![CDATA[Diana Gemert had oog voor iedereen in haar buurtje. Voor zichzelf kon ze niet goed zorgen]]></title>
      <description><![CDATA[<p>Vanaf ver om de hoek hoorde je haar aan komen lopen, tetterend tegen elke passant. Met het volume van een scheepstoeter en een intonatie als een sirene. Dag Buur-Vrouw! Het schalde decennia tegen de gevels van de Swammerdambuurt, een oud buurtje in Amsterdam-Oost, in de oksel van de Weesperzijde, de Wibautstraat en de Torontobrug.  Diana Gemert was hier de koningin. Met haar lange dunne lichaam was ze altijd aan de sjouw. Dan had ze ergens in de stad hockeysticks gevonden voor de buurtkinderen. Of wilde ze op strooptocht richting ‘de Appie’ even wat schilderijtjes bij je stallen. Ze was duidelijk niet helemaal honderd. En leek ook vaak onder invloed. Maar ze had alle aandacht voor elk levend wezen op haar pad. Onthield welke poes er naar de dierenarts was geweest. Wiens kleinkinderen wanneer jarig waren. En de buurt hield evenveel van haar.   Dat blijkt ook uit de inzamelingsactie die voor haar begrafenis is gehouden. Er werd in een week 7.000 euro opgehaald. Een paar honderd man kwam een laatste eer bewijzen. Het waren mensen van diverse pluimage, maar niemand zo extravagant als zij. Voor haar vermogen om, ondanks haar bagage, van elke dag een feest te maken, klonk bij haar uitvaart een lang en luid applaus.  Diana Gemert werd 53 jaar geleden in Paramaribo geboren. Haar vader bracht haar, amper zes weken oud,  naar een kindertehuis. Als peutertje was ze apathisch. Met een domineesvrouw kwam Diana naar Nederland, waar ze in een psychiatrische kinderkliniek belandde. Cees Lutz,  onderwijzer daar, ontfermde zich over haar.  Lutz en zijn vrouw Rose hebben de opvoeding van Diana van haar vierde tot haar achttiende jaar volgehouden, maar dat was niet makkelijk. Het was „een kind met twee gezichten”. In de buitenwereld – waar niemand dichtbij kwam – was ze vrolijk en zong ze liedjes en was iedereen haar vriend. Maar als ze zich bedreigd voelde – bijvoorbeeld wanneer ze vermanend werd toegesproken – dan  „gingen de luikjes dicht”. Ze kon zich niet hechten en haar verdriet niet uiten. Deed een ander kindje lelijk tegen Diana in de klas, dan lachte ze keihard. Ze was heel angstig en plaste al die tijd in bed.  Maar Diana heeft wel „een normale, leuke jeugd gehad”, vertelt haar pleegvader.  „Met vakanties en partijtjes. In een veilig dorpje,  Lisserbroek.” Haar fantasie viel toen al op. Een vakantiebaantje in het ziekenhuis? Geheel verzonnen. Krantenwijk? De stapels lagen  onder haar bed. Maar Diana heeft wel  de mavo afgemaakt en begon vol goede moed aan een bakkersopleiding in Amsterdam, zeggen haar pleegouders, die haar in Amsterdam uit het oog verloren. Diana wilde kok worden.  Is ze  ook topmodel geweest, ontwerper bij Ferrari, informant van de FBI? Ze vertelde haar buurtbewoners eens dat ze voor   The New York Times  werkte en fraude onderzocht. Undercover was ze naar Nederland gekomen om hier als dekmantel een krant op te richten. Ze zei ook altijd dat ze een zoon had. Die was soms astronaut, dan weer directeur van Google.  Werkelijkheid en fantasie liepen nogal eens door elkaar, maar dat bomt niet, sprak schrijver en buurtgenoot Karina Schaapman bij haar uitvaart  „Werkelijkheid en fantasie liepen nogal eens door elkaar”, sprak schrijver en buurtgenoot Karina Schaapman op de Nieuwe Oosterbegraafplaats, „maar dat bomt niet. Want haar hartelijke groet was altijd waar.” Andere buren noemen Diana Gemert vrolijk, intelligent en grappig. Kwam een praatje je niet uit, dan was dat ook oké, aldus Oswald Schwirtz, die net was begonnen aan het maken van een documentaire over Gemert. „Dan zei ze: ‘Geeft niet schat, ik kom over een uurtje terug’, en ging ze even kwark eten. Haar lievelingseten.”  Ongeloof was er niet alleen over haar levenswandel, maar ook over haar  levenseinde. In de nacht van 10 oktober werd de buurt wakker van brandweersirenes.  Bij een felle brand in haar woning aan de Mauritsstraat , vermoedelijk veroorzaakt door kaarsen, kwam Diana Gemert om het leven. Daarna werd bekend dat ze al bijna een jaar was afgesloten van gas en licht.  De week hierna klonk er ontzetting in de straten. Hoe kón dit gebeuren? Hadden buurtbewoners dit kunnen voorkomen? En wat moesten ze nou zonder haar? Dit was een buurt met peperdure panden aan de Weesperzijde, en met sociale problematiek in de (slinkende) sociale woningbouw daarachter. Buurtkoningin ‘Diaan’ verbrak hier al zeker vijftien jaar lang  elke dag het ijs. Juist zij die aan de rand van de maatschappij leefde, vormde het middelpunt van de sociale cohesie.  Haar eigen huis was bepaald geen paleisje, vertelt Schwirtz, die na heel lang aandringen voor zijn documentaire onlangs bij haar binnen mocht komen. Hij vindt het vreselijk om te moeten zeggen, „maar een varken heeft het nog beter. Er was níéts, in haar huis. Níéts. Betonnen vloeren, geen verwarming, geen elektra, geen keuken en ook geen bed. Ze vroeg altijd om kaarsen, dat vond ze zo gezellig, zei ze,  maar nu blijkt dat ze het gewoon koud had en de kaarsen warmte gaven.” Directe buren vertellen dat ze de laatste jaren veel last hadden van geluidsoverlast en stank, waarna de GGD de woning van Diana Gemert tweemaal heeft ontruimd en wooncorporatie De Key Gemert uit haar huis probeerde te zetten. De rechter zou later deze maand uitspraak doen.  Ze vertellen ook dat er nooit hulpverleners bij Gemert over de vloer kwamen, terwijl ze overduidelijk niet goed voor zichzelf kon zorgen. Ze verzamelde grofvuil. Haar urine sijpelde door het plafond van de onderbuurman. Maar Gemert liet  ook amper hulp toe. Ze vertelde regelmatig over hulpverleners die zíj juist hulp zou  verlenen.  Jessica [achternaam bekend bij de redactie], die in de buurt een soepwinkel runde waar Diana vaak kwam, is toevallig ook ambulant crisiswerker.  Hier zijn heel grote fouten gemaakt door de instanties, zegt zij na afloop van de plechtigheid. Het kán volgens de voorschriften niet dat mensen worden afgesloten van verwarming en elektra, dat Gemert leefde zonder bed. Haar dood had voorkomen kunnen worden, meent  Jessica. De rol van de betrokken instanties (de ggz, gemeente, GGD en de woningbouwvereniging) verdient diepgravend onderzoek. De verloren zoon bleek in ieder geval geen illusie. Hij was aanwezig bij de uitvaart. Hij bleek een muzikant. En was inderdaad zo knap als zijn moeder Jan en alleman had verteld, zo werd gefluisterd.  Van het ingezamelde geld dat overbleef, komt een gedenkteken langs de Amstel. En misschien ook een eenmalige uitgave van de dekmantelkrant die Gemert wilde oprichten om Amerikaanse corruptie aan te pakken. Hoe die moet heten, had ze zelf al bedacht:  De Buurtoptimist . In deze rubriek   elk weekeinde  een portret  van iemand die recent is overleden.</p>]]></description>
      <guid>https://www.nrc.nl/nieuws/2022/10/21/diana-gemert-had-oog-voor-iedereen-in-haar-buurtje-pas-na-haar-dood-bleek-dat-zij-niet-voor-zichzelf-kon-zorgen-a4145897</guid>
      <pubDate>Fri, 21 Oct 2022 00:00:00 +00:00</pubDate>
    </item>
    <item>
      <title><![CDATA[ Immanuel Klein leefde als een kluizenaar. Geld en tijd waren ondergeschikt ]]></title>
      <description><![CDATA[<p>Het talent van Immanuel Klein werd al vroeg opgemerkt. Zijn docent kunstgeschiedenis exposeerde  Kleins reproducties  in de gangen van de Vrije School in Den Haag, omdat ze  niet te onderscheiden waren van meesterwerken van Rembrandt en Turner.  Tijdens zijn studie cello aan het Haagse conservatorium zocht Immanuel Klein meer uitdaging, en hij deed auditie om ook de studierichting componeren te kunnen volgen. Toen de directeur tijdens de auditie toevallig binnenliep zei hij: „Immanuel Klein? Die kan alles, neem maar gewoon aan.” Jeugdvriend Taco Sorgdrager woonde eens een repetitie bij waar Kleins compositie  Iris  werd geoefend. „Immanuel greep in om de uitvoerende cellist te vertellen hoe hij een lastige passage beter kon spelen. Dat deed hij op zo’n helpende manier dat de cellist zelf ontdekte hoe het ook kon, wat hij kon beleven tijdens het spelen, waardoor het beter werd.”  In dat stuk had Klein de relatiebreuk met zijn toenmalige vriendin en moeder van zijn zoon verwerkt. Hij keerde zich destijds af van het vaderschap en de bijbehorende verantwoordelijkheid naar zijn zoon Andrik – de relatie met hem groeide pas toen  Andrik volwassen was.  Jarenlang combineerde hij verschillende disciplines. Zijn keuze voor een opleiding in de muziek betekende een pijnlijk verlies van de beeldende kunst. Na zijn muzikale loopbaan koos hij rond 2002 toch voor met name beeldhouwen en fotografie.    Volgens Sorgdrager voelde Klein altijd wel dat mensen hoge verwachtingen van hem hadden zodra ze zijn dubbeltalent opmerkten. Hem interesseerde dat weinig. „Hartstocht was zijn drijfveer”, zegt  Sorgdrager, die altijd goed bevriend bleef met Klein. „Hij hield gewoon van alles in deze wereld. Hij wilde precies weten hoe de dingen zijn én hoe de dingen van elkaar verschillen. Hij maakte bewerkingen van foto’s van zijn reizen en drukte die vele malen af, steeds op ander papier. Elke papiersoort verschilde in de kleinste nuances van de ander bijvoorbeeld in dikte, structuur of kleur. Pas als hij me liet zien dat het ene witte vel toch echt iets geler was dan het andere zag ik het ook. Voor hem was het essentieel zulke details te zien, te gebruiken en recht te doen.”  Dat anderen minder oog voor detail hebben maakte hem enigszins verbitterd. Eenzaam ook. Zijn enige zus Odilia vermoedt dat de periodes die hij doorbracht in het Italiaanse beeldhouwersdorp Pietrasanta, bij de  marmergroeves van Carrara, behoorden tot zijn gelukkigste. In 2009 was hij er drie maanden als  artist in residence . In die setting kon hij wel degelijk genieten van samen met anderen werken en rode wijn drinken. Hij maakte indrukwekkende uitvergrotingen in marmer van het binnenoor en het evenwichtsorgaan. Wat hem betreft drukte dit  met zijn drie halfcirkelvormige kanalen precies uit wat een sculptuur was: een brug tussen binnen en buiten; een vibrerende verbinding tussen kunstwerk en toeschouwer. Beeldengalerij het Depot in Wageningen kocht werken van Klein en organiseerde in 2019 een solotentoonstelling. „Ik bezocht hem in zijn woning en atelier in Den Haag”, vertelt artistiek leider Johan Luijmes. „Hij was bezig met zandverstuivingen, via Google Earth maakte hij virtuele reizen door de woestijn. In zand, ijskristallen of zeewier zag hij wat hij sculpturale fenomenen noemde die hij nauwgezet probeerde na te maken.”  Natuurlijke processen fascineerden hem. Twee zoutlikstenen voor sabel-antilopen die hij in 1990 had gekregen van een dierenverzorger in Diergaarde Blijdorp brachten hem jaren later tot een van zijn belangrijkste werken:  Erosion , als een steen waar een dier met zijn tong een spoor heeft ingesleten. Voor zijn sculptuur  Remembering Tara  zette hij met zijn vingers de eerste akkoorden van Debussy’s ‘Claire de lune’ in het zand en maakte daar een afdruk van. Sorgdrager noemt zijn vriend een omgekeerde cartograaf: „Wat je denkt te kennen maakte hij juist onbekend, zodat je als toeschouwer de wereld opnieuw moet gaan ontdekken. Ik was zeer geraakt door een glasplaatje dat hij in een specifieke vorm had geslepen, maar ik kon totaal niet plaatsen wat het moest voorstellen. Terloops vertelde hij me dat hij de vorm was tegengekomen in een atlas, het diepste deel ter wereld in een oceaan werd ermee weergegeven. Van zo’n bestaande vorm maakte hij dan zijn eigen versie.” Klein was  streng voor zichzelf. Dingen moesten precies worden zoals hij voor ogen had, tijd en geld waren ondergeschikt. Gevolg was dat hij regelmatig onder de armoedegrens leefde. Zodra hij geld had kon hij linea recta naar de winkel lopen om nieuw materiaal of een jas van Armani te kopen. Hij verkoos een bestaan dat vaak meer weg had van kluizenaarschap boven een burgerlijk sociaal bestaan.  Zijn zus Odilia herinnert zich hoe strak hij zich vroeger al hield aan de opdrachten die hij zich gaf: „Tijdens een zomervakantie wilde hij mij elke dag portretteren, dat moest binnen vijftien minuten en zijn tekening moest perfect gelijken met mijn gezicht. Toen hij zichzelf banjo leerde spelen, oefende hij fanatiek om het aantal aanslagen op te voeren.” Fotograferen leerde hij al jong van zijn vader. Beiden hadden een sterke persoonlijkheid, waardoor ze flink konden botsen. Odilia: „Ik vond het contact met Immanuel ook niet gemakkelijk. De afgelopen jaren hadden we een soort onafgesproken omgangsvorm gevonden door over eten te praten. Met welk bier en welke specerijen je een goede Vlaamse stoof kon maken. Daarin vonden we meer overeenkomst dan in zijn muziek; zijn composities waren heel knap, maar ik werd er  onrustig van.”  Sorgdrager: „Zijn ouders hebben hem vanuit hun antroposofische levenswijze veel mogelijkheden geboden om zijn kunstenaarschap al jong te ontwikkelen. Maar zijn eigen benadering was veel aardser. Hij zocht tot op het bot uit hoe materie in elkaar steekt, welke natuurkundige wetten gelden en hoe hij zich ermee kon uitdrukken om zijn eigen wending ergens aan te geven.”  In 2020 werd darmkanker bij hem geconstateerd. In zijn laatste jaren leerde hij zichzelf vibrafoon spelen, een instrument dat iets weg heeft van een xylofoon.  In de begintijd van zijn ziekte heeft hij nog voor vibrafoon gecomponeerd: stukken voor dansers in een theatervoorstelling. Hij voerde de muziek zelf uit, ongeveer een jaar voor zijn overlijden in september.  In deze rubriek   elk weekeinde  een necrologie van iemand die recent is overleden.</p>]]></description>
      <guid>https://www.nrc.nl/nieuws/2022/10/18/immanuel-klein-leefde-als-een-kluizenaar-geld-en-tijd-waren-ondergeschikt-a4145498</guid>
      <pubDate>Tue, 18 Oct 2022 00:00:00 +00:00</pubDate>
    </item>
    <item>
      <title><![CDATA[Roel Neijts (1985-2022) wilde écht weten hoe het leven werkt]]></title>
      <description><![CDATA[<p>Op z’n elfde staat Roel Neijts zenuwachtig op de stoep van het Oertijdmuseum in Boxtel: of hij hier misschien mag komen werken na schooltijd. Museumdirecteur René Fraaije vindt het goed. Roel, gefascineerd door de stenen en fossielen die hij fanatiek verzamelt, leidt bezoekers rond en helpt bij het prepareren van de oeroude botten.  „Hij observeerde alles tot in detail”, zegt Fraaije. „Een leergierig jongetje, dat droop er meteen vanaf.”  Als Roel gaat studeren, biologie in Nijmegen, verliezen ze elkaar uit het oog. Fraaije ziet hem tien jaar later terug bij de verdediging van zijn promotieonderzoek naar de embryonale ontwikkeling van gewervelde dieren aan het Hubrecht Instituut in Utrecht. „Kleine Roel was een meneer geworden. Een wetenschapper. Prachtig om te zien.”  Roel was een enorm talent, zegt Jacqueline Deschamps, zijn wetenschappelijk begeleider en copromotor. Als student valt hij op door zijn „toewijding en enthousiasme”.  „Hij wilde écht weten hoe het leven werkt, vanaf het allerkleinste onderdeel, hij wilde het snáppen. Liet zich niet afschrikken door nieuwe technieken en fietste ’s avonds en in het weekend heen en weer naar het lab om zijn muizenembryo’s en kweekjes nog een extra keer te controleren.” Roel Neijts in 1998.  Foto Privécollectie   „Hij had alles in zich om een succesvol wetenschapper te worden”, zegt hoogleraar Wouter de Laat, onderzoeksleider van de afdeling aan het Hubrecht, waar Roel de laatste jaren van zijn leven onderzoek doet naar CTCF, een eiwit dat mogelijk een rol speelt bij het ontstaan van kanker. „Je moet een zekere bevlogenheid hebben om het te maken als wetenschapper en Roel was extreem gepassioneerd. Hij las álles, had een ongelooflijke kennis en vond het allemaal fantastisch.” Na zijn promotie kan hij als postdoc aan de slag op het prestigieuze Institut Pasteur in Parijs – een droomplek voor Roel.  Samen met zijn vrouw, NRC-redacteur Anne Dohmen, en hun oudste twee kinderen woont hij ruim twee jaar in Gif-Sur-Yvette, net buiten Parijs. Het vaderschap verandert hem, ziet zijn moeder, Nel van Weert. Vlak na de geboorte van de oudste kan ze haar ogen niet van hem afhouden. „Er stond een andere Roel voor me. Een vader die ontplofte van liefde.” De gedreven wetenschapper krijgt er een passie bij: zijn gezin.  „Roel was een fantastische vader”, zegt zijn schoonmoeder Trudy Dohmen. „Toen de kinderen wat ouder waren, maakte hij de meest waanzinnige bouwwerken van Duplo. Wat de kinderen bedachten, ging hij met ze maken. Hij liet ze alles zien: de natuur, de paddestoelen in het bos, de mieren. Hij wilde kennis overdragen, en de schoonheid van het leven.”  Dat ging soms best ver. „Letterlijk elke steen moest worden omgedraaid. Wat zie je nou? Alles moest voortdurend worden onderzocht.”  Voor de kinderen moest alles wijken, zegt zijn moeder. „Kwamen wij na uren in de auto aan in Parijs, wilde hij nét met ze naar buiten. Dus hup, daar gingen we weer. De koffie kwam later wel, zei Roel.”  Frankrijk heeft alles wat Roel mist in Nederland: ruimte, échte natuur, écht lekker brood en een warme lunch op het Institut Pasteur.  Het leven is er beter, vindt hij, en de mensen relaxter. Zijn mede-forensen in de dagelijkse trein naar Parijs lezen bóeken, zegt hij in die tijd lyrisch tegen iedereen die het wil horen. „Parijs was misschien wel de allergelukkigste tijd van zijn leven”, zegt zijn moeder. „Hij wilde helemaal niet terug naar Nederland.”  Een epileptische aanval, uit het niets, maakt in een klap een eind aan dat geluk. Een hersentumor. Verwachte levensduur: tien tot vijftien jaar.  Hoe leef je door met een tijdbom in je hoofd? Voor Roel kan dat maar op een manier: hopen, nee rékenen op een wonder en leven bij de dag. Elke ochtend staat hij op met één voornemen: vandaag wil ik een zo goed mogelijke vader zijn. En dus bakt hij midden in een chemokuur dertig pannenkoeken op het verjaardagsfeestje van de middelste en hangt hij na een lange dag in het ziekenhuis met een vork over de rand van de wc om de doorgeslikte melktand van zijn dochter te zoeken.  Roel Neijts had twee grote passies: zijn gezin en zijn werk als wetenschapper.  Foto Privécollectie „Rondom de tumor heen functioneren we gelukkig als een heel gewoon gezin”, schrijft Anne in een mail aan familie en vrienden. Roel benadert zijn ziekte als een wetenschapper. Leest alle publicaties over hersentumoren, slikt verschillende supplementen en probeert mee te doen aan wetenschappelijke experimenten overal ter wereld – wat tot zijn grote verdriet uiteindelijk niet meer lukt.  „Hij wist: als ik er niet zelf achteraan ga, ga ik dood”, zegt Wouter de Laat. „Hij was gefrustreerd over de standaardbehandelingen die hij kreeg, omdat hij wist dat die niet toereikend zouden zijn.”  Hij wil het einde zo lang mogelijk uitstellen. Tijd winnen om de kinderen op te zien groeien. Hij geloofde oprecht dat hem dat zou lukken, zegt Trudy Dohmen. „En daardoor geloofde ik het ook. Ik dacht: jij gaat het redden en dan ga je de Nobelprijs winnen, omdat je hebt uitgevonden hoe je kunt genezen van een hersentumor. Nu denk ik: hij kon niet anders. Dat blinde geloof hield hem overeind. Om verder te kunnen, móest hij de regie houden en geloven in een goede afloop. Anders won de angst.” Op de golven van die hoop wordt in het najaar van 2020, tussen twee scans door, hun jongste zoon geboren.  Snel daarna blijkt dat de tijd die hem rest veel korter is dan gedacht.  In Maarn, waar het gezin na terugkeer in Nederland een huis koopt aan de rand van het bos, verzoent Roel zich met Nederland. Ze wonen, ontdekt hij, vlak bij het ‘stilste plekje van Nederland’, een door natuurorganisaties officieel aangewezen  locatie in het bos met uitzicht op de heide.  Als Roel de plek vindt, is hij aanvankelijk teleurgesteld. Zelfs híer hoor je in de verte auto’s razen over de A12. Toch wordt het een van zijn lievelingsplekken – en die van Anne en de kinderen.  Zijn geboortedag – op 14 oktober zou hij 37 jaar zijn geworden – gaan ze hier vieren.</p>]]></description>
      <guid>https://www.nrc.nl/nieuws/2022/10/14/roel-neijts-1985-2022-wilde-echt-weten-hoe-het-leven-werkt-a4145055</guid>
      <pubDate>Fri, 14 Oct 2022 00:00:00 +00:00</pubDate>
    </item>
    <item>
      <title><![CDATA[De eerste  bandjesboeker van Tivoli]]></title>
      <description><![CDATA[<p>Dat ze een grote rol had gespeeld in de opbouw en ontwikkeling van Tivoli, het bekende muziekpodium in Utrecht, had ze haar familie in Limburg nooit verteld. „Typisch Ine, die was niet van het opscheppen”, zegt haar vriend Erik Welmers. Toch valt volgens velen haar bijdrage aan de popcultuur in Utrecht niet te onderschatten. Ine Arets was een icoon in de coulissen van Tivoli. Begin jaren tachtig was er in Utrecht nauwelijks een plek te vinden voor jongeren, laat staan waar ze muziek konden luisteren of bandjes zien spelen die zij graag wilden zien. Utrecht was, anders dan nu, een rauwe stad. Een verloederde stad vooral. Veel nu onbetaalbare grachtenpanden stonden leeg, de ramen dichtgetimmerd. Gecombineerd met het woningtekort in die tijd zorgde het voor een actieve krakersbeweging.  Ook Arets, die pedagogiek studeerde in Utrecht, woonde in 1981 in een kraakpand. Het was via haar woongroep dat ze zich bij Komitee Tivoli Tijdelijk aanmeldde. Het Komitee ontleende de naam aan het houten Tivoli-pand – waar voorheen het Utrechts Symfonie Orkest gevestigd was – dat ze hadden gekraakt. Dat gebouw brandde af, en dus zochten ze een nieuw pand waar ze hun poppodium voor alternatieve muziek konden starten. Ze was erbij toen Oudegracht 245 werd bestormd, waar ze uiteindelijk tot 2014 zouden blijven zitten.  „Dat móést ons gebouw worden”, zegt Erik Mans, een van de krakers. „Wie aan Tivoli denkt, denkt aan 245.”  De krakers kwamen binnen, bouwden een feestje en vertrokken weer. Maar weer binnen komen bleek elke keer lastiger. „De ramen en deuren werd een keer door de gemeente dichtgemetseld en zelfs een keer dichtgelast. Eén keer zaten er acht politieagenten met honden binnen, toen hebben we ons echt naar binnen moeten vechten.” Uiteindelijk kregen ze, misschien omdat ze zo volhardend waren, van de gemeente een vergunning. Het pand was van hen, maar daarmee hadden ze nog geen functionerend poppodium. Er werd een anarchistische democratie, door middel van ‘de grote vergadering’ op poten gezet. Betrokkenen werden verdeeld over verschillende commissies met verschillende functies, over alle kwesties werd eerlijk gestemd en iedereen hielp mee – of het nu posters plakken was of de wc schoonmaken.  „Ine kwam in de programmagroep, en werd al snel grotendeels verantwoordelijk voor het regelen van de bandjes. Ze had verstand van muziek en kende de juiste mensen. Zij werd de eerste officiële bandjesboeker van Tivoli”, zegt Welmers, die in die tijd ook betrokken was bij Tivoli. Ze zou uiteindelijk ook een van de eerste mensen zijn die, toen Tivoli ging professionaliseren, een contract kreeg.  Ze had een specifieke werkwijze. Welmers: „Haar motto was: een blije artiest, een goede show.” De artiesten moesten volgens haar in de watten gelegd worden, zich thuis voelen. Haar studie kwam daarbij van pas. „Muzikanten zijn natuurlijk net verwende kinderen, ze wist hoe ze daarmee om moest gaan.” Toen de Amerikaanse punkgroep The Ramones eens in het najaar kwam optreden, had Arets in de kleedkamer de bandnaam neergelegd in chocoladeletters. Voor de Engelse band 3 Mustaphas 3, die zichzelf profileerde als rondreizend witgoedhandelarengezelschap, regelde ze een achttal koelkasten bij kringloopcentrum De Arm voor op het podium. „Een typische Ine-actie.” Eddie Vedder van Pearl Jam was zo gecharmeerd van Tivoli dat hij meermaals een shirt met het Tivoli-logo droeg tijdens een optreden op Pinkpop. Hoe fijn het pand aan de Oudegracht ook was, praktisch was het niet. „Door de vrachtwagens met spullen van de band gingen de werfkelders naar de klote”, zegt Welmers. Alles moest dus buiten de stad overgeladen worden in kleinere busjes. De artiesten merkten zelf weinig van dat extra werk. Het waren zorgen die, volgens het motto van Arets, door Tivoli moesten worden gedragen.  Ze was helder in communiceren en niet bang te controleren of haar opdrachten goed werden uitgevoerd. „Had ze het in haar kop, dan had ze het niet in haar kont”, zegt Welmers. Het was een „pittige tante”, die niet alleen haar collega’s maar ook het publiek in het gareel hield. Mans: „Ze was voor de duvel niet bang. Ook als er weer skinheads kwamen knokken. Dan ging Ine er gewoon tussen staan. Zij durfde, wij verborgen ons achter haar.” Ine Arets had als motto: een blije artiest, een goede show hield  niet alleen haar collega’s maar ook het publiek in het gareel  Foto Erik Welmers   Naast muziek maakte Arets ook ruimte voor feminisme in Tivoli. „Er waren avonden alleen voor vrouwen, met debat, gesprek en lezingen”, herinnert vriendin en huisgenoot Silvia Vermeulen zich. „Ine was een échte feminist”, zegt ze. En niet alleen dat, ze was doorspekt van idealen, van gemeenschapsgevoel. „In die tijd ging het niet om zelfverwezenlijking, maar om het onderdeel zijn van een groep, een beweging, een ideaal. Dat paste perfect bij haar.”  Arets was een vooruitstrevende denker, ook als het aankwam op Tivoli. Ze koos voor een multidisciplinaire aanpak, van muziek tot debat en comedy, met veel aandacht voor decor en de inrichting van de zaal, vertelt Willem van Zeeland. Ze nam hem aan als programmeur, in 1996. „Ik heb het vak  van haar geleerd. Ine kon een balans houden tussen liefde en lol hebben voor muziek, zonder het zakelijke uit het oog te verliezen.” Bijzonder was dat ze niet de assistent, maar hoofdprogrammeur was. „Als enige vrouw in die tijd.”  In 1997 besloot ze, hoe loyaal ze ook was aan Tivoli, toch te vertrekken. „Rock ’n’ Roll was geen beweging meer, het was een business geworden, dat trok haar niet”, zegt Welmers daarover. Ze zocht nieuw werk met een maatschappelijk belang en vond na wat omzwervingen haar plek bij de gemeente Utrecht, als assistent van de griffie.  „Stiekem keken we al een beetje uit naar ons pensioen. We zouden het huis in Utrecht verpatsen en naar Limburg gaan.”  Het mocht niet zo zijn. Begin juli werd bij haar uitgezaaide lever- en botkanker vastgesteld. Ze  geloofde niet in een bucket-list en wilde ‘gewoon’ haar leven verder leven, zolang dat kon. Zeven weken later, op woensdagmiddag 24 augustus overleed ze. Ine Arets werd 62 jaar.</p>]]></description>
      <guid>https://www.nrc.nl/nieuws/2022/10/08/de-eerste-bandjesboeker-van-tivoli-2-a4144511</guid>
      <pubDate>Sat, 8 Oct 2022 00:00:00 +00:00</pubDate>
    </item>
    <item>
      <title><![CDATA[De oorlog veranderde het mensbeeld van James W. Baldwin (1924-2022)]]></title>
      <description><![CDATA[<p>James W. Baldwin kon goed leren. Als zwarte jongen uit het nietige Wagram in North Carolina kwam hij daarom in aanmerking voor een beurs om te studeren aan de universiteit. Maar Baldwin wilde Anne McLaughlin, zijn liefje van  high school , niet achterlaten. Dus werd het de lerarenopleiding. De grote geschiedenis gaf zijn leven een totaal andere wending. In december 1941 raakten de VS definitief betrokken bij de Tweede Wereldoorlog. Baldwin moest alsnog afscheid nemen van zijn Anne. Met het  784th Tank Battalion  oefende hij langer dan dat hij  vocht. Maar toen de lange jongeling in de laatste maanden van de oorlog alsnog werd ingezet, ging het er wel meteen hard aan toe. Het geratel en gebulder van wapens leek maar niet op te houden. Dood en verderf overal om hem heen. Op 26 maart 1945 zag Baldwin tijdens een gevecht een tank in vlammen opgaan. Hij wist dat zijn maat en zielsverwant Albert Marshall de chauffeur was Het ging bijvoorbeeld om de  gevechten om op 1 maart 1945 Venlo te bevrijden, de stad die bijna een half jaar langer op de definitieve verdrijving van de bezetter had moeten wachten dan het overgrote deel van Zuid-Nederland. Daarna trokken Baldwin en zijn eenheid ook Duitsland binnen. Hij overleefde, maar het had anders kunnen aflopen. Op 26 maart 1945 zag Baldwin tijdens een gevecht een tank in vlammen opgaan. Hij wist dat zijn maat en zielsverwant Albert Marshall de chauffeur was. Er was geen redden aan. De meeste Afro-Amerikanen die tijdens de Tweede Wereldoorlog in Europa werden ingezet, kregen geen taken in de frontlinie. Segregatie bestond ook in het leger. Zwarte militairen deden de bevoorrading. Of groeven, zoals in Margraten,  de laatste rustplaatsen voor gesneuvelde soldaten. Baldwin vormde een van de uitzonderingen op de regel. Hij vocht met zijn tankbataljon wel degelijk mee in de voorste gelederen. Tot in de hoogste gelederen hadden sommigen hun twijfels over de inzet van Afro-Amerikanen. „Een gekleurde kan niet snel genoeg denken”, vond George Patton, niet de meest fijnzinnige generaal in de Amerikaanse legertop. Ook voor en op het slagveld heersten vooroordelen. Volgens een deel van de blanke soldaten hadden hun Afro-Amerikaanse collega’s staarten. Ze hadden het geregeld geringschattend over ‘nigger’ of ‘boy’. Af en toe leidde dat tot onderlinge knokpartijen. Dat kon ook gebeuren als een Afro-Amerikaan zich inliet met vrouwen in bevrijd gebied. Blanke soldaten vonden dat de liefjes hun exclusieve voorrecht waren. De hoop op meer gelijkheid aan het thuisfront na terugkeer uit Europa bleek eveneens vergeefs. De discriminatie bleef  hardnekkig. Maar in stilte was misschien al wel het zaadje geplant voor latere verandering, hoe langzaam en moeizaam die ook tot stand kwam. Als veteraan kon Baldwin  met steun van de overheid naar de universiteit. Hij haalde er in de eerste helft van de jaren vijftig een bachelor in psychologie en een master in sociaal werk. Tijdens zijn studie was Baldwin getrouwd met zijn jeugdvriendin Anne. De oorlog had hen drie jaar lang wreed uit elkaar gerukt, nu wilden ze voor altijd bij elkaar blijven. Het echtpaar kreeg drie dochters: Barbara, Brenda en Bonita. Later volgden kleinkinderen en achterkleinkinderen. James W. Baldwin deelde zijn voor- en achternaam  met James Baldwin (1924-1987), schrijver en een zeer uitgesproken stem in de strijd voor burgerrechten. Ook de oorlogsveteraan uit Wagram, North Carolina, mengde zich in dat maatschappelijke gevecht, zij het minder op de voorgrond. Na de universiteit ging hij gedetineerden begeleiden en was hij actief bij de reclassering. Ook toen al waren Afro-Amerikanen oververtegenwoordigd in de Amerikaanse gevangenissen. Walter Washington, later de eerste zwarte burgemeester van de Amerikaanse hoofdstad, haalde Baldwin in 1970 binnen als hoofd van het bureau mensenrechten van Washington D.C. In die baan spande hij zich onder meer in voor gelijkere kansen voor Afro-Amerikanen op de arbeids- en woningmarkt. Zeer actief in  nationale en internationale koepelorganisaties wisselde hij volop ervaringen met soortgelijke functionarissen elders. Dezelfde Washington die hem naar de hoofdstad haalde, spoorde Baldwin  aan te promoveren. Hij deed onderzoek op het gebied van filosofie en openbaar bestuur, en mocht zich vanaf 1976 dr. James W. Baldwin noemen. Na zijn pensionering richtte Baldwin een bureautje op dat mensen begeleidde tijdens de behandeling van klachten op het gebied van discriminatie. Daarnaast werd hij actiever op kerkelijk gebied. In een bijbelstudiegroepje hielp Baldwin veteranen bij het verwerken van hun ervaringen. Tijdens dat werk speelde zijn eigen oorlogsverleden op. Het beeld van het sneuvelen van Albert Marshall liet hem maar niet los. Alleen de naam van zijn legervriend kreeg hem decennia later nog aan het huilen. In 2015 stelden dokters vast dat Baldwin leed aan PTSS. Een behandeling hielp om de pijn bij de inmiddels hoogbejaarde oud-militair te verzachten. Wat bleef was een somber mensbeeld. „De menselijke ziel is te slecht om snel te veranderen”, zei hij in 2015  in een interview met  NRC . „Ik zeg dat niet omdat ik bitter ben, ik ben een realist geworden. Als de oorlog iets in mij veranderd heeft, dan is het een diep besef dat je van de mens weinig goeds hoeft te verwachten.” Sebastiaan Vonk van de organisatie Black Liberators stelde voor om Baldwin bij de herdenking van 75 jaar bevrijding in 2019 nog eens naar Venlo te halen. „Maar de gemeente hield de boot af. Ze hadden al een bevrijder.” Baldwin overleed op 1 augustus. Zijn laatste rustplaats is Arlington National Cemetery,  waar behalve John F., Jackie, Robert en Ted Kennedy ook vele duizenden Amerikaanse oorlogsveteranen een graf kregen.</p>]]></description>
      <guid>https://www.nrc.nl/nieuws/2022/09/30/de-oorlog-veranderde-het-mensbeeld-van-james-w-baldwin-1924-2022-a4143702</guid>
      <pubDate>Fri, 30 Sep 2022 00:00:00 +00:00</pubDate>
    </item>
    <item>
      <title><![CDATA[Frans baron van Verschuer (1957-2022) zette zich in voor de band tussen burger en boerenland]]></title>
      <description><![CDATA[<p>Al op zijn twaalfde handelde hij in schapen, zo begon de loopbaan als boer van Frans baron van Verschuer. Wat hielp was de plek waar hij ter wereld kwam en opgroeide: landgoed Mariënwaerdt in de Betuwe, 600 hectare agrarisch en 300 natuur, sinds eeuwen familiebezit. De middelbare school was „niet zijn ding, hij bloeide pas op tijdens een vierjarige agrarische opleiding in Chester in Engeland. Daarna liep hij stages bij melkveebedrijven in Engeland en in Nieuw-Zeeland.” Dat zegt Nathalie des Tombe, die Van Verschuer in 1993 ontmoette „tijdens een vriendinnenuitstapje vanuit Amsterdam. Een van ons kende Frans en had geregeld dat we ’s ochtends vroeg konden kijken naar het melken. We waren een denktank gestart en wilden een platform bieden voor het vermarkten van ambachtelijke en streekproducten van boerderijen.”  Dat leidde tot een meerdaagse buitenbeurs op Mariënwaerdt in 1994 met duizenden bezoekers én het begin van iets tussen Frans en Nathalie. Nathalie: „Om het met die vrienden te doen was heel leuk, maar ze gingen daarna terug naar hun banen. Frans zei: ik wil het wel weer doen, maar met jou.” Onder leiding van Frans en Nathalie, die in 1995 trouwden en drie kinderen kregen, begon op Mariënwaerdt een tot nu ononderbroken reeks Landgoedfairs. Vijf dagen lang activiteiten met paarden, ambachtelijke agrarische producten, foodtrucks, live muziek, workshops, en wat verder kan helpen ter versterking van de band tussen burger en boerenland. Al in 1982 had Frans een van de zestien pachtboerderijen van Mariënwaerdt in beheer genomen, een paar decennia later had hij ze bijna allemaal – en 200 werknemers. In 1999 schakelde het landgoed over op biologische landbouw. Daarna ging het hard, met een landgoedwinkel, een restaurant, een bed & breakfast gedreven door zus Lotje, jaarlijks een Kerstfair en de Landgoedfair. Mariënwaerdt werd een begrip bij labrador- en waxcoatminnend Nederland en trekt nu 300.000 bezoekers per jaar. Omroep Max maakte in 2021 een twintigdelige tv-serie  In het hart van ons landgoed  die Mariënwaerdt verankerde in de canon van het buitengebied. Frans van Verschuer hield van jagen, goed afgerichte jachthonden, oude Landrovers. Hij restaureerde recent nog de  Aeltje , een tjalk uit 1908. Nathalie: „Als hij geen afspraak had werkte hij daar aan, dan kwam hij met een pikzwart gezicht terug.”  Wat dreef hem om, samen met zijn vrouw, het landgoed tot zoiets opmerkelijks uit te bouwen? Idealisme om tuinloze medelanders landelijke ervaringen te bieden? Zijn broer Bernard schuift dat terzijde. „Onze ouders waren niet erg zakelijk. Mijn vader bedacht wel van alles – maar Frans kon het ook uitvoeren, dat was zijn grote talent: een idee omzetten in werkelijkheid.”  Op de achtergrond speelde zijn hang naar traditie. „Hij was twintig jaar president van de kerkenraad van Beesd. Theologie vond hij niet zo belangrijk, wel dat je er met elkaar iets van moet maken.” Nathalie: „Ik denk niet dat hij geloofde in leven na de dood, maar hij was wel zeer betrokken bij de kerk. Zijn ouders en voorouders zaten ook in de kerkenraad.” Zijn vriend Peter Arensman: „Van Frans leerde ik dat tradities nooit toevallig ontstaan.” Zijn hobby was volgens Arensman het besturen van organisaties: Mariënwaerdt, de kerk, de Maatschappij van Welstand en meer. „Hij wilde zijn kennis inzetten voor de samenleving, maar het was geen opoffering: hij vond het leuk om te praten en als mensen naar hem luisterden. Hij was niet dominant, al zou je geïntimideerd kunnen worden als je hem niet kende. Hij kon met zijn vuist op tafel slaan.” Dat deed hij in 2009 door het mede-oprichten van de Vereniging Gelijkberechtiging Grondeigenaren die meent dat het verwerven van grond door het Rijk en het gratis doorleveren aan Natuurmonumenten en de provinciale landschappen concurrentievervalsing is voor particuliere grondbezitters. Omstreeks 2014 becijferde Van Verschuer dat Natuurmonumenten en de landschappen  twee miljard euro  aan „verboden staatssteun” moesten terugstorten. Die gelijkberechting kwam er gedeeltelijk. Jurjen Moorman, projectleider grondzaken van Programma Natuur van de provincie Gelderland, zat vaak tegenover Van Verschuer. „Op een gegeven moment hadden we vijftig hectare beschikbaar om natuur van te maken, tegen Mariënwaerdt aan. Frans wou het graag hebben, maar toen zei ik: Frans, jij liep voorop bij de gelijkberechtiging. Dat betekent dat we die grond nu ook aan andere particulieren moeten aanbieden. Ik zag hem zo lachen, hij begreep het. Ik ben weinig landgoedeigenaren tegengekomen met wie ik zo prettig en grootschalig dingen kon regelen. Hij wist veel van natuurontwikkeling, ook van grondonderhandelingen en hij zat in de Pachtkamer. De provincie heeft hem bij een groot natuurontwikkelingsproject zelfs ingezet om de huiskamergesprekken te doen met de plaatselijke eigenaren. Hij had een groot netwerk en kwam overal binnen.” Daarbij hielp zijn gevoel voor humor, volgens Arensman deed hij graag uitspaken die hard overkwamen „maar met een kwinkslag erin”. Wat hielp om te voorkomen dat het vele werk hem boven het hoofd groeide was om uit te stellen. Bernard: „Als het hem te veel werd parkeerde hij dingen gewoon, dat is ook een vaardige manier om met werkdruk om te gaan.” Hij bleef steeds pragmatisch, ook in zijn contacten. Nathalie: „En hij was wel van langdurige vriendschappen, maar niet van innige vriendschappen of beste vrienden. Hij was meer van vrienden voor bepaalde dingen.” Het werk op het landgoed was soms riskant. Na een storm in februari stond Van Verschuer ongezekerd op het dak om pannen terug te leggen. Nathalie: „Ik zei tegen hem dat hij dat niet meer moest doen. Hij was nooit bang, maar ik dacht altijd dat er misschien een keer iets met hem zou kunnen gebeuren.” Op 19 juni, bij werk aan zijn zelfgebouwde carport, viel hij van een keukentrap. Een operatie hielp niet meer, de dag daarna overleed hij. Boven zijn overlijdensadvertentie stond een tekst uit Prediker 3 waarbij hij een geel plakkertje had aangebracht: Voor alles wat gebeurt is er een uur, een tijd voor alles wat er is onder de hemel. Broer Bernard, sinds mei met pensioen als dominee, zei bij de uitvaart over het moment van sterven: „Midden in die stilte en in dat grote verdriet dacht ik, geloofde ik ook dat het een sprong in de vrijheid was. Uit de tijd in de eeuwigheid, in de handen van de levende God.”  In deze rubriek   elk weekeinde  een necrologie van iemand die recent is overleden.</p>]]></description>
      <guid>https://www.nrc.nl/nieuws/2022/09/24/frans-baron-van-verschuer-1957-2022-zette-zich-in-voor-de-band-tussen-burger-en-boerenland-2-a4143055</guid>
      <pubDate>Sat, 24 Sep 2022 00:00:00 +00:00</pubDate>
    </item>
    <item>
      <title><![CDATA[De levensopdracht van Bettie Weijl (1923-2022) werd waarheid: ze was volmaakt gelukkig]]></title>
      <description><![CDATA[<p>Het is ogenschijnlijk een gewone advertentie. De Zutphense editie van verzetskrant  Het Parool  meldt op 28 mei 1945 de verloving van Bettie Weijl en Jan Meilof IJben. Verlovingsdatum? Juli 1944. Ze hadden nog iets te vertellen.  Bettie, geboren in Zutphen, zat anderhalf jaar ondergedoken in Amsterdam. Jan, een verzetsman, had de plek voor haar geregeld, zoals hij dat voor nog tweehonderd Joden deed. In 2010 beschrijft ze haar bevrijdingsweken. Dat Jan, net als zij ondergedoken op Witte de Withstraat 44 III-hoog, haar gemaand had niet de straat op te gaan na het nieuws van de Duitse capitulatie op 4 mei. Te gevaarlijk. Dat haar onderduikgever zich op 5 mei even terugtrok en terugkwam met een blik chocoladerepen. In de Hongerwinter bewaard voor dit moment. „Plechtig reikte hij ons de repen uit, zonder iets te zeggen en met tranen in de ogen”, schrijft Bettie.  George en Mien Ladee, de onderduikgevers, zagen haar als de dochter die ze zelf niet hadden. Op haar beurt is Bettie hen als ouders gaan beschouwen toen ze zeker wist dat haar eigen moeder niet terug zou komen.   Bettie’s eigen vader was begin 1942 een natuurlijke dood gestorven. Haar broer Simon werd in datzelfde jaar in Frankrijk opgepakt  en is in Auschwitz vermoord. Helena, haar moeder, werd begin 1943 opgepakt en vier dagen later in Sobibor vermoord. Bettie ontkwam naar eigen zeggen tien keer aan arrestatie. Na de bevrijding ging Bettie naar Zutphen. Zo kwam haar verloving daar vermoedelijk in het lokale  Parool . Ze had haar geboortebewijs nodig. Ze wilde snel terug naar Amsterdam, naar Jan, maar ze kreeg geen doorgangsbewijs –   permit  – voor de terugreis. Iemand zei: ga naar luitenant Peijnenburg. Gerard Peijnenburg, net 26 jaar, was in de staf van prins Bernhard verantwoordelijk voor Gelderland. Peijnenburg liet ter plekke een  permit  uitschrijven en zei: zorg dat je om twee uur aan de overkant van de IJssel staat, daar komt een tank je ophalen, die brengt je naar Apeldoorn, daar staat een wagen, die brengt je naar Amsterdam. ’s Avonds was ze thuis. Een paar weken later zag ze Peijnenburg op een feest voor verzetsstrijders. Ze dacht: hij herkent me niet meer. Hij greep haar hand en zei: „Wilt u me niet meer kennen? En hoe is het, bent u al getrouwd?” Op 5 juli trouwde ze met Jan Meilof IJben. Bettie Weijl werd geboren in een gegoede familie. Haar vader had een chique damesmodewinkel, de firma Weduwe S. Weijl, hofleverancier van koningin Wilhelmina. Michael Simon Weijl was op zijn 47ste getrouwd met verkoopster Helena Schaap. De kinderen groeiden op in welstand. Tot de jaren dertig. De economische crisis nekte de winkel. Het gezin moest op zoek naar goedkopere woonruimte. De neergang heeft op Bettie een blijvende indruk gemaakt. Dat voelde als een schande, vertelt haar dochter Simone.  Daar kwamen schaamte en schuldgevoel bij, toen bleek dat Bettie als enige de oorlog had overleefd. Ze had steeds weer die nachtmerrie over de gaskamer, haar moeder en haarzelf.  Ze moest als enige overlevende van haar gezin opnieuw leren leven en deed dat met volle overgave. „Mijn moeder had een onbedwingbare levensdrang”, vertelt dochter Simone. Ze ging in 1957 werken voor René Kahn, die in Amsterdam Boussac-stoffen uit Frankrijk importeerde. Als getrouwde vrouw buitenshuis werken was toen ongewoon. Ze werd al snel Kahns rechterhand: inkoop, veel naar Parijs, een modeshow in het Stedelijk Museum in Amsterdam. Met de smaak die ze thuis  had meegekregen kleedde ze zich naar de Franse mode.   Werken met Kahn voelde als een thuis. Hij was als een broer. En Joods. Ze durfde hem  over haar nachtmerrie te vertellen. Hij luisterde. Gaf raad. Het is omwille van je ouders jouw taak om in het leven hoe dan ook gelukkig te zijn, hield hij haar voor. De nachtmerrie verdween. Dochter Simone: „Haar jaren bij Kahn waren de beste van haar leven.”  Bettie gaf haar kinderen, Bas Jan (1947) en Simone (1948), een humanistisch-Joodse opvoeding. Muziek. Musea. Boeken. Joodse en Franse les. In 1993 ging ze naar Sobibor, vijftig jaar na haar moeder Over het verlies van haar familie en de onderduik praatte ze niet. Gevoelens stopte ze weg. Dat veranderde  na haar scheiding, toen ze trouwde  met Kees Bigot, eigenaar van een Amsterdamse papiergroothandel.  In 1993 ging ze naar Sobibor, vijftig jaar na haar moeder. Alleen. Zo wilde ze met haar in het reine komen en haar herdenken. Uit Sobibor nam ze wat as mee. Ze begroef dat naast de steen van haar vader op de Joodse begraafplaats in Zutphen. Ze besloot dat ze daar ook begraven wilde worden. Ze had de band met Zutphen altijd gehouden en kocht daar bijvoorbeeld haar koffie en thee bij De Pelikaan, hofleverancier.  Ze liet de namen van haar moeder en broer graveren in de grafsteen van haar vader. Nabij hen is ze op 21 juli begraven. Ze is 99 geworden. Simone memoreerde bij de plechtigheid de woorden die Bettie’s levensmotto waren geworden: je was volmaakt gelukkig. In deze rubriek elk weekeinde een necrologie van van iemand die recent is overleden.</p>]]></description>
      <guid>https://www.nrc.nl/nieuws/2022/09/14/de-levensopdracht-van-bettie-weijl-1923-2022-werd-waarheid-ze-was-volmaakt-gelukkig-a4141839</guid>
      <pubDate>Wed, 14 Sep 2022 00:00:00 +00:00</pubDate>
    </item>
  </channel>
</rss>
