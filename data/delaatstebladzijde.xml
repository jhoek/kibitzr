<?xml version="1.0" encoding="utf-8"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[‘Zingende dokter’ Geert Berghs (1953-2025) bleef zich  inzetten voor jong zangtalent]]></title>
      <description><![CDATA[<p>Zijn naam is minder bekend dan zijn werk. Dat was vaak te horen: als zangleraar coachte Geert Berghs talloze klassieke zangers: solisten, maar ook koorzangers die daarna overal en nergens terechtkwamen. Hoe groot zijn invloed echt was, werd duidelijk op zijn afscheid. Berghs was populair, maar dat er zo’n aanloop zou zijn – van zangers die tientallen jaren geleden les van hem hadden gehad tot huidige conservatoriumstudenten – verraste toch. Circa 1955 Geert Berghs werd geboren in Venlo in 1953, als jongste in een gezin met vier kinderen. Na een studie medicijnen richtte hij zich helemaal op de muziek. Hij nam zangles bij Margreet Honig en zong zo’n dertig jaar als tenor, zowel solo als in koren, onder andere in The Amsterdam Baroque Choir van Ton Koopman. Daarvoor kwam hij terecht in een koor van Daniel Reuss (64), nu 45 jaar geleden. Een van de vroegste herinneringen van Reuss: „Dat hij het erg goed met zijn buurvrouw kon vinden. Ze hadden zo vaak de slappe lach dat repeteren onmogelijk werd. Geert kon echt heel hard lachen.” Zijn humor is ook het eerste wat zijn nicht Constance Berghs (55) noemt. Al van jongs af aan herinnert ze zich haar „uitbundige oom” om zijn zwierende armen, zijn lach en zijn licht sarcastische en plagerige grapjes. „Hij was de gangmaker. Maar hij kon ook heel goed luisteren. Het was zo’n verschrikkelijk lieve man.” En vitaal: hij kluste tot op het laatst aan zijn eigen boot, die hij kocht nadat hij het Bussumse huis van hem en zijn man Sjaak van onder tot boven verbouwd en ingericht had. Veel van zijn leerlingen herinneren zich hem vooral als een vaderlijke motivator. Marleene Goldstein (54) kende Berghs zo’n dertig jaar, waarvan ze er achttien les van hem had. „Hij kon je het gevoel geven dat alles om jou draait. Bij hem durfde ik alles. Ook gewoon lelijk zingen.” Hij zag haar zangschaamte, vertelt Goldstein. „Ik blaakte nooit van zelfvertrouwen en daar wilde hij me bij helpen. ‘Hé joh, we gaan het gewoon proberen’, zei hij dan met zijn Limburgse accent. Ik kwam er altijd vrolijk vandaan.” Hij was „goed verzorgd, chique”, zou ze nog aan het lijstje eigenschappen willen toevoegen. „Als ik plat praatte, praatte hij me na. Súíker moest ik heel netjes zeggen. En íjskast, koelkast mocht niet.” Zijn levenswerk was ‘Meesters &amp; Gezellen’, vanaf 2011 een jaarlijks project om getalenteerde jonge zangers beroepservaring te laten opdoen. Een koor met op iedere vijf zangstudenten één professional, die samen repeteren en uitvoeren. Dirigent Reuss was meermaals dirigent in het project: „Niet te veel praten, niet te veel lesgeven, gewoon naast een professional staan en uit de praktijk leren, dat was het doel. Geert vergeleek het altijd met de Scandinavische veeteelt, waar ze een vaars die voor het eerst gaat kalveren naast een ervaren koe zetten. Dan ging het beter, was de ervaring.” Geert Berghs (midden) met Meesters &amp; Gezellen in 2022. Reuss zag velen proberen om projecten op te zetten voor talentvolle koorzangers, maar niets werkte zo goed als Meesters &amp; Gezellen. „Veel jonge zangers zijn terechtgekomen in beroepskoren.” De kennis van het menselijk lichaam, opgedaan in zijn eerste studie, kwam Berghs wel degelijk van pas. In Nijmegen promoveerde hij op het ouder worden van de zangstem. Reuss: „Hij was de zingende dokter. Die kennis nam hij mee naar Meesters &amp; Gezellen. Hij deed eindeloze zangoefeningen met de leerlingen. In het begin dacht ik nog ‘God man, wat duurt dit lang’, maar later zag ik hoeveel die simpele oefeningen opleverden. Zangers denken al snel dat oefeningen niet hoeven omdat hun stem het ook wel doet zonder die oefeningen. Ja, nú wel. Maar over vijf jaar niet meer. Ik ken veel zangers die op hun 35ste al minder goed werden.” Berghs deed er alles aan om dat te voorkomen. Berghs had Meesters &amp; Gezellen niet alleen bedacht, hij droeg het. Zangers regelen, fondsen aanvragen, concerten boeken, verblijfplaatsen vinden voor zangers – dat deed Berghs allemaal zelf, tot zijn onverwachte dood. „Dat lukte omdat hij een ongelofelijk wilskrachtig persoon was”, zegt Reuss. „Een conflictje schuwde hij niet. Op het afscheid zei een oud-leerling dat je het eerst maar beter met hem eens kon zijn, en daarna bedenken wat je er zelf van vond. Hij was het type dat ergens voor stond.” Ook de volgende editie van Meesters &amp; Gezellen, in februari volgend jaar, had hij al grotendeels in de steigers staan. Niemand was bezig met de opvolging van Berghs, hijzelf al helemaal niet. Reuss en Berghs hebben meermaals besproken dat Cappella Amsterdam, het koor van dirigent Reuss, het project misschien zou kunnen overnemen. Reuss: „‘Dat komt wel, ik heb nu nog te veel energie’, zei Geert dan.” Op de uitvaart is een oproep gedaan: of iedereen die de schouders er onder wil zetten, zich wil melden. In deze rubriek elk weekeinde een portret van iemand die recent is overleden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/10/zingende-dokter-geert-berghs-1953-1925-bleef-zich-inzetten-voor-jong-zangtalent-a4908821</guid>
      <pubDate>Fri, 10 Oct 2025 19:27:43 +0000</pubDate>
    </item>
    <item>
      <title><![CDATA[Kunst maakte het filmmaker Frank Diamand (1939-2025) mogelijk om te overleven]]></title>
      <description><![CDATA[<p>„Ik had daarstraks echt een aanval van ik wil hier niet zijn, ik wil hier niet filmen, ik wil hier helemaal niks, ik wil hier nooit geweest zijn”, zegt Frank Diamand. Zijn gezicht wordt van dichtbij gefilmd door vriend en cameraman Melle van Essen. Terwijl Diamand om zich heen kijkt, krimpt hij soms ineen. Voor het eerst in lange tijd was hij dit voorjaar in concentratiekamp Bergen-Belsen, het kamp waar hij in september 1944, in een van de laatste treinen voor het eind van de oorlog, naartoe werd getransporteerd vanuit Westerbork. Hij wil er een film maken over de 55 andere kinderen die in het kamp hebben gezeten en nog in leven zijn. Al komt Diamand er dáár achter dat de documentaire toch ook over hemzelf moet gaan. Van een afstandje filmt Van Essen als Diamand met een van de andere overlevenden praat. „Ik probeer nog steeds te rechtvaardigen dat ik leef, dat ik een overlevende ben, terwijl zes miljoen van ons zijn vermoord”, zegt hij. Het gaf alles wat hij deed een gevoel van urgentie, opgejaagd door de gedachte dat het allemaal wel zín moest hebben. Filmmaker en dichter Frank Diamand (Amsterdam, 1939) overleed afgelopen 31 juli. Hij werkte als journalist voor onder meer Vrij Nederland, begon al jong met dichten en publiceerde na zijn debuut Wie wil er nu met Hitler in de tobbe? (1986) nog zes andere dichtbundels. Hij maakte meer dan vijftig documentaires over politiek en kunst. Daarvoor reisde hij onder meer naar de Sovjet-Unie om daar in het geheim met een meegesmokkelde Super 8-camera de weduwe van dichter Osip Mandelstam, omgekomen in een concentratiekamp van Stalin, te interviewen. En hij filmde in Nicaragua, Chili, Argentinië, Uruguay en El Salvador, landen waar dictators aan de macht waren en bevolkingen en kunstenaars in opstand kwamen. Frank Diamand (omstreeks 1960) Foto privéarchief Tijdens de opnames voor El Salvador, Revolutie of Dood raakte Diamand gewond toen hij samen met journalist Jan van der Putten beschoten werd. Het was 1980, kort nadat aartsbisschop Óscar Romero, die zich verzette tegen het militaire regime, was gedood. Vriend en collega Bert Janssens was in hetzelfde jaar met Diamand in Chili, waar dictator Augusto Pinochet een referendum had uitgeschreven over een nieuwe grondwet. In het centrum van Santiago stonden de twee mannen te wachten of er demonstraties zouden uitbreken. „Frank richtte zijn camera niet op de mogelijke demonstranten, maar op de militairen. Pal op hun gezicht. En daarna filmde hij ze van boven tot onder. Hij wilde weten hoe de militairen keken naar de demonstranten, zag hoe ze hun gezicht strak probeerden te houden terwijl er in hun hoofd van alles gebeurde.” De nieuwsgierigheid van Diamand naar het perspectief van de dader had volgens Janssens met zijn verleden te maken. Net als de meeste van zijn keuzes in zijn politieke documentaires. Hij liet meestal het perspectief van de onderdrukten zien, wilde duidelijk maken wie hier goed was en wie slecht. „En hij wilde altijd het liefst iets teweegbrengen bij de mensen die hij filmde”, zegt Janssens. „In de jaren zeventig ging hij met zijn gezin terug naar Angola, waar hij eerder had gefilmd, om er les te geven aan jonge mensen.” Diamand was bevlogen, zegt zijn dochter Lara, en ook wel ‘heftig’. Hij was iemand die veel deelde: emoties, meningen, alles moest uitgesproken worden – Lara noemde hem weleens Zwelgje, naar het vurige draakje in de Bommel-film Als je begrijpt wat ik bedoel (1983). „Ik heb van hem geleerd dat ik moet nadenken over wat ik vind, en hoe ik dat moet doen”, zegt Lara. „Het maakte niet uit wát ik vond, als ik het maar kon beargumenteren.” Op feestjes, diners met vrienden of in de montagekamer ging hij het liefst in discussie met mensen met een andere mening. „We konden het zo ontzettend goed oneens zijn met elkaar”, zegt Bert Janssens. „Over politieke dingen die speelden, of een boek goed was of niet, of muziek ertoe deed.” In de jaren negentig verschoof de nadruk van zijn films van politiek naar kunst. Diamand maakte een portret van de Amerikaanse moderne componist Henry Brant, filmde een ballet van choreograaf Beppie Blankert over de vrouwen van Odysseus, maakte een documentaire over Venancio Mbande, een timbila-speler (een soort xylofoon) uit Mozambique. Diamand was in een artistiek milieu opgegroeid: moeder Marianne Asscher was zangeres, oom Peter Diamand was de eerste artistiek directeur van het Holland Festival. „Voor hem was het de kunst die het mogelijk maakte te overleven”, zegt Janssens. „Om het leven draaglijk te maken.” Net als lekker eten en goede wijn, trouwens. Lara herinnert zich hoe blij haar vader was toen ze hem vertelde dat ze voor het eerst had genoten van een slok wijn. „Hij was dolgelukkig dat hij nu samen met zijn dochter kon genieten van een van die dingen waar hij zo van genoot.” Een paar jaar eerder, na haar schoolexamen, ging ze met vriendinnen op vakantie en dronk ze tequila en Baileys. „De meeste ouders zouden me een preek hebben gegeven, mijn vader kocht een fles Baileys voor me.” In zijn vroege gedichten schreef Diamand al over zijn jeugd in de oorlog, maar in zijn documentaires bleef hij ervan weg. Toen hij op latere leeftijd een relatie kreeg met Evelien Gans, historica en onderzoeker bij het Nederlands Instituut voor Oorlogsdocumentatie (NIOD), begon hij zich meer bezig te houden met wat het betekende om Joods te zijn. Hij maakte een documentaire over historicus Saul Friedländer, die in zijn onderzoek steeds probeerde zijn verbijstering over de Europese Jodenvervolging te bewaren. Het maken van die film, Als de herinnering komt (2012), viel Diamand emotioneel zwaar, omdat hij door het werk weer met zijn eígen herinneringen bezig moest zijn. De film die hij in Bergen-Belsen voor ogen had, zou zijn eerste sinds 2012 worden. De camera filmt hem terwijl hij moeizaam een heuvel af loopt. „Het is voor het eerst in twaalf jaar dat ik weer aan een film werk en dat voelt goed”, zegt hij. „Hij was vooral nog niet klaar met leven”, zegt Lara. En dus had hij nog iedere dag een afspraak. En kaartjes voor twaalf concerten in het Concertgebouw, voor komend seizoen. In deze rubriek elk weekeinde een portret van iemand die recent is overleden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/03/kunst-maakte-het-filmmaker-frank-diamand-1939-2025-mogelijk-om-te-overleven-a4908098</guid>
      <pubDate>Fri, 3 Oct 2025 19:27:44 +0000</pubDate>
    </item>
    <item>
      <title><![CDATA[Boudien de Vries (1951-2025) was een geliefd rolmodel voor vrouwelijke studenten]]></title>
      <description><![CDATA[<p>Als achttienjarige maakte Boudien de Vries zelfverzekerd en nieuwsgierig haar entree in de academische wereld. Het was 1969, haar vriendin Els Muijlaert ziet haar nog zó binnenstappen bij het geschiedenisinstituut in het centrum van Utrecht, door het poortje van de achteringang, in haar minirok („die droegen we toen allemaal”) en met een open en tikkeltje uitdagende blik. „Ze had lef. En ze had er vooral zin in. Alsof ze met zichzelf had afgesproken ‘ik máák er wat van’.” Vanzelfsprekend was het bepaald niet dat Boukje, zoals ze vroeger genoemd werd, zou gaan studeren. Ze groeide op in Eindhoven, haar ouders waren immigranten van arme komaf uit Friesland. Zoals ze het zelf ooit verwoordde in een mail aan een bevriende collega: „Als iemand uit een milieu waar geen enkel boek in huis was, en studeren absoluut niet normaal was, heb ik het nog ver gebracht.” Ze werd een gewaardeerd historisch onderzoeker en een geliefde en enigszins gevreesde universitair docent. Toen ze negen was, overleed haar vader. Haar moeder bleef achter met vier jonge kinderen, zonder enige opleiding en met veel te weinig geld. En in Brabant had ze zich als Friezin sowieso nooit thuisgevoeld. Sinds de dood van haar man had ze veel last van migraine en leed ze aan depressies. Toch was het aan haar te danken dat Boudien en haar oudere zus Petra, allebei slim en leergierig, naar de universiteit konden. Niet alleen vond ze het belangrijk dat haar dochters zich wél zouden ontwikkelen, ze wilde ook dat ze zelfstandig en onafhankelijk werden, zodat haar eigen lot hun bespaard zou blijven. Toen ze ontdekte dat er bij Philips, de werkgever van haar man, een studiefonds bestond, maakte dat voor hen de weg vrij naar de universiteit. Petra de Vries bestrijdt overigens dat er in hun jeugd helemaal geen boeken in huis waren. ,En onze moeder leende voor ons boeken uit de bibliotheek.” Niettemin noemt ze het ‘een wonder’ dat zijzelf en Boudien een academische opleiding konden volgen. „Van de zestig neven en nichten van moederskant waren er maar een paar die überhaupt middelbare school hadden, en dat waren jongens. Wij dachten dat de universteit iets was voor mensen waar thuis een piano stond.” Omstreeks 1990 Na haar afstuderen in 1975 ging Boudien de Vries aan de Universiteit Leiden werken, als docent bij de afdeling economische en sociale geschiedenis. Ze was destijds een van de weinige vrouwen in de door mannen gedomineerde geschiedwetenschap. Het zou nog decennia duren voordat vrouwelijke historici aan de universiteit – door sommige mannelijke collega’s ‘de meisjes’ genoemd – een min of meer gelijkwaardige positie kregen. Al die tijd, ook nadat ze in 2000 was overgestapt naar de Universiteit van Amsterdam (UvA), is ze een rolmodel geweest voor vrouwelijke studenten en jonge vrouwelijke collega’s. Maartje van Gelder, nu hoogleraar vroegmoderne stadsgeschiedenis aan de UvA, was zo’n jonge collega. „Boudien was klein van stuk, maar ze nam ruimte in. Ze liet zich niet wegzetten. Zonder iemand te schofferen, wist ze meestal gedaan te krijgen wat zij vond dat er moest gebeuren.” Daarbij, zegt Van Gelder, stelde ze altijd ‘het collectief’ voorop. „Ze stak heel veel tijd in bestuursactiviteiten en allerlei noodzakelijk maar niet per se dankbaar regelwerk. Tegenwoordig zouden we het ‘hidden labour’ noemen.” In haar onderzoek specialiseerde De Vries zich in negentiende-eeuwse stadsgeschiedenis. Daarin kon ze, vertelt Thomas Smits, oud-student en nu ook als historicus verbonden aan de UvA, het best haar brede belangstelling kwijt voor de economische, sociale en cultuurhistorische facetten van het leven in de negentiende eeuw. Die wijde blik, en de creatieve manier waarop ze kwalitatieve en kwantitatieve onderzoeksmethoden combineerde, maakten haar tot een geroemde wetenschapper. Voor Een stad vol lezers (2011), haar magnum opus, over de leescultuur in negentiende-eeuws Haarlem, ontving ze de Professor Van Winterprijs voor het beste boek op het gebied van lokale en regionale geschiedenis. Studenten begeleidde ze op geheel eigen wijze. Ze was streng en direct, maar uiterst betrokken. Thomas Smits: „Ze nam je serieus. Ook al was je nog maar student, ze zag je als volwaardig onderdeel van de wetenschap.” Hij herinnert zich scherp hoe het toeging als ze samen in haar kamer op het PC Hoofthuis een werkstuk of een hoofdstuk uit zijn scriptie bespraken. „Uit grote stapels papieren haalde ze mijn tekst tevoorschijn, terwijl ik uit mijn ooghoeken keek hoeveel rode strepen er deze keer in stonden. Het was altijd erger dan ik dacht. Vaak ging het om spelfouten, ik sputterde eens dat ik een beetje dyslectisch was. ‘Nee Thomas’, reageerde ze, ‘je bent gewoon lui.’ En ze had gelijk. Van haar heb ik niet alleen geleerd hoe belangrijk het is om helder te denken en te schrijven, maar ook dat wetenschap bedrijven hard werken is. Ik gun iedereen een Boudien in zijn of haar leven.” Ook Maartje van Gelder memoreert De Vries’ directheid. „Ze zei een keer: ‘Je gaat toch géén tweede kind nemen, hè?’ Ik was op dat moment een paar maanden zwanger. Maar toen ik haar dat vertelde, omhelsde ze me hartelijk, en niet lang daarna zat ze vrolijk een truitje te breien.” Zelf besloot De Vries al jong dat ze geen kinderen wilde. Het was, vertelt haar vriendin Els Muijlaert, „totaal geen kwestie in haar leven”. Zus Petra: „Haar eerste echtgenoot, Ernst Pluijmackers, die ze al vroeg verloor, en haar tweede man, Eddy Grootes, hadden allebei al kinderen. Dat maakte het wel gemakkelijker.” Met Grootes, timmermanszoon en van 1976 tot 1997 hoogleraar historische Nederlandse letterkunde aan de UvA, had ze haar eenvoudige afkomst gemeen én haar liefde voor literatuur. Hij overleed in 2020 op 83-jarige leeftijd. De chique mantelpakjes, die mogen niet ongenoemd blijven. Zeker aan de UvA viel De Vries op door haar mooie en verzorgde kleding, zegt Maartje van Gelder. „Ook in dat opzicht was ze een verademing, tussen de vale tweedjasjes met elleboogstukken.” In deze rubriek elk weekeinde een portret van iemand die recent is overleden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/26/boudien-de-vries-1951-2025-was-een-geliefd-rolmodel-voor-vrouwelijke-studenten-a4907281</guid>
      <pubDate>Fri, 26 Sep 2025 19:27:44 +0000</pubDate>
    </item>
    <item>
      <title><![CDATA[Simon Nanne Groot (1934-2025): zaadteler die ‘het goede wilde doen voor de mensheid’]]></title>
      <description><![CDATA[<p>Miljoenen boeren wereldwijd zijn door de uit Enkhuizen afkomstige zaadteler Simon Nanne Groot geholpen. Hij ondersteunde hen met kwalitatief hoogstaande groentezaden, bood scholing, hielp hen de opbrengst verbeteren zodat zij en hun gezinnen meer inkomsten hadden. „Slecht zaad is een van de kwalijkste zaken van deze wereld”, was een van zijn gevleugelde uitspraken. De idealist, pionier, visionair en vooral geëngageerd ‘zaadman’, zoals hij zichzelf noemde, ontving in 2019 de Wereldvoedselprijs (World Food Prize), de Nobelprijs voor verbetering van de land- en tuinbouw. Dankzij zijn inzet verbeterden de leefomstandigheden van twintig miljoen boeren, met name in de tropische landbouwgebieden van Azië, Afrika en Latijns-Amerika. Simon Nanne Groot werd op 25 oktober 1934 in Enkhuizen geboren, in een gereformeerd nest. Op latere leeftijd sloot hij zich aan bij de vrijzinnige Remonstrantse Broederschap. Hij was een telg (zesde generatie) uit een familie van zaadboeren. De grondlegger was Nanne Janszoon Groot, die rond 1800 met de handel in groentezaden begon in het West-Friese Andijk. Door de beste planten te selecteren en daarvan het zaad te oogsten, verkreeg hij een betere kwaliteit. Tal van familiebedrijven kwamen hieruit voort, waaronder het in 1867 opgerichte Sluis &amp; Groot Koninklijke Zaadteelt en Zaadhandel. Simon Groot was directielid tussen 1965 en 1980. In 1982 begon hij voor zichzelf en noemde zijn bedrijf East-West Seed, dat inmiddels actief is in 86 landen. Simon Groot in 2015. Drie van de vier kinderen van Simon Groot en zijn vrouw Koen (eigenlijk Daisy) zijn werkzaam in het familiebedrijf. De jongste, dochter Maaike (1972), begon als kunsthistoricus bij Christie’s maar werd toch aangetrokken door het zaadbedrijf, laat ze telefonisch weten: „Ik ben trots op de erfenis van mijn vader. Zowel in de langetermijnvisie als in details toonde hij grote creativiteit. Tijdens een zakenreis in Indonesië voor Sluis &amp; Groot ontdekte hij hoe slecht de kwaliteit van het lokale groentezaad was bij de kleine boeren. Niemand bekommerde zich erom. Het was zijn missie hen te helpen met beter zaad en meer kennis.” Groot was meer op reis dan dat hij thuis was, zeven weken weg, drie weken thuis. „Mijn ouders hadden een soort zeemanshuwelijk”, zegt Maaike. Moeder zorgde voor de kinderen en ging soms mee op reis. Groot studeerde economie aan de Erasmus Universiteit in Rotterdam en werd, meteen na zijn afstuderen, door zijn vader gevraagd in het bedrijf van Sluis &amp; Groot te komen werken. Hij werd als stagiair uitgezonden naar Frankrijk en de Verenigde Staten (Chicago) om zich te bekwamen in de veredeling van bloemzaad. Nadat het bedrijf in 1980 werd verkocht aan de multinational Sandoz – iets wat Groot zeer tegenstond – reisde hij op 47-jarige leeftijd naar de Filippijnen. Dat was het begin van het door hem opgerichte bedrijf East-West Seed. Oudste zoon Rutger (1964) vertelt dat het bedrijf „aanvankelijk nauwelijks rendabel was”. Maar geleidelijk groeiden de inkomsten: „Onze vader was nooit uit op geld. Hij wilde oprecht mensen helpen, dat was zijn calvinistische inslag. Terwijl grote zaadtelers zich richtten op soja, maïs en graan koos hij ervoor juist in de tropen het zaad van lokale groentes aan te passen aan de omstandigheden.” Maaike voegt eraan toe: „Hij was overtuigd van goed rentmeesterschap.” Tijdens zijn studie raakte Groot geïnspireerd door Een leefbare aarde (1970) van econoom en Nobelprijswinnaar Jan Tinbergen, die armoede beschouwde als een grote vijand. Groot verdiepte zich in wat de kleine boeren nodig hadden, hij begreep dat zij niet afhankelijk wilden zijn van ontwikkelingsgeld maar zelf hun inkomen wilden verdienen. Landbouw- en voedseldeskundige en hoogleraar Louise O. Fresco zat destijds in het bestuur van de Wereldvoedselprijs. „Wat ons verbond,” zegt ze, „is de aandacht voor vrouwen in de groenteteelt. Dat is in ontwikkelingslanden specifiek een vrouwelijk beroep. Vrouwen spelen een sleutelrol in de tuinbouw en zij voeden de gezinnen. Het was een win-winsituatie voor zowel vrouwenemancipatie als gezondheid. Simon met zijn humanistische idealen was geen dromer, hij keek goed hoe lokale markten werkten. Dat was innovatief.” Fresco benadrukt dat Nederland en met name West-Friesland als seed valley een cruciale rol spelen in de wereldvoedseleconomie. Groot kon urenlang fascinerend vertellen over de kiemkracht en opbloei van zaden, zeggen zowel zijn kinderen als Fresco: „Hij was begeesterd door zaad.” East-West Seed geeft nog steeds trainingen aan boeren, bijvoorbeeld over het zaaien in regels in groentebedden in plaats van lukraak uitstrooien – „zoals op het beroemde schilderij van Van Gogh”, zegt zoon Rutger. Het familiebedrijf kent ook een historicus, achterneef Nanne Groot. Het museum Sow to Grow in Enkhuizen, waarvan hij penningmeester is, vertelt het verhaal van het ontstaan van de zaadteelt en zaadhandel in West-Friesland. Een andere erfenis van Simon Groot is de Garden, gelegen vlak bij de Koepoort in Enkhuizen. Deze voormalige bloementuin, toen Summer Garden geheten, raakte wat in verval maar is enkele jaren geleden door Groot weer als tuin voor sier- en groenteteelt in ere hersteld. Hij is in de zomermaanden voor het publiek geopend. Voor toekomstig biograaf Joost van Kasteren, die moleculaire biologie studeerde aan Wageningen University, staat het leven van Simon Groot symbool voor de tuinbouw in West-Friesland: „Hij wilde het goede doen voor de mensheid, dat deelde hij met tal van zaadtelers. Het was zijn overtuiging dat je als zaadboer moet zorg dragen voor goed zaaizaad voor gezond en veilig voedsel. Simon Groot voelde het als zijn morele plicht boeren aan een leefbaar inkomen te helpen. Die missie leeft voort in het familiebedrijf van nu.” In deze rubriek elk weekeinde een portret van iemand die recent is overleden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/10/simon-nanne-groot-1934-2025-zaadteler-die-het-goede-wilde-doen-voor-de-mensheid-a4905642</guid>
      <pubDate>Wed, 10 Sep 2025 19:27:45 +0000</pubDate>
    </item>
    <item>
      <title><![CDATA[Kunsthandelaar Sjoerd de Vries (1952-2025) was een vrolijk vat vol tegenstrijdigheden]]></title>
      <description><![CDATA[<p>Op de overlijdenskaart van kunsthandelaar Sjoerd de Vries staat een oude Tibetaanse prent van een Bhavachakra afgebeeld. Dat is het boeddhistische levenswiel, een verbeelding van de eeuwige cyclus van geboorte, dood en wedergeboorte. De rouwkaart sluit af met een Nepalese uitdrukking die De Vries regelmatig gebruikte: Ke Garne? - wat doe je eraan? De Vries begon 46 jaar geleden Astamangala, de enige Nederlandse galerie gespecialiseerd in oude kunst- en gebruiksvoorwerpen uit Tibet, Nepal en India, sinds 2013 gevestigd aan de Keizersgracht in Amsterdam. Verzamelaars en musea van over de hele wereld kochten bij hem rituele dansschorten, eeuwenoude boeddhabeelden en antieke meubels. Eind juni reisde de altijd opgewekte De Vries in zijn eentje naar het familiehuis in de Dordogne. Omdat zijn dagelijkse telefoontje uitbleef, maakte zijn vrouw Elizabet zich ongerust. De Franse buurman die op haar verzoek poolshoogte ging nemen vond De Vries; hij bleek overleden aan hartfalen, 73 jaar jong. De Vries, longcovidpatiënt, leefde al in reservetijd. Na een zware longontsteking lag hij anderhalf jaar geleden een tijd in coma in het ziekenhuis. Toen hij tegen de verwachting in opknapte, zei hij God bij het ontwaken op zijn blote knieën te danken voor weer een nieuwe dag, vertelt Isabel, de oudste van zijn twee dochters. Die dankzegging moet niet al te letterlijk worden genomen, zegt zijn echtgenote Elizabet. „Sjoerd was wars van iedere vorm van godsdienst.” Best een opmerkelijke houding voor een handelaar die eindeloos kon uitweiden over de religieuze finesses van de voorwerpen in zijn winkel. De Vries schreef bovendien twee populaire inleidingen tot wereldgodsdiensten, Boeddhisme voor beginners (1994) en Hindoeïsme voor beginners (1996). En als gastconservator van het Wereldmuseum Rotterdam richtte hij in 2009 een authentieke Tibetaanse tempel in, die later tot zijn grote trots ceremonieel werd ingewijd door de dalai lama zelf. Elizabet: „Sjoerd kon geraakt worden door de rituele handelingen in boeddhistische tempels. Maar hij zag ook de gevaarlijke kanten van godsdienst. Die deden hem huiveren.” Victor Levie, vijf decennia bevriend met De Vries, duidt de tegenstelling in andere bewoordingen: „Sjoerd was een vrolijk vat vol tegenstrijdigheden.” Sjoerd de Vries met de dalai lama, die zijn authentieke Tibetaanse tempel ceremonieel inwijdde. Foto privéarchief De Vries was de zoon van een bevlogen geschiedenisleraar en een talentvol fotografe en illustrator. Zijn oudere zus Liesbeth karakteriseert haar broertje ‘Kiki’, zoals De Vries in de familie heette, als een zondagskind. Uit het dagboek van zijn moeder blijkt dat hij verwekt is in Parijs, nadat zijn ouders een ruzie hadden bijgelegd. Liesbeth: „Met zijn blonde krullen en blauwe ogen nam hij als kind iedereen voor zich in, en toen al kreeg hij de lachers op zijn hand.” Al jong, als zestienjarige, toonde De Vries belangstelling voor de kunsthandel; vanuit school ging hij vaak langs bij Het Kaperschip, een antiquair in Baarn. Met zijn vijftien maanden oudere broer Aart reisde hij op zijn negentiende in een Citroën Ami naar Iran en Syrië. Een vakantie die uitmondde in een struintocht langs antiekwinkeltjes. Geeske Hendriksen werd in 1976 verliefd op De Vries, toen student kunstgeschiedenis van Centraal Azië. Dat jaar maakte hij, deels met zijn ouders, een reis door Azië. In Kathmandu raakte hij in de ban van alles wat Tibetaans was, zegt Hendriksen. „Hij kocht een Tibetaanse grammatica en kletste met handen en voeten met handelaren. Hij maakte vrienden, al zal vast hebben geholpen dat hij heel veel spulletjes kocht.” Sjoerd de Vries toont een Tibetaanse tekst Foto privéarchief Een jaar later, in 1977, reisden Hendriksen en De Vries samen naar Ladakh, een door de Tibetaanse taal en cultuur gedomineerde streek in Noord-India. Ze verbleven daar enige maanden voor zijn doctoraalscriptieonderzoek: een beschrijving van de complete inboedel van een boeddhistisch klooster. Hendriksen: „Om zes uur ’s ochtends stonden we naast giechelende monniken in een beekje onze tanden te poetsen. Daarna woonden we het ochtendritueel bij, het spreekzingen van mantra’s en het drinken van boterthee. Vervolgens konden we aan het werk. Ik de assistent met het meetlint en opschrijfboekje, Sjoerd de routebepaler, fotograaf en jubelende commentator. ‘Gees, moet je kijken!’ Dan had hij een schort versierd met stukjes mensenbot ontdekt, of een kast vol met boeken.” Voor de financiering van zijn droom, een eigen kunsthandel, bedacht hij een list, zegt Hendriksen. Als hij nou eens consul in Nepal kon worden. Verdiende hij een mooi salaris en kon hij tegelijk handeldrijven. De Vries schudde zijn hippie-imago af en meldde zich in een Van Gils-pak en met gepoetste schoenen bij het diplomatenklasje van Buitenlandse Zaken. Hij kwam best ver, zegt Hendriksen. Pas bij het laatste psychologisch onderzoek rees twijfel over de zuiverheid van zijn motivatie als aanstaand diplomaat. Uiteindelijk leende de vader van Hendriksen hem in 1979 het benodigde startkapitaal voor een galerie in de Kerkstraat in Amsterdam. De liefde met Hendriksen hield geen stand; veertig jaar geleden werd De Vries stapelverliefd op Elizabet Nijhoff Asser, een restaurator die voor hem een thangka opknapte, een Tibetaanse rolschildering met scènes uit Boeddha’s leven. In café Carels verkondigde De Vries luidkeels dat hij graag een kind van haar wilde. Elizabet: „Sjoerd is een geweldige vader geweest voor onze twee dochters. Een man die niet van voetbal hield, maar wel van strijken, afwassen en bedden verschonen. Hij had een fenomenaal geheugen en lak aan de boeddhistische levensregel dat je lichaam een tempel is. Hij at en sliep te weinig, en gebruikte te veel nicotine en alcohol.” De Vries werkte vanaf de jaren tachtig ook als reisbegeleider. Of hij nu naar Tibet, Nepal, China of Jemen reisde, overal toonde hij zich volgens reisorganisator Peter van der Lende een flexibele, charmante en bijzonder goed geïnformeerde gids. Op een reis door Nepal arriveerde hij eens met zijn gezelschap bij een smotsige pleisterplaats voor chauffeurs. Een logeeradres op 4.800 meter hoogte, zonder toilet en met alleen knoflookscheuten op het menu. Als enige had De Vries geen last van hoogteziekte en genoot hij van de eenzijdige maaltijd. Ke Garneh, wat doe je eraan? Blijven lachen, De Vries had er een groot talent voor. Zijn jongste dochter Tessel gaat het gehinnik van haar vader missen, zegt ze. Hij leerde haar de magie van chaos te omarmen en inspireerde haar tot avontuur. Op haar recente voorstel voor een gezamenlijk roadtrip door Turkije had haar vader direct gereageerd. Hij had een reisgids en een landkaart in huis gehaald. In een eerder versie van dit artikel stond per abuis dat Sjoerd de Vries vijf jaar jonger was dan zijn broer. Dit is aangepast. In deze rubriek elk weekeinde een portret van iemand die recent is overleden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/07/28/kunsthandelaar-sjoerd-de-vries-1952-2025-was-een-vrolijk-vat-vol-tegenstrijdigheden-a4901469</guid>
      <pubDate>Mon, 28 Jul 2025 19:27:45 +0000</pubDate>
    </item>
    <item>
      <title><![CDATA[Vertalen is inlijven, vond  Mirjam de Veth (1953-2025)]]></title>
      <description><![CDATA[<p>„Veel mensen realiseren zich niet dat de vertaler een auteur is”, zei Mirjam de Veth in december 2009 in gesprek met de Vereniging van Letterkundigen, de huidige Auteursbond. „Dat betekent dat iemand niet zomaar in je teksten kan zitten rommelen, en dat je recht hebt op naamsvermelding.” Eerder dat jaar had ze naar aanleiding van haar vertaling van Les Saisons van Maurice Pons de Dr. Elly Jaffé Prijs gekregen. In haar dankwoord citeerde ze Victor Hugo: „Une traduction est une annexion”, ‘vertalen is inlijven’. Wie de originele tekst werkelijk in zich opneemt, aldus De Veth, kan zich vervolgens ook best wat talige vrijheid veroorloven en een „fonkelende” vertaling afleveren, in plaats van een fletse tekst. De Veth, die op 30 mei overleed aan de gevolgen van een hersenaandoening, was ruim dertig jaar literair vertaler uit het Frans en heeft tientallen titels op haar naam staan, van onder veel meer André Gide, Albert Cossery, Annie Ernaux, Marguerite Duras en Marie Darrieussecq. Ze viel op door haar verfijnde taalgebruik: titels als Hier zijn is heerlijk of Zeewee (beide van Darrieussecq) geven al aan hoe speels en doordacht De Veth het Frans tegemoettrad. Uitgever Marc Vleugels: „Mirjam was enorm francofiel en deed diepgravend onderzoek naar de achtergrond van ‘haar’ auteurs. Boeken die ze mooi vond waren voor haar als kindjes, die wilde ze ergens onderbrengen; als dat dan lukte, vaak bij kleine uitgeverijen als de mijne of Coppens &amp; Frenks [inmiddels opgeheven, red.], dan moest de klus ook geklaard worden.” De werkdruk kon hoog oplopen, ook door de nawoorden die De Veth schreef en waar ze veel tijd en ambitie in stak. Maar ze had het liefst haar „mandje vol”, vertellen bevriende collega’s, en was doorgaans met overgave en groot plezier bezig. Vertaler Kiki Coumans: „Mirjam was goed opgewassen tegen het onzichtbaar zijn dat een beetje bij ons vak hoort. Ze leefde en werkte alleen, maar ze had een rijk leven. Ze was hartelijk, genereus. Toen ik haar ontmoette, was ik nog maar net met vertalen begonnen. Mirjam was al echt een grote naam, maar ze stapte hartelijk op me af en verwelkomde me als vertaler van Colette. Kort daarna gaf ze me twee cassettebandjes vol radioprogramma’s over Colette cadeau, met mooi versierde hoesjes. Ik kwam ze bij haar thuis ophalen en ben tot laat in de avond blijven kletsen. Zo raakten we bevriend.” „Mirjam en ik hebben samen het Atelier de Traduction d’Amsterdam opgezet”, vertelt collega Eveline van Hemert. „Een keer in de zes weken kwamen we met een groepje vertalers bij elkaar om te discussiëren over één bepaald tekstfragment. Ik herinner me onze lachsalvo’s – en ook hoe Mirjam als een pitbull kon vasthouden aan haar oplossing, ook al was de rest het niet met haar eens.” Mirjam de Veth groeide op in Nijmegen, met een jongere broer en zus. Vader De Veth werkte als jurist bij de gemeente, moeder was huisvrouw. Mirjam had van jongs af aan kunstzinnige aspiraties, vertelt zus Laetitia: „Zodra ze een potlood kon vasthouden, begon Mirjam te tekenen. Ze richtte de kelder in als haar atelier, waar ze rondsprong in een artistiek jasje vol verfvlekken. Ze maakte geïllustreerde sprookjesboekjes voor mij, en ik maakte hoorspelen voor haar. Onze ouders vonden het allemaal prima, maar met name onze moeder vond wel dat we een beroep moesten kiezen waarmee we ons eigen geld konden verdienen. Zij was financieel natuurlijk volledig afhankelijk, ik denk dat dat zeker een rol speelde.” Na het Stedelijk Gymnasium ging Mirjam Frans studeren in Utrecht, waar ze ook politiek betrokken raakte, als „fel feminist, maar wel op hoge hakken”, zoals haar zus het omschrijft. Een aanstelling in het onderwijs was geen succes; Mirjam verhuisde naar Amsterdam en combineerde daar de studie Vertaalkunde aan de Universiteit van Amsterdam met een avondopleiding aan de Rietveld Academie. Ze had gevonden wat ze wilde doen: schilderen en vertalen. Haar leven lang maakte ze tekeningen in dummy’s, lege boeken, die ze allemaal zorgvuldig bewaarde en die ook als een soort dagboek fungeerden. Haar vertalersloopbaan kende een vliegende start: het tweede boek waaraan De Veth meewerkte, de biografie van Jean-Paul Sartre van Annie Cohen-Solal, werd een bestseller. Een toevalstreffer, bleek algauw: vertalen uit het Frans is geen vetpot en vergt een grote eigen inzet. In haar dankwoord bij de Elly Jaffé Prijs (voor de beste vertaling uit het Frans) betoonde De Veth zich erkentelijk voor de steun van het Letterenfonds die haar werk mogelijk maakte, maar grapte ze ook dat in elk boek voortaan de „financiële bijdrage van de vertaler” vermeld zou mogen worden. In 1994 ontdekte De Veth het internationale vertalershuis in Arles, waar vertalers tegen een bescheiden som voor een paar weken kunnen werken. „Mirjam liet me het gebouw zien tijdens een werkvakantie”, vertelt Eveline van Hemert. „We waren allebei helemaal weg van die plek – de enorme bibliotheek, het uitzicht, het weer. Ik ben in 2008 zelfs naar Arles verhuisd, en Mirjam vond er in 2012 een huurappartement waar ze de helft van het jaar kon zitten werken. Het is toch echt anders om in het land te verblijven waarvan de taal en de cultuur je zo lief zijn.” Zelfportret van Mirjam de Veth. Vanaf 2016 begon het De Veths intimi op te vallen dat ze soms niet goed uit haar woorden kon komen; ze raakte verzeild in een reeks neurologische onderzoeken waar uiteindelijk de diagnose primair progressieve afasie uitkwam, een aandoening die het taalgedeelte van de hersenen treft. Stapsgewijs werd De -Veths wereld kleiner: het appartement in Frankrijk moest ze opgeven, en ten slotte ook het vertaalwerk. De beeldende kunst werd „haar redding”, vertelt zus Laetitia. De Veth tekende door, plaatste elke week een werk op Facebook en bleef zolang het ging tentoonstellingen bezoeken. In de Pijp, haar buurt, kende het winkelpersoneel haar en kon ze met wat hulp voor zichzelf blijven zorgen. De dood kwam op een door haar zelfgekozen moment. Kiki Coumans: „Het was ongelooflijk wreed dat juist de taal, het hart van haar bestaan, haar uit handen werd geslagen. Maar Mirjam bleef tot het einde haar dappere en waardige zelf.” In deze rubriek elk weekeinde een portret van iemand die recent is overleden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/07/04/vertalen-is-inlijven-vond-mirjam-de-veth-1953-2025-a4898906</guid>
      <pubDate>Fri, 4 Jul 2025 19:27:45 +0000</pubDate>
    </item>
    <item>
      <title><![CDATA[Politiek fotograaf Han Singels (1942-2025) vond rust in lege landschappen]]></title>
      <description><![CDATA[<p>Han Singels bewoog zich met zijn camera moeiteloos tussen de politieke macht en persoonlijke verhalen van gewone mensen. Hij fotografeerde op het Binnenhof en in het drukke stadsleven, en vond later rust in het lege landschap. Op 10 mei 2025 overleed hij onverwachts. Singels werd op 5 mei 1942 geboren in interneringskamp Brastagi op Noord-Sumatra, als derde kind van een Nederlandse planter en zijn Friese vrouw. Hij studeerde fotografie en grafisch ontwerp aan de Koninklijke Academie van Beeldende Kunsten in Den Haag en de Rijksakademie in Amsterdam. In de vroege jaren zeventig werkte hij als grafisch ontwerper, al snel legde hij zich toe op fotografie. Amsterdam en omgeving werd zijn biotoop. Op het Waterlooplein was hij een vertrouwd gezicht; hij voelde zich thuis in de stad en was sterk verbonden met de buurt. Als je hem tegenkwam was hij nooit te beroerd om stil te staan voor een goed gesprek, zegt Boudewijn Bakker, voormalig conservator van het Stadsarchief. Hij noemt Singels een echt „mensenmens, oprecht belangstellend. Hij stopte meteen zodra hij je zag. Het was een vreugde hem tegen te komen.” Vanaf 1974 tot eind jaren tachtig werkte Singels als fotograaf voor De Groene Amsterdammer. Daar ontwikkelde hij zijn signatuur: maatschappelijke betrokkenheid met een voorkeur voor de rafelranden van de samenleving. Hij volgde de politiek van nabij, werkte voor de vakbeweging, bladen als De Nieuwe Linie en het Nieuw Israëlitisch Weekblad, en tal van culturele instellingen. Leden van het sport- en fitnesscentrum Stoker op het strand van Hoek van Holland, 1983. In zijn politieke fotografie zat hij er vaak bovenop en kwam hij dicht bij zijn onderwerpen. Hij bewoog zich vrij tussen de politieke hoofdrolspelers binnen het parlement, de vakbonden en werkgeversorganisaties. Bekend is zijn foto uit 1977 van een woedende Joop den Uyl tijdens een opname van Den Haag Vandaag. Er was afgesproken dat de lijsttrekkers elkaar niet zouden onderbreken, Wiegel deed dat toch. Toen Den Uyl daarop wilde reageren, werd hij terechtgewezen. Singels legde precies dat moment vast: Den Uyl vol frustratie, Wiegel die kalm bleef. „Han noemde zichzelf politiek fotograaf”, zegt Boudewijn Bakker „Hij was iemand die werkte door zich in te leven en echt één te worden met zijn onderwerp. Dit deed hij door lang met mensen te praten. Hij speelde met zijn werk een rol in de maatschappelijke en politieke geschiedenis. Zijn foto’s stonden in de krant en bepaalden mede hoe we die tijd zagen.” De foto’s van Singels verschenen ook in Vrij Nederland en Ons Amsterdam. Binnen de GKf, Beroepsvereniging van Fotografen, waarbij hij zich in deze periode aansloot, vond Singels geestverwanten die net als hij hun fotografie als maatschappelijk instrument zagen. Hij behoorde tot een belangrijke geëngageerde groep fotografen, onder wie Oscar van Alphen, Willem Diepraam, Bert Nienhuis en Maya Pejic die de heftige sociale en politieke ontwikkelingen van die periode vastlegden. Singels kreeg tweemaal een documentaire opdracht van het Rijksmuseum (‘Verkiezingen en kabinetsformatie’ in 1977 en ‘Jongeren’ in 1984). Bijzonder was ook de spraakmakende serie over mensen met hiv en aids, die hij begin jaren negentig maakte in opdracht van het Stadsarchief Amsterdam en het Amsterdams Fonds voor de Kunst. Hier slaagde hij erin om dicht bij de emoties van de mensen te komen, met zichtbaar wederzijds vertrouwen. Het Stedelijk Museum in Amsterdam kocht tien foto’s uit deze serie aan. Singels was nooit een afstandelijk observator. „Hij zocht het vertrouwen en was gelukkig als hij dat vond”, zegt zijn vriendin Greetje van der Werf. „Je kunt niet fotograferen als er geen vertrouwen is. En dat vertrouwen is bij zijn aids-serie (1990-1993) uitzonderlijk sterk voelbaar.” Een voorbeeld is het portret van Henk Koers (1949-1992), één van de hoofdpersonen uit de serie. Singels volgde Koers in het Onze Lieve Vrouwe Gasthuis in Amsterdam . Op een van de foto’s zit Koers op bed, het gezicht getekend door ziekte, maar met een heldere, open blik. De thema’s van Singels ontwikkelden zich geleidelijk van politiek en maatschappij naar natuur en landschap. In de drukte van de stad voelde hij zich steeds minder op zijn gemak. Hij leed aan claustrofobie, voor hem was de buitenlucht letterlijk een verademing. „Hij was elke dag uren op pad”, zegt Greetje van der Werf. Vanaf de jaren negentig trok hij er steeds vaker op uit met zijn brommer of fiets, vaak vanuit Amsterdam naar de polders, de uiterwaarden langs de Vecht of richting Muiden. Foto Han Singels Wat begon met het fotograferen van mensen in hun sociale context, verschoof naar koeien in het weiland, beelden waarin hij kon blijven zoeken naar vorm, rust en betekenis. Greetje van der Werf: „Hij keek eindeloos naar kunst, vooral naar zeventiende-eeuwse schilderkunst. Hij dacht lang na over wat een beeld tot een goed beeld maakt. Hij kon eindeloos koeien fotograferen, bracht soms zes weken in een weiland door tot hij de perfecte compositie had gevonden.” Het was belangrijk voor Singels dat bij de kijker ruimte bleef voor eigen interpretatie. Uiteindelijk werd zijn werk nog verstilder: abstracte foto’s van water, steen en ijs. In zijn laatste project, de Waterfoto’s, waaraan hij ruim acht jaar werkt, legde hij de focus op spiegeling en water. Je zou de bijna abstracte beelden kunnen interpreteren als een visueel afscheid: sereen en verstild. In deze rubriek elk weekeinde een portret van iemand die recent is overleden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/27/politiek-fotograaf-han-singels-1942-2025-vond-rust-in-lege-landschappen-a4898147</guid>
      <pubDate>Fri, 27 Jun 2025 19:27:46 +0000</pubDate>
    </item>
    <item>
      <title><![CDATA[Toen Ingrid Schäfer-Poels (1976-2025) bij de politie ging, moest ze tegen aardig wat vooroordelen opboksen]]></title>
      <description><![CDATA[<p>Wat kon ze eigenlijk met haar studie bestuursrecht, vroeg Sandra Poels haar vier jaar jongere zus Ingrid eens, wat wilde ze worden? „Burgemeester”, antwoordde die resoluut, in een tijd waarin dat ambt nog bijna exclusief aan mannen voorbehouden leek. Ze zou uiteindelijk de eerste vrouwelijke hoofdcommissaris van de politie-eenheid Limburg worden. „Napoleon” noemde haar vader Ingrid als kind. Zus Sandra: „Omdat ze klein en stevig was en vanwege haar pit en sterke wil. Als ze iets vond, bleef ze daarop doorgaan. Vaak vanuit haar enorme rechtvaardigheidsgevoel.” Haar beide ouders werkten in het onderwijs, net als later haar zus. Rond haar twaalfde werd Ingrid verliefd op Rich Schäfer, zoon van goede vrienden van haar ouders. „Die belde ze gerust op en dan vroeg ze mij aan de lijn”, vertelt Schäfer. „Dat waren ongemakkelijke gesprekken. Wat moest ik met dat kind van ruim twee jaar jonger? Zo’n twee jaar later was dat leeftijdsverschil niet meer zo’n dingetje en kregen we wel iets met elkaar.” Kalverliefde, dacht de buitenwereld. En: gaat wel over, als ze allebei ergens anders gaan studeren. Dat gebeurde niet. Schäfer: „Behalve de liefde hadden we een andere klik. We begrepen elkaar. Eén blik was vaak al voldoende.” Na haar studie ging Schäfer-Poels werken bij de gemeente Geleen en kort daarna de fusiegemeente Sittard-Geleen, waar ze uiteindelijk kabinetschef van de burgemeester werd. In 2006 maakte ze de overstap naar de politie. Daar moest ze tegen aardig wat vooroordelen opboksen, zegt zus Sandra: „Ze was zij-instromer, jong én vrouw.” Echtgenoot Rich: „Elke nieuwe functie die ze kreeg, begon moeizaam. Na verloop van tijd kwam er waardering: voor het doorbreken van automatismen en van de strikte hiërarchie, en vooral voor het dingen samen doen, voor haar oog voor de menselijke kant. Iedereen die wegging kreeg bijvoorbeeld een fatsoenlijk afscheid, tot dan geen gewoonte.” Toen commissaris van de politie Limburg Gery Veldhuis in 2018 naar elders vertrok, zag hij in haar zijn opvolger, al liep ook een aantal mannen zich warm voor de functie. In haar eerste jaar boekte Schäfer-Poels meteen een mooi succes voor haar korps. Twintig jaar na de verdwijning van het elfjarige jongetje Nicky Verstappen kon dankzij grootschalig dna-onderzoek een verdachte worden aangehouden. „Ze stond voor egoloos en onbaatzuchtig leiderschap, op de mens gericht”, stelt Inge Godthelp-Teunissen, door Schäfer-Poels binnengehaald als plaatsvervangend politiechef. „In landelijke overleggen stelde Ingrid de vragen die niemand durfde te stellen en maakte ze situaties bespreekbaar.” Haar zus herkent dit: „Ook als verder niemand er zin in had, kon ze blijven doorvragen of knuppels in het hoenderhok gooien.” Rich Schäfer: „Tegelijkertijd drong ze op die manier door tot de kern van mensen en problemen. Scherp bevragen was ook haar manier om zich onderwerpen eigen te maken zonder tot in detail alles erover te lezen.” „Kwetsbaar en transparant durven zijn, dat was Ingrid”, zegt Godthelp-Teunissen. „Maar tegelijkertijd keihard begrenzen als het moet.” Bij het ontslag van een aantal agenten in Noord-Limburg vanwege grensoverschrijdend app-verkeer, oordeelde de rechter achteraf dat ze zorgvuldiger had moeten handelen. Eind jaren 70 Foto privé-archief In 2020 ontdekte ze een knobbeltje in haar rechterborst. De kanker bleek ook in haar lymfeklieren en oksel te zitten. Omdat ze altijd openheid bepleitte, koos ze ervoor het slechte nieuws zelf via een filmpje met haar politiemensen te delen. De leiding overgeven, juist in de moeilijke coronatijd, kostte haar relatief weinig moeite. De lockdowns maakten haar behandeltraject wel extra zwaar en eenzaam. Sandra Poels: „Iets simpels als even met mij knuffelen, kon niet. Toen ik dan toch een beschermpak voor mezelf had weten te regelen en het wel kon, gooide ze haar emoties eruit.” Na revalidatie keerde ze langzaam terug bij de politie – tot de echtgenoot van haar plaatsvervanger Godthelp-Teunissen plotseling overleed. „Dat betekende dat Ingrid meer moest doen dan op dat moment eigenlijk de bedoeling was”, vertelt zij. De „bizarre” situatie verdiepte wel hun band. Als duo opperden ze het idee om samen de politie Limburg te gaan leiden. Een noviteit in politieland, die volgens Godthelp-Teunissen in eerste instantie op veel weerstand stuitte. Uiteindelijk kwam er toestemming van hogerhand. „Al ben ik nooit bevorderd tot hoofdcommissaris”, zegt ze. „Materieel waren we samen de baas, formeel was alleen Ingrid dat. Maar als we samen op de foto gingen, haalde ze eerst de onderscheidingstekens van haar uniform.” Privé was haar herstel aanleiding voor een vier-het-leven-feest. Nog meer dan voorheen nam ze de tijd om te genieten van de mensen die haar lief waren, en van mooie vakanties. Tijdens een reis met haar man naar Mexico in 2023 kreeg ze last van haar nek. Uit onderzoek bleek dat het om uitzaaiingen ging. Die zaten op veel meer plekken, van haar lever tot haar hoofd. Nu legde ze haar functie definitief neer. De tijd die ze nog had wilde ze besteden aan haar gezin en haar naasten. In een nieuwe video maakte ze dat besluit bekend. Collega’s kregen ook allemaal een kaart met de afscheidsgroet „Geneet van het laeve #houvolhouvast”. Vooral voor haar puberzonen Stijn en Ruben onderging ze nog een aantal behandelingen. Rich Schäfer: „Met name chemopillen leverden een bonusjaar op, waarin ze mooie dingen met ons allemaal heeft kunnen doen.” Maar afgelopen april ging ze plotseling snel achteruit. Op de laatste dag van die maand overleed zij. Omdat de dood toch nog onverwacht kwam, moest haar echtgenoot, architect, halsoverkop een kist voor haar gaan maken. „Ik had haar beloofd dat ik voor haar laatste huisje zou zorgen.” Tijdens de uitvaart haalden aanwezigen vooral herinneringen op aan het persoonlijk leven van Schäfer-Poels. Aan haar liefde voor feest en gekkigheid. Aan haar gulle lach. Aan haar troostende knuffels met de woorden „och, kom hier”. Rich Schäfer: „Na de uitvaart zag ik voor ons huis een man heen en weer fietsen. Die belde uiteindelijk aan. Het bleek een agent met PTSS die vertelde hoeveel Ingrid voor hem had betekend. Voor die mensen vocht ze net zolang tot ze de vergoeding kregen waar ze recht op hadden. Want de mens moest boven het systeem gaan.” In deze rubriek elk weekeinde een portret van iemand die recent is overleden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/13/politiechef-die-stond-voor-onbaatzuchtig-leiderschap-a4896504</guid>
      <pubDate>Fri, 13 Jun 2025 19:27:46 +0000</pubDate>
    </item>
    <item>
      <title><![CDATA[Eigenwijze basketbalcoach Maarten van Gent (1947-2025) ging ook in Estland op zoek naar de liefde]]></title>
      <description><![CDATA[<p>Hij was basketbalcoach in Groningen, zakenman in Estland en een nogal horkerige deelnemer aan Winter Vol Liefde. Geboren Rotterdammer Maarten van Gent (78) overleed op 14 april – een jaar na de opnames van RTL’s datingprogramma – in het Estse Rakvere aan alvleesklierkanker. Hij had twee zoons, Jan Aare en Robin. De uitzending van Winter Vol Liefde ging afgelopen winter op verzoek van de toen al doodzieke deelnemer gewoon door. Zijn laatste date in het programma, de 66-jarige Annette de Groot, vertelt aan de telefoon: „De opnames in Estland waren in maart 2024. In september werd ik gebeld door [productiebedrijf] Blue Casting dat Maarten alvleesklierkanker had. Hij wilde dat het gewoon werd uitgezonden, begin dit jaar. Of ik het er mee eens was? Maartens wil is wet, zei ik.” Op Facebook plaatste Van Gent eind februari nog een naaktfoto. Die werd snel verwijderd. Hij zette ook een filmpje online, niet naakt, met de woorden: „Hij kwam en plantte zich voort en is klaar om te vertrekken.” Over zijn vrij turbulente leven sprak Van Gent graag in de derde persoon. „Dan hoeven anderen dat niet te doen. Die hoeven dus niet te vertellen wat een geweldenaar ik was of hoe goed ik was. En geen droevige ‘stories’, want ook daar hou ik niet van. Ik haat begrafenissen.” Van Gent stelde zijn lichaam ter beschikking aan de wetenschap. „Dan hebben ze ook nog wat te snijden”, verklaarde de man die bekend stond om zijn weinig subtiele vocabulaire. Over haar ervaringen bij Winter Vol Liefde zegt Annette de Groot: „Ik was de laatste van de vier, met de andere vrouwen had hij niks, zei hij. Maarten zei tegen mij: ‘Met basketbal liet ik de beste spelers ook op de bank beginnen’.” Ze was in eerste instantie afwachtend, vertelt ze, maar al snel dacht ze „deze man beter te willen leren kennen”. Ze voelde zich bij hem thuis in Estland, als broer en zus. Hij nam haar mee naar restaurants. En wilde meer. Zij: „Maarten was een snoeperd. ‘Seks is voor mij hetzelfde als naar de bakker gaan’, zei hij vaak. Maar ik voelde me fysiek niet tot hem aangetrokken, wilde een eigen slaapkamer, en heb uiteindelijk toch mijn koffers gepakt. Dat vond hij niet leuk, de grote Maarten die werd afgewezen. Dat merkte ik aan zijn humeur.” Van Gent was en bleef een eigenheimer. Vier decennnia voor zijn optreden in Winter Vol Liefde viel hij als basketbalcoach van de Groningse topclub Donar ook al op door zijn eigenwijze manier van doen. Tussen 1980 en 1982 bouwde hij aan een hecht team. Wie niet in het collectief paste mocht of moest weg, zoals publiekslieveling Renso Zwiers. Andersom haalde hij afgedankte topspelers van de concurrenten uit Den Bosch (Al Faber) en Leiden (Ron Kruidhof). Die waren extra gemotiveerd, wist hij, en zouden revanchegevoelens koesteren tegen hun oude club. Hij kreeg gelijk. Na een matig eerste seizoen werd Donar onder zijn leiding voor het eerst in de clubhistorie landskampioen. Zelf bagatelliseerde hij zijn aandeel in het succes, maar spelers, supporters en journalisten wisten beter. Die laatste groep had hij naar cruijffiaans model als gezamenlijke vijand bestempeld. Dick Heuvelman was in deze periode basketbalverslaggever bij het Nieuwsblad (nu Dagblad) van het Noorden. Volgens hem liet Van Gent een onuitwisbare indruk achter in Groningen. „We hadden hier de mooiste hal, de beste sponsor, maar werden nooit kampioen. Zijn eerste jaar was een flopjaar, hij bakte er niks van. In zijn tweede jaar kreeg hij de vrije hand in spelers kopen en verkopen. Renso Zwiers was volgens Maarten te goed voor de bank maar te slecht voor de basis.” Ook in het jubileumboek 50 jaar Donar liet Van Gent optekenen dat de landstitel niet zijn verdienste was. „Van winnende coaches die de lof opstrijken zakt mijn broek altijd af. Het zijn de spelers die het doen. Kun je een beetje coachen en je hebt de beste spelers, dan win je. Simpel.” Hoewel de succescoach contractverlenging had verdiend, stapte hij onverwachts op. Maar niet dan nadat hij sommige bestuurders een trap na had gegeven. Oud-speler Martin de Vries: „Hij vertrok niet bepaald met stille trom. Het moest allemaal dramatisch. Typisch Maarten.” Na de succesperiode bij Donar was Van Gent onder meer bondscoach van Nederland en Estland. Ook won hij met Oostende in 1985 de Belgische titel. Hij verhuisde begin jaren 90 voor zaken naar Estland, dat net onafhankelijk was geworden – hij zag een gat in de vrije markt. Hij werd er ook clubtrainer van Tallinn Kalev, waarmee hij in 1996 de landstitel won. In Nederland werkte hij ook nog voor Weert, Rotterdam en Den Bosch. Maar de titel met Donar bleef zijn sportieve hoogtepunt. Martin de Vries was begin twintig en bankzitter toen Maarten van Gent in 1980 trainer van Donar werd. „Hij vroeg op een open dag of ik wel eens squashte. Ik was stomverbaasd. Een potje squash was zijn manier om een gesprek aan te gaan. Hij zei toen: ‘Je wordt de nummer één, ik wil dat jij erbij blijft’.” De Vries vertelt over Van Gents psychologische spelletjes. „Hij legde ooit ontevreden de training stil, zei ‘zoek het maar uit’, en liep de zaal uit. We waren geschokt, zochten hem, maar hij was al naar huis gereden. De volgende dag was hij er nog steeds niet. We hebben zonder Maarten getraind. Toen hij dat later hoorde, was hij tevreden: we hadden volgens hem zelfsturend, zelfregulerend vermogen getoond. We vroegen toch maar of hij wilde terugkomen. Hij kwam lachend de zaal in, zijn aanpak had gewerkt.” De Vries noemt een ander voorbeeld van zijn originele, eigenzinnige aanpak. „Hij huurde voor de play-offs in dat kampioensjaar een soort Jomanda in, een handoplegger, iemand uit Dordrecht met telepathische gaven. Of het daaraan te danken was weet ik niet, maar we wonnen daarna alles.” Na 1982 verwaterde het contact tussen de oud-trainer en de oud-speler. Maar uit het oog was blijkbaar niet uit het hart. De Vries: „Op 7 april, een week voor zijn dood, stuurde hij mij op mijn verjaardag een felicitatie. Geweldig toch?” Annette de Groot uit Winter Vol Liefde had hem ‘op televisie’ weliswaar verlaten, ze hield na de opnames toch contact met de intussen doodzieke Maarten van Gent. „Toen ik die ‘naakt-selfie’ op Facebook zag, heb ik meteen contact gezocht. Ik appte: ‘Voor mij blijf je de prins op het witte paard’. Ik was de laatste met wie Maarten in beeld was geweest, maar was uiteindelijk slechts een eendagsvlieg in zijn leven, eerlijk is eerlijk.” In deze rubriek elk weekeinde een portret van iemand die recent is overleden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/04/eigenwijze-basketbalcoach-maarten-van-gent-1947-2025-ging-ook-in-estland-op-zoek-naar-de-liefde-a4895556</guid>
      <pubDate>Wed, 4 Jun 2025 19:27:48 +0000</pubDate>
    </item>
    <item>
      <title><![CDATA[Jan van Gijn (1942-2025) was neuroloog, maar ook een ‘verdwaalde alfa’]]></title>
      <description><![CDATA[<p>Jan van Gijn, op 3 april gestorven, was hoogleraar neurologie en afdelingshoofd in het UMC Utrecht. Bij zijn afscheid, een week later in de tot de laatste plaats bezette Geertekerk in Utrecht, werden zijn verdiensten breed uitgemeten. Als arts en opleider was hij geliefd om zijn aandacht en geduld, zijn scherpe diagnoses, zijn hoorcolleges, altijd met een patiënt erbij. Als beoefenaar van de wetenschap werd hij hogelijk gewaardeerd om zijn vernieuwende en compromisloos wetenschappelijke onderzoeksmethoden. Wereldwijd maakte hij naam met zijn studie naar het gebruik van bloedverdunners bij de behandeling van beroertes. Patiënten bleken met veel minder toe te kunnen dan voorheen werd aangenomen. Jan van Gijn was lid van de Koninklijke Nederlandse Akademie van Wetenschappen en hoofdredacteur van het Nederlands Tijdschrift voor Geneeskunde. In juli 2023, twee maanden voordat hij ernstig ziek bleek te zijn, publiceerde Cambridge University Press zijn magnum opus Stroke. A history of ideas, waarin hij de geschiedenis van de beroerte vanaf de zestiende eeuw beschrijft. Hij had er alles, echt álles wat hij aan Europese literatuur over beroertes kon vinden voor gelezen. In een interview in NRC, kort voor zijn diagnose en operatie, vertelde hij hoeveel voldoening het hem had gegeven: het zoeken naar bronnen in bibliotheken en antiquariaten, het vertalen en bestuderen ervan. Hij was er, op zijn zeventigste, Latijn voor gaan studeren. Hij deed ook een master geschiedenis en wetenschapsfilosofie. Hij wilde niet in de valkuil trappen van wat Engelse historici presentism noemen: vanuit het heden naar het verleden kijken en één rechte weg zien naar steeds meer kennis, zonder aandacht voor toeval en dwalingen. Hij zei dat hij een „verdwaalde alfa” was en eiste van zichzelf dat Stroke aan de maatstaven voor historisch-wetenschappelijk onderzoek zou voldoen. En kijk, tot en met The Lancet Neurology: alleen maar positieve recensies. Zijn vrouw, Carien van Gijn, voorheen huisarts, zegt dat haar man bovenal de kleinzoon was van zijn grootvader Hendrik Pieter van Gijn, die in 1882 werd geboren in Weesp. „Zijn grootvader”, zegt ze, „is voor Jan zo belangrijk geweest. Jan zal het heel leuk vinden” – dit gesprek is drie weken na de begrafenis en soms praat ze over hem alsof hij er nog is – „als ik over zijn grootvader vertel.” Op tafel, in de tuin achter haar huis in Utrecht, ligt een notitieblok met aantekeningen. Ze heeft haar verhaal goed voorbereid. „Hendrik Pieter”, zegt ze, „was de zoon van een timmerman, heel slim, hij mocht naar het gymnasium, wat ongebruikelijk was voor een jongen als hij in die tijd. Na twee jaar is hij er vanaf gegaan. Hij durfde niet verder. En toen is hij op het postkantoor gaan werken, in Dordrecht. Tot zijn pensioen heeft hij postzegels verkocht achter het loket. Als het rustig was, ging hij zitten lezen, Nederlandse literatuur, Franse, Duitse en Engelse literatuur, talen waarin hij zichzelf bekwaamd had. Later verhuisde hij met zijn vrouw Mensje – zij was voor haar huwelijk vroedvrouw geweest – naar Soest en Jan vertelde altijd hoe ontzettend fijn hij het vond om bij zijn grootouders in Soest te logeren. Grootvader nam hem mee naar Utrecht, en dan werd er altijd een wel een boekje gekocht, dat in de binnenzak van de jas ging. ‘Beter misschien maar even niet tegen grootmoeder zeggen, Jan.’ Alles wat hij in de krant over een boek las knipte hij uit en legde hij tussen de bladzijden. Die gewoonte” – ze glimlacht bij de herinnering – „had Jan overgenomen. Door zijn grootvader is Jan een lezer geworden. Hij was niet zo’n prater. Vroeger was hij een beetje verlegen. Lezen was het medium waardoor hij in de wereld stond. Jan hield van lezen en van taal, van talen leren. Fietsten we in Spanje” – jarenlang fietsten ze ’s zomers een deel van de pelgrimsroute naar Santiago de Compostella – „dan sprak hij ’s avonds aan tafel Spaans met de ober. Waren we in Italië, dan sprak hij Italiaans. Hij las De graaf van Monte Cristo, een van zijn lievelingsboeken, in het Italiaans. En wat is het laatste boek dat hij gelezen heeft? Le Comte de Monte Cristo, in het Frans. Hij vertelde erover aan het zoontje van onze dochter Laura, fluisterend, zijn stembanden waren aangedaan. Die was helemaal in trance.” De grootouders van Jan van Gijn Ze is even stil en zegt dan: „Jan wilde altijd nog een keer naar het graf van zijn grootvader in Soest en een jaar geleden, toen hij was hersteld van de operatie, zei hij: nu ga ik. Hij had lang niet gefietst en kon niet goed achterom kijken, dus ik vond het eng en zei dat hij een achteruitkijkspiegel moest hebben. Onbespreekbaar. Toen zei onze zoon Willem” – oncologisch chirurg – „dat hij mee zou gaan. En daar gingen ze, op de racefiets, een tocht van 50 kilometer. Willem dacht ook: als dit maar goed gaat. Maar het is heel goed gegaan. En wat ook zo leuk is: alle boeken van grootvader die Jan had geërfd zijn het afgelopen jaar hier opgehaald door studenten Engels, Duits en Frans van de Universiteit Utrecht. De boeken staan nu hier op de Drift, waar de talenstudies zitten. In ieder boek heeft Jan een ex libris geplakt met de geboorte- en sterfdatum van H.P. van Gijn.” Carien van Gijn, toen Carien Roeterink, studeerde net geneeskunde in Leiden toen ze de kamer van Jan van Gijn binnenging op Rapenburg 110 en „als een blok” voor hem viel. Jan – zoon van een natuurkundig ingenieur en, tot haar huwelijk, een lerares huishoudkunde – was al bijna arts en werkte als repetitor voor fysiologie, een berucht vak. Hij stuurde haar een kaart van zijn hondje Pielemans in jacquet toen hij bij zijn ouders logeerde. Zij nodigde hem uit voor een bal. „Ik was 22 toen we trouwden”, zegt Carien van Gijn. „Een huwelijk van vijfenvijftig jaar. Ik hield zo zielsveel van hem.” Ze is weer even stil. „Willem en Laura, en ook onze kleindochter Emma en Jans zusje Jetje, waren erbij toen hij stierf. We hielden hem allemaal vast. ‘Ik ga niet weg’, zei hij. ‘Ik blijf bij jullie, in jullie.’ Toen hij er niet meer was, zei Willem: ‘Maar pap, je bent er nog’.” Jan van Gijn is begraven op Sint Barbara in Utrecht, bij hun zoon Maarten, die in 2012 overleed door een val in de bergen, de tragedie van hun leven. Carien van Gijn: „Emma, Maartens dochter, kreeg op 20 maart haar bachelor geneeskunde. Jan had niet gedacht dat hij dat nog zou meemaken. Maar hij was er.” In deze rubriek elk weekeinde een portret van iemand die recent is overleden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/05/29/jan-van-gijn-1942-2025-was-neuroloog-maar-ook-een-verdwaalde-alfa-a4894826</guid>
      <pubDate>Thu, 29 May 2025 19:27:49 +0000</pubDate>
    </item>
  </channel>
</rss>
