<?xml version="1.0" encoding="utf-16"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Luuk van Eijk (1947-2023) hield van voorstellingen die schuurden, maar háátte dat woord]]></title>
      <description><![CDATA[<p>Voordat hij in 1976 bij de Stadsschouwburg Amsterdam begon, werkte Luuk van Eijk, die was opgeleid aan de Hogeschool voor Economische Studies (HES), bij een zorgverzekeraar. Toen hij daar pleitte voor het opzetten van een computeradministratiesysteem – destijds een vooruitstrevend idee – zag de directie daar nut en noodzaak niet van in. „Dat vond hij zó stom”, vertelt zijn oudere zus Ushma, „dat hij meteen zijn biezen heeft gepakt. Dáág!” Uit balorigheid nam hij daarna wat losse baantjes, onder andere in Londen, waar hij in de horeca en in een casino werkte, als croupier. Terug in Nederland werd hij portier bij de Stadsschouwburg, waar de toenmalige directeur Evert Smit de inzichten van Van Eijk wel waardeerde. Smit vroeg hem een kassasysteem op te zetten. Tot zijn pensionering in 2010, ook toen hij al lang niet meer op de afdeling werkte, bleef hij zich bemoeien met de kassa’s. In de Stadsschouwburg vond Van Eijk zijn draai en was hij een geliefde collega. Een voorliefde voor dans had hij daarvoor niet, maar in het theater werd hij erdoor gegrepen. In 1986 werd hij verantwoordelijk voor de dansprogrammering. Hoewel zijn rol niet te onderschatten valt, bleef hij bij voorkeur op de achtergrond – wel met een mening over álles. Met Jaap van Baasbank richtte hij in 1991 Julidans op, het zomerse festival voor internationale hedendaagse dans. Op zoek naar voorstellingen van hun gading waren ze veel op reis. Samen presenteerden ze makers die uitgroeiden tot iconen, onder wie Alain Platel, Anne Teresa De Keersmaeker, Maguy Marin, Akram Khan en Sidi Larbi Cherkaoui. Ze hadden ook een fijne neus voor provocateurs als Marie Chouinard, Michael Clark, Dave St-Pierre en Olivier Dubois. „Als ik aan hem denk, herinner ik me vooral zijn gevoel voor humor”, zegt Van Baasbank. „We konden vreselijk de slappe lach krijgen. Over de programmering verschilden we eigenlijk nooit van mening. We kwamen regelmatig bij elkaar over de vloer met onze partners. Hij was een vriend, een soulmate.” Het duo werd in 2011 geridderd als erkenning voor hun bijdrage aan het culturele leven in Amsterdam. Van Eijk had een open blik, zegt Anita van Dolen, de huidige directeur van Julidans. Zij heeft Van Eijk ook opgevolgd als programmeur dans van het Internationaal Theater Amsterdam (ITA), zoals de Stadsschouwburg tegenwoordig heet. „Luuk is altijd nieuwsgierig gebleven, keek zonder vooringenomenheid naar voorstellingen. Dat is zo belangrijk. Het heeft de programmering van Julidans en ITA gekleurd. Hij hield van voorstellingen die schuurden – hij háátte dat woord – en was bereid risico’s te nemen.” Voorstellingen die moeilijk te verkopen waren, ging hij niet uit de weg. Om het gat te dichten dat erdoor in het programmeringsbudget ontstond „boek ik gewoon een avond Japanse trommelaars”, grapte hij dan. Karakteristiek is het beeld van de glunderende Van Eijk en Van Baasbank toen het publiek na afloop van een Julidansvoorstelling net zo gretig buttons uit het mandje ‘hate it’ als uit het mandje ‘love it’ viste. Ook genoot hij van tegengestelde reacties, zoals tijdens een voorstelling waar naakte mannen over het publiek klauterden. Met graagte memoreerde hij een echtpaar waarvan de man brieste: „I’m going!”, waarop de vrouw reageerde met: „I’m staying!” Zo zag hij het graag. Dat ondeugende en zijn (vileine) gevoel voor humor, maar ook zijn warme betrokkenheid en analytische blik lopen als rode draad door de verhalen van familie, vrienden en collega’s. Achter zijn lach- en spotlust school een groot zakelijk talent. Van Eijk kon pittig onderhandelen. Paul van Kesteren werkte onder andere als hoofd van gebouw en personeel dertig jaar met Van Eijk samen en was goed met hem bevriend. „Hij had enorm veel lol in het werk. Tegelijk was hij daar heel serieus in. Mede dankzij hem is de ingewikkelde privatisering van de Stadsschouwburg in 2005 eigenlijk heel soepel verlopen.” Van Eijk overleefde een hele trits directeuren in de schouwburg. „Die wilden natuurlijk allemaal het wiel nieuw opnieuw uitvinden”, zegt Van Baasbank. „Luuk wist precies hoe het werkte en doorzag bijvoorbeeld feilloos begrotingen. De realisatie van de Rabozaal [die in 2009 opende] kun je voor een groot deel op zijn conto schrijven. Maar hij heeft nooit de ambitie gehad zelf directeur te worden.” Van Eijks nicht Jeltsje In der Rieden bewondert de analytische blik die hij had op systemen en procedures. Op aanraden van haar oom belandde zij eveneens in het theatercircuit. Lachend: „Bij ITA heeft hij me ter oriëntatie op alle afdelingen geplant, maar ik mocht nooit zeggen dat ik zijn nicht was! Ik moest het zelf redden. Hij behandelde iedereen gelijk. Met een schilder in Amsterdam-Zuidoost, waar hij woonde, ging hij even gemakkelijk om als met een hofdame van Beatrix. Hij hield totaal niet van pretenties.” Van Eijk, die 76 jaar is geworden, kwam uit een Amsterdams gezin met vier kinderen. Volgens zijn zus was hij een vrolijk kind, populair in de buurt. „Toen ik op de Rietveld zat en thuiskwam met vrienden zeiden zij: ‘Jouw broer is homo!’ Dat was in die tijd nog best choquerend, maar mijn ouders hebben geweldig gereageerd. Als knappe jongen was Luuk erg in trek, maar hij was helemaal niet gediend van die aandacht.” Dit jaar zou hij 30 jaar samen zijn geweest met zijn man Ramses Kalvenhoven-Van Eijk, met wie hij in 2015 naar Curaçao verhuisde. Van Eijk noemde zichzelf een saaie burgerman, die ook in zijn tijd bij ITA het liefst op tijd naar bed ging. Wel zette hij zich in voor de homobeweging en organiseerde bijvoorbeeld tijdens de Gay Games Amsterdam in 1998 een dampende, memorabele voorstelling van de Amerikaanse homoseksuele comedian Harvey Fierstein. Op Curaçao vond hij het belangrijk mee te lopen in de Pride. Om te laten zien, zegt zijn nichtje Jeltsje In der Rieden „dat er ook keurige, saaie nichten zijn”. In november overleed Van Eijk onverwachts. Nog steeds, zegt Ramses Kalvenhoven-Van Eijk, komen mensen die hij nauwelijks kent in de supermarkt op hem af. „Zij kunnen ook niet geloven dat Luuk er niet meer is. De hele school van onze kleindochter is langs geweest, vrienden uit Nederland. Ik krijg condoleances van choreografen uit de hele wereld.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/02/01/luuk-van-eijk-1947-2023-hield-van-voorstellingen-die-schuurden-maar-haatte-dat-woord-a4188731</guid>
      <pubDate>Thu, 1 Feb 2024 19:27:54 +00:00</pubDate>
    </item>
    <item>
      <title><![CDATA[Dick Cassée (1931 – 2023) kon de wereld met een etsnaald terugbrengen tot de essentie]]></title>
      <description><![CDATA[<p>„Dick Cassée, die in het verborgene de geringste vormen bemint.” Op deze manier omschreef schrijver K. Schippers de door hem bewonderde kunstenaar Dick Cassée. De in 1931 te Bloemendaal geboren Cassée was vooral bekend van zijn grafische kunst en had vanaf 1962 regelmatig solo-exposities in galeries, maar ook in het Stedelijk Museum Amsterdam en Schiedam, of in wat tegenwoordig het Kunstmuseum Den Haag heet. Dat verborgene zat er deels in dat Cassée een kunstenaar voor fijnproevers was. Het zal de reden zijn geweest dat een Wikipedia-pagina over hem werd verwijderd omdat er geen ‘bronnen’ waren voor de bewering dat hij een belangrijke rol zou hebben gehad in de Nederlandse grafiek. Wikipedia had het mis, de rol van Cassée in de wereld van grafiek was wel degelijk belangrijk. Het enige dat je hem kon ‘aanrekenen’, is dat hij niet met stromingen en trends mee ging, maar vanaf het begin autonoom was. „Dat zijn vakgenoten zagen hoe belangrijk zijn grafisch werk was, was belangrijk voor hem”, vertelt dochter Nathalie Cassée door de telefoon. „Hij zei altijd: ‘De wereld kan wel zonder mij, maar ik kan niet zonder de wereld’. Daarmee bedoelde hij dat hij zich liet inspireren door wat hij zag, veel filosofeerde over kunst en dat hij ook wel reactie nodig had op zijn werk.” Hij was weliswaar telkens bezig zich te vernieuwen, maar er was ook een rode draad, meent zoon Maarten Cassée: „De verbeelding van het landschap. Als kind ging hij al vroeg naar zee om schepen te tekenen, werkte aan het begin van zijn carrière figuratief, maar dat werd al snel abstract. Vanuit grafisch idioom zocht hij telkens manieren om de essentie van het landschap vast te leggen.” Wie kijkt naar werken van Cassée snapt wat er bedoeld wordt: vaak herken je de landschappen, teruggebracht tot enkele lijnen of dunne vlakken. Telkens was hij op zoek naar vernieuwende technieken. Schippers was een groot liefhebber van Cassée, al ontstond dat aanvankelijk vooral dankzij Cassées verhalen over kunst. Dat zat zo: Cassée studeerde aan de AKI in Enschede en had daar les van Aldo van Eyck. Schippers’ vriend Gerard Bron leerde Cassée in 1955 kennen tijdens militaire dienst. Cassée was toen al een groot liefhebber van kunst en literatuur, Bron was een gretige leerling en leerde zo werk van Beckett, Eluard, Klee, Miro en vele anderen kennen. Bron gaf die kennis weer door aan Schippers, met wie hij, samen met J. Bernlef, het tijdschrift Barbarber zou oprichten. Cassée werd zo het ‘kunstvoertuig’ in dat tijdschrift. „De lessen van Van -Eyck gingen via Cassée naar Bron en naar ons. Zo moest je die kennis te pakken krijgen, want in kranten en tijdschriften werd er toen nauwelijks over geschreven,” vertelde Schippers in een boek over Barbarber. Na zijn dienstplicht en studie aan het AKI werkte Cassée korte tijd als illustrator, tot hij zich in Parijs in het atelier van Stanley Hayter ging richten op het etsen. Met een etsnaald tekende hij in metaal, de rafelrandjes gaven zijn grafiek „een warme uitstraling”, aldus Rijksmuseum Twenthe in een beschrijving van zijn werk. Rudi Fuchs, voormalig directeur van het Stedelijk Museum Amsterdam, zocht de kracht in Cassées werk in de verbeelding. In het boek Dick Cassée – Grafiek (2010) schreef hij: „Het valt niet mee: iets schrijven over de verbeelding waarin vormgeving zo ingetogen is dat woorden rumoer worden en de beschouwing dreigen te storen. De stilte in de prenten van Dick Cassée is onbeschrijfelijk”. Dat ‘onbeschrijfelijke’ weerhield critici er niet van over het werk waarderend te schrijven. Mooi is hoe De Tijd in 1970 de woorden zocht door te reppen van „lucide helderheid” en de „prachtige druktechniek, waardoor briljante prenten ontstaan zijn”. In een interview met het Nieuwsblad van het Noorden zette hij zichzelf neer als een soort meditatieve avant-gardist: de rechtlijnige figuren zijn van een grote abstractie, maar niet koud. Andere recensenten omschreven hem als iemand die op zoek was naar een „harmonieus spanningsveld”. Vaak was er niet veel meer te zien dan inkepingen in wit papier: door ingesneden aluminiumplaten op papier te drukken. „Wit-op-wit”, want „vorm heeft geen kleur meer nodig”, duidde hij zelf het werk. Cassées werk was „poëzie van de lijn”, aldus het Limburgsch dagblad in 1978. In die lijn zat een wereld verborgen van het experiment. Dat was ook vast de reden dat hij meedeed aan misschien wel de merkwaardigste expositie die er ooit in Nederland plaatsvond: de ‘Lijnen-tentoonstelling’ in 1966. Het idee was dat het werk van kunstenaars teruggebracht moest worden tot een minimum. Alle kunstenaars die aan de expositie mee deden – en Dick Cassée was een van hen – moesten in het midden van een groot vel beginnen en dan als volgt te werk gaan: 12½ cm van boven beginnen, dan 50 cm doorgaan en het bord in verticale stand houden. Het idee erachter was een minimum aan persoonlijkheid aan een maximum aan opzettelijke gelijkvormigheid. Vanuit het idee dat kunst niet per se beter is wanneer die persoonlijker is, zoals veel critici toen al dachten, wilden ze af van de belemmering van het persoonlijke. Op zoek naar „de rust van het volstrekt neutrale” kwamen ze tot inwisselbaar werk. De exercitie slaagde maar deels, want niet iedereen hield zich aan de opdracht. Dat lag niet aan Cassée: hij trok de lijn precies zoals gevraagd, openstaand voor het experiment dat de curatoren voor ogen hadden. In de jaren zeventig was Cassée op steeds meer tentoonstellingen te zien, en in 1981 mocht hij de Jeanne Oosting-prijs voor aquarel in ontvangst nemen. Die was weliswaar voor figuratief werk, Cassée ontving hem voor een landschap, een minimalistisch werk, dat uit weinig meer bestond dan enkele horizontale lijnen, wat aangeeft hoe groot de zeggingskracht van zijn minimalistische middelen was. Daarna keerde Cassée weer wat vaker terug naar het figuratieve, zoals K. Schippers het omschreef bij een overzichtstentoonstelling in het Stedelijk Museum Amsterdam in 2001: „Hier doet iemand geestig en intelligent verslag van wat hij op z’n omgeving heeft buit gemaakt”. Zijn kerncollectie grafiek en aquarellen werd in 2015-2016 in het Prentenkabinet in Leiden opgenomen. Cassée bleef hard werken, tot en met zijn laatste jaren in het Rosa Spier Huis aan toe. Zijn kinderen zagen nog vele tekeningen die hij het afgelopen jaar had gemaakt, bekijkend met de blik die ze van hun vader hadden geleerd: sta open voor de verbeelding en geniet van de schoonheid. In deze -rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/01/26/dick-cassee-1931-2023-kon-de-wereld-met-een-etsnaald-terugbrengen-tot-de-essentie-a4188214</guid>
      <pubDate>Fri, 26 Jan 2024 19:27:55 +00:00</pubDate>
    </item>
    <item>
      <title><![CDATA[Hij liet merken dat hij je echt zág]]></title>
      <description><![CDATA[<p>Elke ochtend liep Giovanni Burke om kwart voor negen naar de deur. „Ik ga even naar beneden, de kinderen groeten”, zei hij dan. De Rotterdammer was sinds 2022 gedragsdeskundige bij jeugdzorginstelling Amzo, in een kantoorpand in Barendrecht. Amzo vangt kinderen op die, om wat voor reden dan ook, geen onderwijs meer volgen. Burke hielp ze de juiste plek te vinden. „Meester, ik mis Gio”, horen zijn collega’s nu van die kinderen. Ze zijn tussen de elf en vijftien jaar oud en hebben veel zorgverleners gezien. Vertrouwen winnen is een grote uitdaging. Het lukte Burke. Door te laten merken dat hij ze zág. Door eerst met kinderen te praten over luchtiger onderwerpen als voetbal, waar Burke zelf ook van hield. Burke nam voor iedereen tijd. Kwam je hem op straat tegen, dan stopte hij en vroeg hij naar je werk, of je vriendin. Hij wilde mensen helpen. Altijd. Het laatste halfjaar van zijn leven was hij écht gelukkig, zag vader Alwin. Vooral ook doordat Giovanni zijn zoon weer zag. Hij was niet meer samen met de moeder, sindsdien verliep contact moeizaam. Giovanni ‘Gio’ Renato Burke werd geboren op 9 november 1985 en groeide op tussen Rotterdam-Noord en Rotterdam-Zuid in, op het Noordereiland. Vader Alwin Burke is onderwijzer en oprichter van R&amp;B-groep Re-Play, onder andere bekend van hits als ‘Niemand’ en ‘Never nooit meer’ (met Gordon). Zijn moeder werkt bij de politie Rotterdam als administratief medewerker. Vrolijk en slim noemt Alwin zijn zoon. Van de rooms-katholieke Willibrordschool kregen zijn ouders te horen dat leren zo makkelijk was voor hem dat hij snel klaar was en vervolgens op avontuur ging. Dat wil zeggen: met andere kinderen kletsen. Daarom moest hij vaak voor in de klas zitten. In groep zes belandde Giovanni bij fotograaf des vaderlands Marwan Magroun in de klas. Ze vormden een groepje van de coole jongens die omgingen met de mooie meisjes, zegt Magroun lachend. Vader Alwin bracht ze weleens naar kindergabberdisco’s, vertelt de fotograaf. Ze voetbalden, feestten en hingen. Ook op latere leeftijd nog. Burke speelde bij Spartaan’20 op Zuid. „Hij stond voorin, scoorde in zijn eerste wedstrijd en kwam in het selectieteam. Maar na twee seizoenen stopte hij, trainen kostte te veel moeite”, zegt zijn vader. Als lid van Het Legioen, de supportersclub van Feyenoord, bleef voetbal wel in het leven van Burke, schrijft online platform Vers Beton in een necrologie. Na zijn overlijden hing een spandoek met zijn foto en de tekst „Gieks waka boeng mi boy” in het Feyenoord-stadion. ‘Goede reis, mijn jongen’, in het Sranantongo. Daarachter nog: „You’ll never walk alone.” Op het Erasmiaans Gymnasium in Rotterdam leerde Giovanni Burke vrienden kennen met wie hij een boekenclub vormde. In de vijfde klas bleef hij zitten – hij had op die leeftijd veel afleiding, zegt zijn vader. Meisjes, vrienden. De middag dat hij het nieuws over het doubleren hoorde stond hij huilend in de deuropening, en zei hij sorry tegen zijn vader, die hem dat jaar achter de broek had gezeten. Alwin troostte hem. Burke herpakte zich, haalde zijn diploma en ging sociologie studeren aan de Erasmus Universiteit. „Gio maakte op belangrijke momenten verstandige keuzes”, zegt Magroun. Burke studeerde af in 2015. Hij werd hypotheekadviseur, vooral om geld te verdienen, zegt zijn vader. Hij had er niet echt lol in. Dat had hij wel in projecten in zijn straat. Hij was nauw betrokken bij zijn Albregt Engelmanstraat in Delfshaven en hielp bij de bouw van geveltuintjes. Ook regelde hij met tulpen en klaprozen beschilderde tonnen, kocht hij plantjes en dacht hij mee over de inrichting van het Hudsonplein, aan het einde van de straat. Toen hij begin twintig was kreeg hij een zoon: Jayrell. Al voor de geboorte voelde hij de druk van het stereotiepe idee dat hij als vader van Surinaamse komaf zijn kind in de steek zou laten, zei hij in 2021 tegen NRC. En later, toen Jayrell er was, merkte hij dat ook. Soms subtiel. Bijvoorbeeld als hij zijn zoon naar de voetbal bracht. Dan kreeg hij complimenten. Alsof hij de grote uitzondering was. De moeder van Jayrell en hij gingen uit elkaar. Het werd moeilijk zijn kind te zien, hoewel Burke zijn best deed. Hij vertelt erover in de documentaire Life of Fathers van zijn jeugdvriend Magroun, inmiddels een bekend fotograaf. In de documentaire volgt Magroun alleenstaande vaders met een migratieachtergrond. Burkes momentje met zijn zoon, samen naar de kapper gaan, kon niet doorgaan, is te zien in de film. Jayrell was al naar de kapper geweest met zijn moeder. De worsteling om zijn zoon te kunnen zien maakt Burke soms somber, zegt hij tegen Magroun. Maar ook dát is vaderschap, en ook dát moest gezien worden, vond hij. Burke liet zich nooit in hokjes plaatsen, zegt Magroun. Samen schreven ze het plan voor de fotoserie en documentaire over de vaders. Magroun en een andere vriend stimuleerden hem daarna om meer met zijn talent voor schrijven en helpen te doen. Dat deed hij. Burke was betrokken bij een Japanse filmweek in Rotterdam. Hij werd leerbuddy bij een muziekstudio. Hij ging schrijven voor Vers Beton. Over peukjesrapers op het Hudsonplein bij hem in de straat. Of over het succes van het Surinaamse bruine café Cascade in zijn wijk, en hun gelijknamige gerecht. Rotterdams erfgoed, vond Burke. En uiteindelijk ging hij werken bij Amzo, waar hij kinderen met gedrags- en leerproblemen hielp. Hij was een natuurtalent, zeggen collega’s. Vanaf september 2021 werkte hij als redacteur voor History Matters, een project dat het koloniale verleden onder de aandacht wil brengen met een talkshow. Hoofdredacteur Wim Reijnierse noemt Burke een bedachtzame redacteur. „Hij was zich goed bewust van de tegenstellingen in de stad, en formuleerde daarom doordacht. Hij wilde niet kwetsen.” Scholieren begeleiden was hij goed in, zegt Reijnierse. Studenten waren soms gastredacteur. Burke stelde rustig vragen, doceerde niet. Door te delen over zichzelf, probeerde hij verhalen los te peuteren. Op zijn verjaardag, 9 november, was hij ziek. Hij had het hele gezin uitgenodigd voor een etentje in restaurant Malakka, een all-you-can-eat-restaurant. Burke niesde en snotterde. „Een griepje, dachten wij”, zegt vader Alwin. Anderhalve week later is hij gevonden onder een dekentje op de bank. Hij bleek een hersenvliesontsteking te hebben gehad. „Hij is eenzaam gestorven”, zegt Alwin. Hij had de arts nog gevraagd of Giovanni pijn had bij het sterven. Nee, zei de arts. „Het is een schrale troost.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/01/11/hij-liet-merken-dat-hij-je-echt-zag-a4186686</guid>
      <pubDate>Thu, 11 Jan 2024 19:27:55 +00:00</pubDate>
    </item>
    <item>
      <title><![CDATA[Aanvaller Michel Kruin (1933-2023) bereidde de weg voor de generatie Gullit-Rijkaard]]></title>
      <description><![CDATA[<p>Vier en later vijf Surinaamse spelers telde het eerste elftal van de Utrechtse voetbalclub Elinkwijk, dat in de jaren vijftig en zestig met tussenpozen in de Eredivisie uitkwam. Stopperspil Humphry Mijnals was de grote ster, aanvaller Michel Kruin had minder techniek maar liep de 100 meter volgens de overlevering in 11 seconden. Tot hoog in de bomen klom de voetbaljeugd om de twee publiekslievelingen te bewonderen. Mijnals overleed in 2016, zijn maatje Kruin stierf begin november op 90-jarige leeftijd. Zij waren wegbereiders van de latere generatie ‘Suriprofs’, zoals de helden van het EK in 1988: de Amsterdammers Ruud Gullit en Frank Rijkaard en de Utrechter Gerald Vanenburg die bij de amateurtak van Elinkwijk opgroeide. Ad van Liempt krijgt nog steeds kippenvel als hij jeugdherinneringen ophaalt, vertelt de 74-jarige programmamaker. „Die Surinaamse jongens maakten het voetbal aantrekkelijker, eleganter, verrassender. Ik had boven mijn bed de beroemde foto aan de muur van Mijnals’ omhaal in Oranje. Toen ik ‘op’ Zuilen [in het noordwesten van de stad] bij mijn oom een kop thee zat te drinken, zag ik hem met Kruin bij de bushalte op lijn 3 wachten. Moet je voorstellen: twee topspelers die met het openbaar vervoer naar huis reisden. Pure voetbalromantiek.” Van Liempt vervolgt: „Ik vroeg bij de bushalte Kruin om een handtekening, maar had geen papiertje. Toen scheurde hij een blaadje uit zijn agenda en zette hij er een krabbel op. Kruin was een hartelijke, sympathieke man.” En eerlijk. Toen hij tegen ADO hands maakte, vroeg hij arbiter Leo Horn het doelpunt af te keuren. Over Kruins voetbalkwaliteiten zegt Van Liempt: „Kruin had minder talent dan Mijnals en speelde ook nooit in Oranje. Maar hij was onwaarschijnlijk snel. Ik zag hem ooit een wereldgoal maken tegen MVV – zijn tegenstander leek wel stil te staan – en hij schoot de bal na een lange rush in de kruising. Even later een identieke situatie, toen schoot hij voorbij de cornervlag. Hij was een wispelturige speler.” Michel Kruin werd geboren in Moengo, Oost-Suriname. Hij voetbalde al op zijn zeventiende in het eerste van SV Robin Hood in Paramaribo, waar hij met zijn snelle -rushes het publiek op de banken kreeg. Via een aardappelhandelaar, een veredelde voetbalmakelaar, verhuisde hij in 1956 naar Nederland. Het Amsterdamse Blauw-Wit liet hem letterlijk in de kou staan na een lange bootreis, waarop Elinkwijk snel toehapte. Hans van Echtelt, oud-sportjournalist van het Utrechts Nieuwsblad, vertelt: „Elinkwijk-trainer Richmond zag spectaculaire actiefoto’s in Kruins plakboek en zei: inpakken en meenemen.” Bij zijn debuut maakte Kruin een hattrick. Van Echtelt (80) stond net als zijn latere vriend Van Liempt op de jeugdtribune bij Elinkwijk. „Ik fietste door wind en wind, van Cothen naar Zuilen, 25 kilometer heen en 25 kilometer terug, om die Surinaamse jongens te zien. DOS en Velox speelden dichterbij, maar Elinkwijk werd dankzij de Surinamers mijn club.” In 1970 zouden DOS, Velox en Elinkwijk fuseren tot FC Utrecht. Michel Kruin als speler van Elinkwijk in 1961 en Blauw-Wit in 1966 Na tussenstops bij stadgenoot DOS en (toch nog) Blauw-Wit nam Kruin in 1966 door een knieblessure gedwongen afscheid van het topvoetbal. Hij speelde nog twee seizoenen bij de Biltse amateurclub BVC, waarna hij op 35-jarige leeftijd helemaal met voetbal stopte. -Semiprof Kruin, in Suriname opgeleid als elektrotechnicus, werkte tijdens en na zijn voetbalcarrière bij de PTT/KPN in Utrecht. Later werd hij in de Jaarbeurs gestationeerd. Zijn dochter Ann Evers-Kruin (70): „Hij zorgde ervoor dat alle stands een telefoon hadden. Toen hij met pensioen ging kwamen internet en de mobiele telefoon, zijn werk was overbodig geworden.” Ad van Liempt herinnert zich „een magisch moment”. „Vele jaren na zijn voetbalcarrière liep ik door de stad en zag ik een grote, donkere man tot zijn middel in een diepe put staan om een telefoonleiding te repareren. Dat beeld vergeet ik nooit meer.” Michel Kruin had vier kinderen die na een vroege scheiding grotendeels door hun moeder werden opgevoed. Zijn oudste dochter Ann was vier toen ze verhuisde naar Nederland. Op haar twaalfde gingen haar ouders uit elkaar. Hij zou vijftig jaar bij zijn tweede vrouw blijven tot die in 2014 overleed. Ann: „Mijn vader was goed voor ons, streng maar sociaal. Er was altijd goed contact, maar pas na de dood van zijn tweede vrouw zijn we met kinderen, kleinkinderen en achterkleinkinderen weer echt tot elkaar gekomen. We zijn wel acht of negen keer naar Suriname teruggegaan. Hij zou er nog een gele ster in ontvangst nemen, een soort lintje als koninklijke onderscheiding, maar heeft dat helaas niet meer mogen meemaken. Er is nu nog wel een oorkonde onderweg.” Ann had een gelukkige jeugd, vervolgt ze: „Mijn vader zei altijd: als jullie je aanpassen aan Nederland, komt alles goed. We waren de enige donkere mensen in de wijk. Er was wel discriminatie, maar niet zo gevoelig als nu. Het werd op een lacherige manier afgedaan.” Haar vader had op het veld niet veel last van racisme, vertelt ze. „Abe Lenstra zei een keer: ‘wat moeten die mensen hier’. Hij is ook een keer bespuugd door een MVV’er en toen heeft hij die kerel een klap verkocht. Hij werd voor drie duels geschorst, waardoor hij geen topscorer van de Eredivisie werd.” Ann besefte als kind niet hoe populair haar vader was. „Ik ging wel eens kijken bij Elinkwijk, we woonden bijna naast de deur. Mijn vriendjes op school maakten daar handig gebruik van, die glipten gratis naar binnen.” Over de verbroedering na het overlijden van zijn tweede vrouw, vertelt zijn dochter: „Mijn man heeft mijn vader de laatste jaren overal mee naartoe genomen. Wij komen uit een echte sportfamilie, dat was bij zijn tweede vrouw anders. Hij is ook naar Swansea in Wales geweest, waar [oud-international] Michel Vorm een paar jaar keepte. Die is naar mijn vader vernoemd, zijn vader was bevriend met mijn vader.” Michel Kruin ging de laatste maanden langzaam achteruit. Ann: „Mijn zusje en ik waren zijn mantelzorgers. Hij was op, kon niet meer staan, maar was te trots om in een rolstoel te zitten of achter een rollator te lopen. Dus bleef hij liever thuis. Zijn negentigste verjaardag hebben we nog wel kunnen vieren.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/12/29/aanvaller-michel-kruin-1933-2023-bereidde-de-weg-voor-de-generatie-gullit-rijkaard-a4185558</guid>
      <pubDate>Fri, 29 Dec 2023 19:27:55 +00:00</pubDate>
    </item>
    <item>
      <title><![CDATA[Dick Huijgen (1922-2023)  onderzocht, schaakte en tekende zelfs na zijn honderdste nog]]></title>
      <description><![CDATA[<p>Wat doe je als je uit bescheidenheid geen lintje wil, maar toch vreest er één te krijgen? Dan roep je heel hard dat je het weigert, zodat je naam zeker niet bij de majesteit belandt. „Het scheelde ook dat hij het koningshuis maar een poppenkast vond”, zo vertelt Hanne Huijgen (73) over haar vader Dick Huijgen, die op 25 september op 101-jarige leeftijd overleed. Redenen om een koninklijke onderscheiding te ontvangen had de scheikundige in ruim een eeuw in ieder geval genoeg. Huijgen werd in 1922 in Amsterdam geboren in een eenvoudig gezin: vader was postbeambte, moeder naaister. Uit zijn kinderjaren mocht hij graag twee herinneringen delen. Zo zag hij de eerste Holland-Indië-vlucht overvliegen, de eerste intercontinentale vlucht van Schiphol naar Batavia (tegenwoordig Jakarta). „Dit moet hem door zijn ouders verteld zijn, want hij was destijds tweeënhalf jaar oud”, aldus dochter Carien Huijgen (70). Vanaf het dak van de woning zag hij in 1928 sporters van de Olympische Spelen van Amsterdam, die in een naburige school waren ondergebracht. Hoewel er eigenlijk geen geld voor was, werd Huijgen de eerste van zijn familie die ging studeren, net na de Duitse bezetting van 1940. „Hoe ze dat gefikst hebben, weet ik ook niet”, vertelt Carien aan de telefoon. „Voor zijn zusje zat dat er niet meer in, terwijl zij ook intelligent was”, voegt Hanne toe. Huijgen ging scheikunde studeren in Delft, maar weigerde de loyaliteitsverklaring te tekenen toen die in 1943 werd ingevoerd. „Mijn vader was een heel principieel iemand”, zo verklaart dochter Hanne. „Hij hield zich strak aan wat moreel hoorde en dit hoorde gewoon niet, punt.” Het leidde ertoe dat Huijgen naar een werkkamp in Nienburg in nazi-Duitsland moest, waar hij twee jaar lang zwaar werk verrichtte. Al voor de oorlog had Huijgen bewezen over tekentalent te beschikken en in de barakken schetste hij bijna al zijn kampgenoten, onder wie de latere PSP-leider Fred van der Spek (1923–2017). Een medegevangene liet een Duitse officier zien hoe mooi Huijgen kon tekenen, waarop die kampwacht vroeg om zelf geportretteerd te worden. Huijgen weigerde, waardoor hij „een flinke tijd in de rats zat”, aldus Carien. Circa tachtig tekeningen zijn bewaard gebleven, omdat Huijgen die stiekem met zijn vuile was per trein naar Den Haag stuurde. Huijgen bleef zijn hele leven tekenen, zelfs in het verpleeghuis maakte hij op 101-jarige leeftijd nog schetsen van het personeel. Het principiële bleef Huijgen ook na de bevrijding houden. Op de middelbare school zat hij in de klas bij Willem Drees junior, ook geboren in 1922. Huijgen kwam ook bij diens vader, de latere minister-president, over de vloer en keek op tegen de ‘oude Drees’. Eind jaren veertig zegde hij zijn lidmaatschap van de nog jonge PvdA alweer op, vanwege de ‘politionele acties’ in Nederlands-Indië. Wel bleef hij altijd op de partij stemmen. Goede vriend Jerry Boulogne (70) zegt dat Huijgen zelf iets van de stijl van oud-premier Drees had. „Die ontving de Britse premier Winston Churchill gewoon thuis, met een koekje bij de thee. Diezelfde combinatie van intellect, hartelijkheid en bescheidenheid had Dick ook.” Na de bevrijding pakte Huijgen zijn studie weer op en in 1946 ontmoette hij tijdens het schaatsen Corrie Otter, die als secretaresse werkte in Delft, waar Dick Huijgen studeerde. In 1949 trouwde het stel. Ze verhuisden naar een ‘Hoogovenswoning’ in Velsen-Noord, waar ze in vier jaar drie dochters kregen; na Hanne en Carien kwam Sandra (nu 69). Ook Corrie was een begiftigd tekenaar en ze kon prachtig zingen, terwijl ze zichzelf begeleidde op de piano. In haar laatste levensjaren zongen ze weleens samen, hij met zachte tenorstem, zij leidend met sopraan. Huijgen had stage gelopen bij Hoogovens en bij MEKOG, het kunstmestonderdeel, mocht hij al op zijn eerste officiële werkdag in 1948 op het kantoor van de directeur komen. Tijdens zijn stage had hij namelijk ontdekt waardoor de ovens bij de productie van kunstmest ’s nachts soms stilvielen en opnieuw opgestart moesten worden, een euvel dat tot dan toe niemand begreep. „Niet handig als je na de oorlog de landbouw weer op poten probeert te krijgen”, zegt Jerry Boulogne. Huijgen maakte hierna een „bliksemcarrière”, zo vertelt dochter Carien. Hij bezocht congressen in onder meer de Verenigde Staten, Italië, Tsjechoslowakije, Israël en Zwitserland, en bracht dan altijd wat mee, „zoals spangles uit Engeland, vierkante pepermuntjes met een gat erin”. Dat maakte weer goed dat hij haar tiende verjaardag miste vanwege een reis naar de VS. Huijgen was een verdienstelijk schaker – waarvoor Hoogovens de perfecte werkgever was. Vanaf de jaren zestig bemoeide hij zich met de organisatie van het Hoogovens (nu: Tata Steel) Schaaktoernooi, waarbij hij grootmeesters als Euwe, J.H. Donner en Petrosjan ontmoette. Zelf deed hij ook mee, waarbij hij volgens Jerry Boulogne een potje simultaanschaak van de Russische wereldkampioen Michail Botvinnik won. „Zijn kleinkinderen leerde hij zo goed schaken, dat zij hem toen hij tegen de honderd liep wel eens versloegen”, zegt Carien. Op een gegeven moment was hij zo fanatiek voor het toernooi bezig dat het bedrijf hem enigszins terugfloot. „Het was een leuke passie, maar hij was te belangrijk als onderzoeker en fabrieksdirecteur”, zegt Boulogne. In 1982 ging Huijgen met pensioen. Stilzitten deed hij allerminst. Hij hield jarenlang intensief contact met andere gepensioneerde wetenschappers en ondernemers als lid van de Probusclub. Op 95-jarige leeftijd initieerde hij nog een tweejarige studie over de crispr-cas-technologie. Uiteraard werd Huijgen ook ingeschakeld om alle leden van zijn club te tekenen. Met name het onderwerp klimaatverandering hield zijn aandacht. Zijn wetenschappelijke kennis over CO2 en ammoniak deelde hij niet alleen met Probusclubgenoten: halverwege de jaren negentig had hij contact met GPV-Kamerlid Eimert van Middelkoop, die voorzitter was van een parlementaire commissie die onderzoek deed naar klimaatverandering. Kort voor hij honderd werd schreef hij toenmalig minister van Landbouw Carola Schouten (ChristenUnie) nog een brief over een nieuwe techniek om ammoniak in stallen af te vangen, in verband met de oplaaiende stikstofcrisis. Huijgen raakte er steeds meer van overtuigd dat de westerse wereld z’n consumptie moest temperen. „Willen we het klimaatprobleem oplossen, kunnen we er niet alleen maar geld tegenaan gooien, we moeten ook consuminderen”, zei Huijgen volgens Jerry Boulogne. „We zouden de maatschappij moeten doorlichten en kijken naar welke activiteiten en welke behoeften werkelijk noodzakelijk zijn, onder het motto: niet alles wat kan, moet.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/12/21/dick-huijgen-1922-2023-onderzocht-schaakte-en-tekende-zelfs-na-zijn-honderdste-nog-a4185002</guid>
      <pubDate>Thu, 21 Dec 2023 19:27:56 +00:00</pubDate>
    </item>
    <item>
      <title><![CDATA[ Ontwerper René Gerretsen (1942-2023) rekende  af met de oubollige vrouwenmode van de jaren zestig ]]></title>
      <description><![CDATA[<p>‘Puntgave collectie van René Gerretsen” kopte dagblad Het Vrije Volk in september 1969. Cobi Orlow, de vrouw van Stuyvesant-sigarettenmiljonair Alexander Orlow, wilde na afloop van zijn modeshow de héle collectie kopen, meldde het artikel. „Gerretsens oren moeten hebben geklapperd onder zijn lange coiffure, want Orlow koopt gewoonlijk bij Yves Saint Laurent.” Roxy Gerretsen (39) heeft een multomap met zo’n zeventig krantenknipsels afkomstig uit eind jaren zestig en begin jaren zeventig over haar vader, modeontwerper René Gerretsen. Allemaal hebben ze diezelfde jubelende toon. „Vandaag is met enige gepaste feestelijkheid de zaak van René Gerretsen geopend”, schreef Het Parool in 1966, toen hij op zijn 24ste zijn eerste winkel opende in Amsterdam. „Een van de talentvolste jonge ontwerpers die we hebben in dit met ontwerperstalent niet zo rijk gezegende land van ons.” „Er was niemand die zulke goede, simpele kleren maakte als René”, zegt Margot Werts (74), die als model vaak te zien was in zijn fotoshoots en modeshows. „Hij ontwierp praktische kleren die héél erg chic waren.” Zijn grootste succes waren de suède trenchcoats tot aan de enkel die hij eind jaren zestig ontwierp. Ook zijn safari-pakjes, geïnspireerd op Yves Saint Laurent, verkochten goed. Gerretsen had een voorkeur voor „utility wear” en kleedde zich zoals hij ontwierp, zegt zijn dochter. „Kaki-overhemden, grote groene parka’s. Op de basisschool vroeg een vriendinnetje eens of mijn vader soms boswachter was.” Dat hij modeontwerper wilde worden, wist René Gerretsen als klein kind al. Hij werd in 1942 geboren in Twello en groeide op in Terwolde, vlakbij Deventer. Met zeven broertjes en zusjes woonde hij op het terrein van de baksteenfabriek waar zijn vader als onderhoudsman werkte. Als zijn moeder nieuwe kleren nodig had, ging René mee om haar te helpen kiezen. Hij had een klein ‘atelier’ aan huis waar hij elke dag ontwerpen schetste. Als tiener sloot hij een dealtje met een lokale stoffenfabrikant: hij kreeg gratis stoffen in ruil voor ontwerptekeningen. Op zijn zeventiende verhuisde hij naar Amsterdam, waar hij in de leer ging bij een patroontekenaar in een fabriek voor mantels, damesjassen. Hij brak met het geloof van zijn ouders, die Jehova’s Getuigen waren. „Zijn leven in Amsterdam stond in groot contrast met de wereld van zijn ouders”, zegt Roxy Gerretsen. „Maar er was wederzijds respect. Ze zijn altijd supportive gebleven.” De map krantenknipsels is bijgehouden door zijn trotse moeder. Al gauw nadat hij naar Amsterdam verhuisde, moest Gerretsen in dienst. Hij weigerde en werd ruim twee jaar in een bos te werk gesteld. Niet lang na zijn terugkomst in Amsterdam opende hij zijn eerste eigen winkel. Vanaf 1966 was Gerretsen enkele jaren een van de populairste ontwerpers van Nederland. Hij richtte zich nadrukkelijk op jonge, hippe vrouwen. „Vergeet niet, jonge meiden hadden in die jaren dezelfde kleren als hun moeder”, zei hij in een interview in een boek van fotograaf Henk Pothoff, met wie hij vaak samenwerkte. „Wij hadden genoeg van de oubolligheid, het moest anders.” Wat ook meehielp, was dat zijn kleren een stuk goedkoper waren dan die van bijvoorbeeld Yves Saint Laurent. Maar wie René Gerretsen nu googlet, vindt niks. Ook in overzichtstentoonstellingen over Nederlandse mode is hij nooit opgenomen. „Dat was zijn grootste verdriet”, zegt zijn dochter. In 1972, een paar maanden nadat hij een nieuwe winkel in de P.C. Hooftstraat had geopend, werd zijn auto geschept door een vrachtwagen. De bijrijder, zijn partner Liesbeth Meulemans, kwam om het leven. Gerretsen zelf raakte zwaargewond. Het stel woonde net een halfjaar samen. Roxy Gerretsen: „In het VU Medisch Centrum noemden ze hem ‘het mozaïek’: ze hadden hem met schroeven en bouten weer in elkaar gezet.” Gerretsen moest jarenlang revalideren en trok de stekker uit zijn bedrijf. Daarna reisde hij. Met een oude Mercedes reed hij door Griekenland en Spanje. Wel had hij altijd creatieve handeltjes; zo verkocht hij op het Waterlooplein een tijdje legerkleding die hij zelf vermaakte. Begin jaren tachtig ontmoette hij Bernardien Smits, met wie hij in 1984 Roxy kreeg, zijn enige kind. Smits spoorde hem aan weer voor zichzelf te beginnen en werd zijn zakelijk partner. Zoveel reuring als in de jaren zestig en zeventig zou hij nooit meer creëren, maar hij vond een investeerder, begon een groot atelier in Amsterdam-Noord en al gauw werden zijn ontwerpen weer gefotografeerd door modetijdschriften als Elle en Marie Claire. In 1990 opende hij weer een winkel in de P.C. Hooftstraat, schuin tegenover zijn oude. Maar in 1993 sloeg het noodlot nogmaals toe. Hij stak het Koningsplein in Amsterdam over achter een tram, en zag niet dat er een taxi achter reed. Zijn knie raakte verbrijzeld. Het betekende het definitieve einde van zijn modecarrière. Al zou hij nooit stoppen met schetsen. „Ik heb honderden enveloppen met ontwerptekeningen van hem erop”, zegt Roxy Gerretsen. Het appartement in het centrum van Amsterdam, waar hij de laatste twintig jaar in z’n eentje woonde, was net een mode-atelier. „Er stond een grote werktafel, een paspop, overal lagen patronen.” Tot aan zijn dood bleef hij de modewereld volgen via zijn iPad. Bitter is hij nooit geworden. „Hij zat graag op een terras met een joint en een biertje, als een echte heer in een perfect gesteven overhemd en een nette broek. Hij had niet veel nodig om gelukkig te zijn.” Annette van den Berg (73) was bevriend met hem sinds de jaren tachtig. „Mijn dochter was iets ouder dan Roxy en mocht een keer met hen mee op vakantie naar Spanje. Op de terugweg kreeg de auto pech in Parijs. In plaats van te vloeken en te flippen, nam René de meisjes mee naar warenhuis Lafayette om naar mooie dingen te kijken. Ze kregen allebei een nachtjapon van een of ander groot merk. Zo was hij. Hij stond optimistisch in het leven.” Na een leven lang roken had hij last van aderverkalking gekregen, waardoor hij de laatste jaren moeite had met lopen. Eind oktober kwam hij ten val. In het ziekenhuis bleek dat er bijna geen bloed meer naar een van zijn benen stroomde. Behandelen zag hij niet meer zitten. Twee dagen later overleed hij. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/12/14/ontwerper-rene-gerretsen-1942-2023-rekende-af-met-de-oubollige-vrouwenmode-van-de-jaren-zestig-a4184302</guid>
      <pubDate>Thu, 14 Dec 2023 19:27:56 +00:00</pubDate>
    </item>
    <item>
      <title><![CDATA[Sonja Keizers (1967-2023): apotheker die  de mens centraal stelde]]></title>
      <description><![CDATA[<p>„We hebben geen afscheid van haar kunnen nemen”, zegt Paul Lebbink (66), haar echtgenoot. „Talloze vragen komen sinds haar overlijden in mij op, maar gelukkig nóóit de vraag of we nog iets onbesproken of onopgelost hebben gelaten? Sonja leefde met een open geest. Zij begreep al wat je wilde zeggen, terwijl je zelf nog naar woorden zocht. Geen enkel onderwerp is zij ooit uit de weg gegaan. Alles was voor haar bespreekbaar.” Sonja Keizers had genoeg aan vijf woorden om haar koers te bepalen: ‘Het leven moet geleefd worden’, luidde haar motto. Haar oudste vriend, sinds de kleuterschool, Olivier Dutilh (57), troost Sonja’s nabestaanden en zichzelf met de woorden: „Als iemand, dag na dag, heeft geprobeerd álles uit het leven te halen, dan Sonja.” Onder apothekers vestigde ze haar naam door haar jarenlange strijd om mensen centraal te stellen in haar vak, in plaats van medicijnen. Ook wilde ze vrouwen een gelijkwaardige positie bezorgen in de door mannen gedomineerde sector. „Dit blijft keihard nodig”, zegt vakgenoot Roger Sorel (73). „Er zijn veel te weinig Sonja’s.” Hoe plotseling haar dood ook kwam, achteraf bezien zijn er momenten geweest om nu extra te koesteren. Echtgenoot Paul noemt de trouwdag van zoon Felix en diens partner Esther (beiden 28), in juni vorig jaar. Sonja genoot ervan met volle teugen: „Ieder feest was aan Sonja zeer besteed. Die dag straalde ze extra.” Dochter Julia (25) denkt terug aan gesprekken die zij vorig jaar zomer met haar had, kort na het overlijden van haar oma, Sonja’s moeder. „Wij spraken over haar twijfel of ze wel een goede moeder was geweest voor mij, als meisje. Vroeger, op het schoolplein, stond zij vaker bij een groepje mannen dan bij vrouwen. Ze was graag one of the guys.” Julia noemt Sonja „stoer en tegelijk heel liefdevol”. Ze herinnert zich hoe zij onder de trui van haar moeder kroop, wanneer zij – kleumend langs de lijn – een voetbalwedstrijd van haar vader of broer volgden: „Dan was zij moeder-kangoeroe en ik haar kleintje.” Zij koestert een brief die Sonja verstopte in haar rugzak, toen Julia in 2019 voor het eerst alleen ging backpacken, in Zuid-Amerika. Wat Sonja schreef, laat zich nu ook lezen als een afscheidsbrief: ‘Ik denk dat je, als je deze reis volbracht hebt, voor de rest van je leven zo’n beetje alles aankunt. Ik hoop dat je die kracht in jezelf ontdekt, zonder ooit overmoedig te worden.’ Sonja Keizers groeide op in Amsterdam. Haar ouders scheidden en al op zestienjarige leeftijd, nog als gymnasiumleerling, betrok zij een kamer bij een hospita. Olivier Dutilh herinnert zich: „Die hospita schreef een keer een brief aan haar moeder: dat Sonja ‘herenbezoek’ ontving. Wij deden niks anders dan urenlang praten en haar vleesetende plant voeden. Die gesprekken zijn we altijd blijven voeren. Sonja had duidelijke opvattingen, een zuiver oordeel en ze was de vrolijkheid zelve. Het ging vrijwel altijd over waarde toevoegen aan het leven van mensen, over een rechtvaardige samenleving.” Voor haar studie farmacie in Utrecht liep Sonja Keizers in 1991 stage in Den Haag, in de apotheek van Paul Lebbink. Een vonk tussen beiden sloeg over, maar tot een vaste relatie kwam het nog niet. Die ontwikkelde zich twee jaar later, toen Sonja in Den Haag kwam wonen. In 1995 werd zoon Felix geboren, in 1998 dochter Julia. Naast haar werk bij SAL Apotheken en het moederschap studeerde ze in de jaren 1998-2000 bedrijfskunde aan de Erasmus Universiteit Rotterdam. Op 16 november 2000 trouwden Sonja en Paul. Met de tram, samen met de kinderen, gingen zij naar het stadhuis. Lebbink: „Ik had een eigen zaak, zij niet. Niettemin stelde ik voor in gemeenschap van goederen te trouwen. Dat wilde Sonja absoluut niet. Financieel en zakelijk gezien wilde zij geheel onafhankelijk blijven.” Het was bij het 25-jarig jubileum van SAL, in 2003, dat Roger Sorel kennismaakte met Sonja Keizers. Hij werkte op dat moment als CEO van Brocacef, een farmaceutische groothandel. Sorel: „Ik had net een kritische toespraak gehouden, over te weinig visie, elan en innovatie in ons vak, toen Sonja me aansprak. Ze zei: ik heb die visie wél en ik heb een plan om die in de praktijk te brengen. Mag ik die komen toelichten?” Sorel stemde toe, en herinnert zich: „Sonja legde direct een businessplan op tafel dat glashelder was. Ik zei dat ik slechts een paar dingen miste. In een mum van tijd stuurde ze mij een aangevulde versie. Over werkelijk alles had ze al nagedacht; ze had het alleen nog niet allemaal opgeschreven.” Sonja’s visie kreeg vorm in een vernieuwende apotheek, met de naam Pillen en Praten. Zij opende die in de dichtbevolkte, enigszins vergrijsde Haagse wijk Leyenburg. Haar doel was: gezondheidsproblemen van mensen verlichten en liefst oplossen, met medicijnen (letterlijk) als genees-middel en niet primair als verdienmodel. Ze deed dit door in gesprek te gaan met iedereen die langskwam met een recept van een arts, of vrij verkrijgbare middelen kwam aanschaffen. ‘Pillen en praten’ is de simpelste samenvatting van haar werkwijze, waarachter talloze initiatieven schuilgingen om het totale medicijngebruik van patiënten beter te volgen, dit tijdig aan te passen in geval van nare bijwerkingen, mensen bij te staan om gezonder te leven (stoppen met roken, beweegprogramma’s, gezondere voeding) en ook aandacht te geven aan de mentale kanten van ziekte en veroudering. Het was in deze jaren dat Sonja Keizers ook landelijk regelmatig van zich deed spreken. Van media-aandacht maakte zij dankbaar gebruik. In 2017 werd zij voorzitter van de Nederlandse Organisatie van Vrouwelijke Apothekers. In het Pharmaceutisch Weekblad lichtte zij haar motivatie toe: „Vrouwen zijn de vernieuwers van de farmacie, maar op beleids- en bestuursniveau bepalen mannen nog altijd de bedrijfscultuur. Ofwel: de vrouwen doen het werk, maar de mannen zijn de baas.” In 2020 verkocht zij haar apotheek, enigszins teleurgesteld omdat haar werkwijze niet op grote schaal navolging had gekregen, maar zeker niet terneergeslagen. Als adviseur en publicist zette zij haar missie voort, met onverminderde energie. Op maandagavond 25 september dit jaar maakte zij een val met haar fiets. Kort na middernacht overleed ze aan haar verwondingen. Op haar overlijdensbericht stond de uitnodiging ‘met elkaar het glas te heffen zoals Sonja graag gewild zou hebben’. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/12/08/sonja-keizers-1967-2023-apotheker-die-de-mens-centraal-stelde-a4183701</guid>
      <pubDate>Fri, 8 Dec 2023 19:27:56 +00:00</pubDate>
    </item>
    <item>
      <title><![CDATA[Reiky de Valk (2000-2023): getalenteerd als acteur, getalenteerd  als mens]]></title>
      <description><![CDATA[<p>Eind september overleed acteur en beginnend filmmaker Reiky de Valk. Hij werd 23 jaar oud. Hij was bekend van onder andere zijn rollen in de series Follow de SOA, Hockeyvaders, Oogappels en Dertigers. Reiky de Valk had net zijn regiedebuut gemaakt, de nog te verschijnen korte film Parijs Groen. Reiky werd geboren in 2000 en groeide op in een kunstenaarsgezin in De Pijp in Amsterdam, als kind van een Nederlandse moeder en een vader van Somalisch-Vietnamese komaf. Hij was de middelste van drie zoons. Dat Reiky zelf ook in de creatieve industrie zou belanden was bijna onvermijdelijk: van moeder Anouk de Valk ‘erfde’ hij een grote voorliefde voor film, zij studeerde film- en televisiewetenschappen, en vader Naleye Buddista is kunstenaar. Reiky vond het als klein jongetje fantastisch omringd te zijn met creativiteit, vertelt Naleye. „Hij was niet weg te slaan uit mijn atelier.” Tijdens zijn middelbareschooltijd volgde Reiky de jeugdtheateropleiding in Amsterdam. Zijn talent viel op, en in 2018 maakte hij zijn acteerdebuut in de serie SKAM NL, waarna nieuwe rollen in films en series snel volgden. Recent vertolkte Reiky in het laatste seizoen van NPO-serie Dertigers nog de rol van Thomas. Collega’s roemen Reiky om zijn doortastendheid en onverschrokkenheid. Zelfs zeer ervaren acteurs kon hij snel ‘lezen’, en dat maakte hem tot een fijne acteur om mee te werken, vertelt regisseur Ties Schenk (Follow de SOA en Hockeyvaders). „Reiky begreep zijn rol altijd meteen. Hij wist wat er in een scène moest gebeuren en wat hij – en ook de andere acteurs – daarvoor moesten doen.” Reiky onderscheidde zich van andere acteurs door de warmte die hij in zijn spel wist te brengen. „Soul”, zoals Schenk het noemt. Hij creëerde verbinding met de andere personages, ongeacht zijn rol. Zo was Yannick, Reiky’s personage in Hockeyvaders, een beetje een eikel, kort gezegd. Maar door de manier waarop Reiky dat personage neerzette, kreeg het gedrag meer betekenis, waardoor hij zelfs van de eikel een innemende jongen wist te maken. Een uitzonderlijke gave, zegt Schenk. Maar acteren was niet Reiky’s eindbestemming. Zijn ambitie was zelf films te maken, „zoals Christopher Nolan: groots en dramatisch”, aldus een goede vriendin, die niet met haar naam in de krant wil. Ondanks die ambitie vond Reiky de filmacademie geen optie. School en Reiky waren sowieso nooit een goede match, vertelt zijn moeder Anouk de Valk. Stilzitten, luisteren naar een docent, anderen die vertellen wat je moet doen, daar hield Reiky absoluut niet van. Hij deed liever zijn eigen ding en besloot na de havo om niet door te studeren. Regisseur Ties Schenk probeerde hem tóch te enthousiasmeren voor een filmopleiding, maar tevergeefs. Reiky was bang dat de filmacademie zijn authenticiteit als maker zou beïnvloeden, dus leerde hij zichzelf het vak aan door veel films te kijken en biografieën van regisseurs te lezen. En dat nam hij bijzonder serieus, vertelt de goede vriendin. „Reiky hing een beamer op in de woonkamer om dagenlang films op groot scherm te kunnen kijken. Soms drie op een dag. En hij had op zijn telefoon een lijstje met films die hij wilde checken, per regisseur gecategoriseerd. Die lijst was honderden, misschien wel duizenden films lang. En die ging hij één voor één af.” Reiky’s regiedebuut Parijs Groen gaat over de ingewikkelde relatie tussen twee mensen die hun leven volledig wijden aan de kunst. Een parallel met Reiky’s eigen leven. „Kunst, dat was hij gewoon. Hij ademde dat”, zegt Luciaan Groenier, Reiky’s manager. Altijd was hij bezig met verschillende creatieve projecten tegelijk. Hij acteerde, maakte eigen films, fotografeerde, maakte muziek. Buiten werktijd had Reiky ook nog eens een bijzonder druk sociaal leven, zowel overdag als ’s nachts: hij ging van het ene naar het andere feestje. Daarbij was hij zeer betrokken bij de mensen om hem heen. Collega en goede vriendin Rosa Stil, die een hoofdrol speelde in Parijs Groen: „Reiky was erg complimenteus. Hij kreeg het voor elkaar de schoonheid in alles en iedereen om zich heen te zien en haalde het beste in anderen naar boven. Ook in mij. Zijn sensitieve manier van regisseren maakte me opnieuw verliefd op acteren en films maken.” Reiky had een enorme joie de vivre, en dat gevoel bracht hij over op zijn omgeving. Zingend baande hij zich een weg door het leven, en, zegt een vriendin, „’s ochtends na het opstaan stond hij direct aan.” „Hij maakte van iedere gelegenheid een feestje”, zegt regisseur Schenk. Tijdens draaidagen zorgde hij voor muziek, drankjes, sigaretten, en hij nam altijd een fotocameraatje mee naar de set. „Door Reiky hebben we nu heel veel tastbare herinneringen aan die gezellige tijd. Hij probeerde het leven echt te vangen.” Licht en vrolijk – zo typeren vrienden, collega’s en zijn ouders hem. Maar naast alle positiviteit bleek er in Reiky een donkere kant te bestaan. Vrienden vertellen heus weleens gemerkt te hebben dat hij soms niet lekker in zijn vel zat, maar over die schaduwzijde legde hij een imposante dosis positiviteit, waardoor niemand de ernst van zijn somberheid heeft opgemerkt. Om het taboe rondom psychische nood te doorbreken werken familie, collega’s en vrienden van Reiky aan online- en offline-initiatieven ter ondersteuning van jonge creatieve mensen: de Reiky 4 Life Foundation. Schenk: „In de creatieve industrie zijn problemen waar jongeren sowieso al vaak mee worstelen – de prestatiemaatschappij, de druk van sociale media – nog veel meer aanwezig.” „Hulp is door wachtlijsten soms niet beschikbaar, of niet bekend onder jongeren”, zegt Reiky’s moeder Anouk de Valk, zelf traumatherapeut en coach. „Of de hulp sluit te weinig aan bij hun behoeften.” De Reiky 4 Life Foundation belegt al bijna twee maanden lang wekelijkse ‘luister- en praatsessies’ voor vrienden en de wijdere kennissenkring van Reiky – opgeteld zo’n zestig tot tachtig jongeren, vertelt z’n moeder. „Zodat jonge mensen die hiermee te maken hebben gekregen, er niet alleen voor staan.” Reiky’s vader Naleye Buddista vult aan: „Reiky was in staat om allerlei verschillende creatieve projecten tegelijk te doen, en dat deed hij met overgave. Met die positieve levensenergie willen en zullen we met Reiky 4 Life verder gaan.” Praten over suïcide kan bij de landelijke hulplijn 113 Zelfmoordpreventie. Telefoon 0900-0113 of www.113.nl. In deze rubriek elk weekeinde een portret van iemand die recent is overleden. NRC licht net als voorgaande jaren een aantal mensen uit</p>]]></description>
      <guid>https://nrc.nl/nieuws/2023/11/23/reiky-de-valk-2000-2023-getalenteerd-als-acteur-getalenteerd-als-mens-a4182020</guid>
      <pubDate>Thu, 23 Nov 2023 19:27:57 +00:00</pubDate>
    </item>
    <item>
      <title><![CDATA[Gien van Maanen (1936-2023) bereidde de weg voor het Nederlandse  vrouwenvoetbal]]></title>
      <description><![CDATA[<p>Een „prachtig bloemstuk van de KNVB” lag er bij de kist van Gien van Maanen, in de jaren vijftig wegbereider van het vrouwenvoetbal in Nederland. „En daarmee hebben ze alle fouten in het verleden meer dan goedgemaakt”, vertelt nicht(je) Yvonne van Viegen (59), die de uitvaart van haar kinderloze tante begin november organiseerde. De geboren en getogen Utrechtse was een week ervoor op 87-jarige leeftijd overleden. De KNVB had al eerder spijt betuigd voor het afremmen van Gien van Maanens pionierswerk. Ze keepte als kind bij haar ouderlijk huis op de Neude met voetbaljongens uit de buurt. „Ik pakte altijd alles aan, als het maar een balsport was”, zei ze in 2019 in het NOS-radioprogramma Langs de Lijn. Ze was in 1950 begonnen als doelvrouw bij het veldhandbal. Ze wilde beide sporten graag combineren, maar in tegenstelling tot de handbalbond verbood de KNVB een vrouwencompetitie in die tijd: voetbal was geen sport voor ‘dames’. De strijdbare Van Maanen liet het er niet bij zitten en was in 1955 mede-oprichter van de ‘wilde’ voetbalclub Herbido, een samengevoegde afkorting van de mannenclubs Hercules, Bilthoven en DOS. Herbido telde zestig vrouwelijke leden, die trainingen en wedstrijden zelf moesten regelen. Bij gebrek aan een echt voetbalveld – clubs en gemeenten stonden dat niet toe – trainden ze op het veldje tegenover het Biltse stadhuis. „Bij de eerste training zat het helemaal vol met publiek”, vertelde Van Maanen in hetzelfde radioprogramma. „Er werd veel gelachen en we kregen veel opmerkingen, maar dat was gauw over. Het was echt niet een beetje achter elkaar aanrennen en maar zien waar de bal kwam.” Getuige de archieffoto’s stortte zij zich zelf onverschrokken op de bal. De Utrechtse sporthistoricus Remco Neu zag beelden terug op het Polygoonjournaal en noemt Van Maanen een „fantastische keeper”. „Omdat ze ook handbalde, had ze heel goede reflexen.” Neu noemt haar „een van de iconen van de stad”. Haar bijnaam was ‘De leeuwin van Utrecht’, vertelt hij: „Omdat vrouwen in Nederland geen competitie mochten spelen, stapte Gien op vrijdag na haar werk op de trein naar Duitsland, speelde zaterdag in Stuttgart, zondag in Düsseldorf en maandag zat ze weer achter haar bureau op kantoor.” „Gien is een van de kartrekkers geweest”, zei sporthistoricus Jurryt van de Vooren van sportgeschiedenis.nl in een reactie op haar overlijden tegen de NOS. „Ze was zelf altijd bescheiden over haar rol, maar het is ongelooflijk wat ze heeft bereikt ondanks alle weerstand. Herbido werd op een gegeven moment door de KNVB geboycot. Gien heeft toen nog een vereniging opgericht, Holland, zodat ze in het buitenland dachten: oh, dit is het Nederlands vrouwenelftal, daar willen we wedstrijden tegen spelen.” De eerste officiële vrouweninterland werd pas in 1971 gespeeld. Maar in september 1956 verdedigde Van Maanen al het doel in de met 2-1 verloren officieuze interland tegen West-Duitsland in Essen. Naast haar kantoorbaan werd de combinatie handbal-voetbal te veel van het goede. Ze moest kiezen, besloot ze in 1959. „Best lastig, maar het werd handbal, omdat daar toch mijn wortels lagen en die sport ook beter was georganiseerd”, zei ze in 2018 tegen het AD. In 1968, na 32 interlands, beëindigde Van Maanen haar carrière als handbalkeeper. Nicht Yvonne (59): „Ik was vier toen ze stopte met handbal. Ik kan me nog vaag haar afscheidswedstrijd in de Catharijnehal herinneren. Er stond een hele erehaag toen ze de zaal uitliep.” Remco Neu leerde Gien van Maanen kennen na een interview in het AD. „Ze zat een beetje in de vergetelheid. Ik heb heel wat avondjes lekker met haar gekletst.” „Zonder Gien hadden de Oranjevrouwen nooit het EK gewonnen in 2017”, vertelt hij een tikje overdreven. Nicht Yvonne vertelt dat haar tante die zomer pas na lang soebatten met de KNVB vrijkaarten kreeg voor de laatste twee EK-duels van de Leeuwinnen. „Ik ben met haar naar de halve finale en de finale geweest. Daar heeft ze enorm van genoten.” Gien van Maanen, die de mulo had gedaan, werkte naast het handbal en het voetbal bijna een halve eeuw als administratief medewerkster. Eerst in de gevangenis op het Utrechtse Wolvenplein, later bij het Utrechts Nieuwsblad op de Drift en na nog meer omzwervingen uiteindelijk bij Aldipress, een distributeur van leesportefeuilles. „Zo ben ik thuis opgegroeid met de Viva, de Libelle en de Donald Duck”, vertelt nicht Yvonne. „Tante Gien was een zus van mijn moeder, die veel eerder is overleden. Daarom had mijn eigen gezin een hechte band met haar. Een partner is ook niet op haar pad gekomen. ‘Ik was te druk met sporten’, zei ze altijd. Ze had een heel speciale band met mijn twee kinderen. Ze heeft jarenlang één dag in de week opgepast, en ze naar de hockey en de voetbal gereden. Vond ze heerlijk.” Gien van Maanen was een heel sociale vrouw, zeggen de geïnterviewden. Yvonne: „Op de tennisclub deed ze ook veel vrijwilligerswerk. Dat werd blijkbaar gewaardeerd, want op de uitvaart waren heel veel tennissers.” Remco Neu: „Op het veld een beest, buiten het veld ontiegelijk sociaal. Toen ze nog in goede gezondheid was, deed ze voor iedereen boodschappen en vulde ze belastingformulieren voor anderen in.” Bij Gien van Maanen werd twee jaar geleden de diagnose vasculaire dementie vastgesteld. Yvonne: „Ze is sindsdien heel erg afgevallen. Afgelopen zomer ging het snel bergafwaarts. Ze heeft altijd gezegd: ‘Als ik mijn flat uit moet, hoeft het niet meer’. In het verzorgingshuis kwijnde ze weg. Ze had een bloedhekel aan afhankelijk zijn. Dus ja, ze had er vrede mee om te gaan.” In deze rubriek elk weekeinde een portret van iemand die recent is overleden. NRC licht net als voorgaande jaren een aantal mensen uit</p>]]></description>
      <guid>https://nrc.nl/nieuws/2023/11/16/gien-van-maanen-1936-2023-bereidde-de-weg-voor-het-nederlandse-vrouwenvoetbal-a4181138</guid>
      <pubDate>Thu, 16 Nov 2023 19:27:57 +00:00</pubDate>
    </item>
    <item>
      <title><![CDATA[Salah Ridha (1961–2023) werd twee keer dokter]]></title>
      <description><![CDATA[<p>In het harnas gestorven, zegt het spreekwoord. Huisarts Salah Ridha verhaalde op 4 oktober tijdens de dagelijkse gezamenlijke lunchpauze in zijn Volendamse huisartsenpraktijk over zijn belevenissen als jonge arts in Irak. „De tijd dat er in operatiekamers nog gewoon door het personeel gerookt kon worden”, zei hij. Opeens zakte Ridha naar de grond. Ondanks reanimatiepogingen van de collega-medici mocht hulp niet meer baten. Het lichaam van de tot dan toe immer gezonde 62-jarige dokter had het zomaar begeven. „Wat was ik blij dat u mijn arts was en wat was ik blij met zo’n kundig en meedenkende huisarts”, aldus één van de vele reacties op de daags na het overlijden geopende condoleancepagina van huisartsenpraktijk Ridha. „Iemand met een sterk ontwikkeld zit-niet-pluisgevoel bij patiënten”, zegt een collega. De dokter van vroeger is een huisartsenpraktijk geworden – ook in het ruim 22.000 inwoners tellende Volendam, waar Salah Ridha zijn praktijk had, in het Dijklander Ziekenhuis. Maar de schijnbare anonimiteit van de ingekwartierde huisartsenpraktijk verhinderde niet dat Ridha voor de ruim vijfduizend patiënten onder zijn hoede toch vooral hún ‘dokter Ridha’ was. Dé dokter en raadgever. De man die uit eigen beweging in het weekend of ’s avonds bij een patiënt langsging. Gewoon, om even te kijken hoe het ging. Hij begreep de mentaliteit van Volendammers. Die willen niet ziek zijn maar doorgaan. Dokter dokter, noemde een collega hem gekscherend. Want Ridha werd tweemaal dokter. De in Irak als anesthesist afgestudeerde Ridha moest in de jaren negentig, na zijn vlucht naar Nederland, zijn geneeskundestudie volledig overdoen. Echt álles. Die niet-erkenning was een frustrerende ervaring voor hem. Bij een van zijn coschappen werd Ridha al na een dag weggestuurd. Hij wist alles al. Hem viel niets meer te leren. Hij kon als zaalarts aan de slag. Ondertussen toch verder met de studie, zoals de in zijn nieuwe land geldende en strikt nageleefde procedures bepaalden. Het verhaal van Salah Ridha is het verhaal van ‘de geslaagde vluchteling’. De man die, eenmaal aangekomen in Nederland, jarenlang werd veroordeeld tot gedwongen nietsdoen. Iemand die, nadat hij het gehele asieltraject had doorlopen en vervolgens zijn opleiding nogmaals deed, zich uiteindelijk in de als gesloten bekend staande gemeenschap Volendam als huisarts vestigde. Een gemeenschap waar hij en zijn gezin volledig werden geaccepteerd en gewaardeerd. De enorme rij mensen op de door zijn collega’s na zijn plotselinge dood georganiseerde condoleancebijeenkomst was hiervan bewijs. Met zijn bescheidenheid sloot Ridha aan bij de, zoals hij het zelf altijd noemde, Volendamse ‘doe-maar-gewoon-dan-doe-je-gek-genoeg-mentaliteit’. Salah Ridha groeide op in de jaren zestig van de vorige eeuw in Badra, een plaats in de aan Iran grenzende Koerdische regio in het oosten van Irak. Hij studeerde geneeskunde in Mosul, waar hij in 1985 zijn diploma als anesthesist kreeg. Later verhuisde hij naar Bagdad. Hij vervulde zijn militaire dienstplicht in Irak ten tijde van de oorlog met Iran tussen 1980 en 1988. Toen een internationale coalitie onder leiding van de VS in 1990 Irak voor de eerste keer binnenviel, werd hij opnieuw voor het leger benaderd, om voor Saddam Husseins troepen spionagewerk te verrichten. Ridha, een sjiiet, weigerde („mijn vader haatte Saddam in elke vezel”, zegt zijn dochter Jwan). Daarom werd hij vervolgd. Het was een bepalende periode waar hij later weinig over sprak. Yvonne Iflé, die het gezin bijna dertig jaar geleden in Volendam leerde kennen, is ervan overtuigd dat Ridha in die tijd is gemarteld. „Zijn familie had een andere naam aangenomen, waardoor het voor Saddam Hoessein niet duidelijk was dat zij sjiiet waren. Salah heeft dat niet gedaan, omdat hij zijn sjiitische achtergrond niet wilde verloochenen.” De aanhoudende vervolging leidde uiteindelijk in 1997 tot zijn vlucht uit Irak, met zijn vrouw en twee jonge dochters, via Turkije naar Nederland. Na Schiphol was de eerste stopplaats het Drentse Frederiksoord, waar het gezin (later werden er nog twee zoons geboren) in een groot flatgebouw één kamer had. Keuken en badkamer deelden ze met anderen. Ze kenden niemand in Nederland. Maar Ridha’s in Irak achtergebleven vader had een kennis in Purmerend. Ze richtten zich op een plek in de buurt: Volendam. Hier ging eindeloos wachten aan vooraf. Werd hij als asielzoeker erkend en mocht hij weer in zijn vak aan het werk? Dochter Jwan: „We hebben acht jaar in onzekerheid gezeten. Daardoor kon mijn vader ook niet werken. Dat frustreerde hem enorm, want hij was een heel geleerde man. Hij was arts en wilde iets doen met de kennis die hij in zich had.” Met behulp van de Stichting voor Vluchteling-studenten UAF kon hij ten slotte opnieuw geneeskunde gaan studeren. „Hij haalde alles met gemak”, zegt zijn dochter. Ridha vertelde dat aan zijn kinderen, vol trots. Had hij bijvoorbeeld een opdracht foutloos gemaakt. „Jammer”, zei zijn docent dan, „maar we geven geen tienen”. Hij kon zich na de basisopleiding opnieuw gaan specialiseren als anesthesist, maar koos voor de huisartsenrichting. Zo kwam hij in 2008 in de praktijk terecht van de Volendamse huisarts Tuijp. Toen die in 2014 met pensioen ging, zette Ridha de praktijk alleen voort, waarbij hij kon terugvallen op waarnemers. Hij wachtte ondertussen tot zijn dochter Heroo haar huisartsenstudie had afgerond. Zij moest in de praktijk komen werken en hem opvolgen. „Dat was echt zijn droom”, zegt praktijkmanager Helmert Bleijerveld. Het verhaal van Salah Ridha is tevens het verhaal van een moslim uit Irak die met zijn gezin in een totaal andere wereld terechtkwam. Trouw aan zijn geloof is hij altijd gebleven, maar hij was geen prediker. Geloven was iets voor in huis, zei hij altijd. Wat Ridha wel deed, was patiënten aanspreken op hun gedrag. Vanwege zijn kennis van het Arabisch kreeg hij de laatste jaren in zijn praktijk nogal wat vluchtelingen die deze taal spraken. Vriendin Yvonne Iflé: „Die probeerde hij een beetje op te voeden met Nederlandse normen en waarden en dat lukte, want ze hadden het volste vertrouwen in hem.” Het lichaam van Salah Ridha werd vrijwel direct na zijn dood naar Irak overgevlogen. Daar is hij in de plaats Najaf begraven. Dochter Jwan: „Toen we daar waren, hoorden we heel veel verhalen over mensen die mijn vader had gered. Hij was gewoon gemaakt om anderen te helpen. Dat zat in zijn dna.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/11/09/salah-ridha-1961-2023-werd-twee-keer-dokter-a4180127</guid>
      <pubDate>Thu, 9 Nov 2023 19:27:57 +00:00</pubDate>
    </item>
  </channel>
</rss>
