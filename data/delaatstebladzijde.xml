<?xml version="1.0" encoding="utf-8"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[De woede van  Betty Bausch-Polak (1919-2024) jegens de Duitsers maakte plaats voor begrip]]></title>
      <description><![CDATA[<p>Als Betty Bausch voor een klas stond met middelbare scholieren, zei ze dat je nooit iemand moet uitschelden. „En zeker niet op voetbalvelden. Daar begon ik altijd mee, dan waren ze meteen geïnteresseerd.” Het mooiste aan haar schoolbezoeken, vertelde ze vijf jaar geleden aan NRC, vond ze het verkopen van haar boek met oorlogsherinneringen aan de leerlingen. Ze gaf het nooit gratis weg, met opzet, „want ik wilde weten of ze er iets voor over hadden. Dan kwamen er zulke geweldige gesprekken met de leerlingen.” Vijfentachtig jaar oud was de Joodse Bausch toen ze begon met haar gastlessen op scholen. Ze had een boel te vertellen: haar ouders en oudste zus stierven in de kampen, haar eerste echtgenoot werd geëxecuteerd. Zelf wist ze de oorlog te overleven, op twintig verschillende onderduikadressen. Ze werd geboren als Betsie Polak, derde van vier kinderen in een welgesteld joods-orthodox gezin in de Amsterdamse Plantagebuurt. Anders dan veel andere Nederlandse Joden voorzag ze, een tiener nog, al vroeg de catastrofale gevolgen van Hitlers machtsovername in Duitsland. Ze kocht Mein Kampf, las het helemaal en begon er voortdurend over – tot irritatie van de rest van het gezin. „Ze zeiden allemaal: doe dat boek weg, we willen niets over hem horen”, aldus Bausch. In Philip de Leeuw, een Joodse economiestudent en reserveofficier met wie ze in 1939 trouwde, vond ze een verwante ziel. Na de Duitse invasie probeerden ze weg te komen naar Engeland, maar toen dat mislukte kozen ze voor het verzet. Philip zou zijn activiteiten in 1944 met de dood bekopen: na een mislukte aanslag op een spoorlijn werd hij opgepakt, gevangengezet en gefusilleerd in de bossen bij Veenendaal. Ook Betty werd aanvankelijk opgepakt – in de ruimte naast zich hoorde ze „de slagen, de kreten, het vloeken, het kermen” van Philips verhoor – maar na enige tijd toch weer vrijgelaten. Dat ze de oorlog overleefde was een godswonder, want arrestatie en deportatie kwamen een aantal keer heel dichtbij. Die keer dat er in Amsterdam twee Gestapo-agenten voor de deur stonden, brachten haar valse identiteitsbewijs en koelbloedige optreden redding. En de vele keren dat ze tijdens haar voedseltochten in de hongerwinter staande werd gehouden door Wehrmachtsoldaten: haar vloeiende beheersing van het Duits. Na de oorlog voelde ze zich ellendig, leeg en verlaten – werk was de enige remedie tegen het gat dat de oorlog geslagen had. Twee weken na de bevrijding had ze een baan, op het ministerie van Landbouw in Den Haag. Bausch zou meer dan twee decennia op het departement blijven, als directeur Voorlichting – de enige vrouw in de ambtelijke top. Haar mannelijke collega’s noemden haar ‘de terriër’ – een enigszins seksistische bijnaam wellicht, maar ook eentje waar ontzag in doorklonk. Op het ministerie leerde Betty haar tweede man kennen: de niet-Joodse Dolf Bausch, een beeldend kunstenaar en oud-verzetsstrijder die in kamp Amersfoort gevangen had gezeten. Voor diens twee jonge kinderen uit een eerder huwelijk ontpopte Betty zich als „een supermoeder”, zegt haar stiefzoon Jan Bausch. „Ik kon altijd bij haar terecht, alles was bespreekbaar.” Over haar oorlogsverleden sprak Betty openhartig met hem, zegt Jan Bausch. „Bij mijn vader kon dat niet, die werd kwaad als je hem ernaar vroeg.” Een belangrijk omslagpunt in Betty’s leven was een dienstreis die ze maakte naar Washington DC, begin jaren vijftig, in het kader van de Marshallhulp. Daar leerde ze de Duitse diplomaat Klaus Sachsenburg kennen, met wie ze een levenslange vriendschap sloot. „Door haar gesprekken met hem maakte haar woede tegenover Duitsland plaats voor begrip en verzoening”, zegt Jan Bausch. „Klaus’ familie had behoorlijk onder het nazi-regime geleden. Dankzij hem begreep ze dat de Duitsers niet alleen daders waren maar ook slachtoffers van de oorlog.” Toch zou het tot na de eeuwwisseling duren voordat Bausch haar oorlogservaringen met de buitenwereld zou delen. In 2004 verscheen het boekje Bewogen stilte, waarin zij en haar zus Lies – die tijdens de oorlog naar Palestina had weten te ontkomen – hun levensverhaal vertelden. Daarna begon ze de schoolklassen langs te gaan, in Nederland en Duitsland. De meest hechte band bouwde ze op het christelijke Ichthus College in Veenendaal – de plek waar haar eerste man Philip was geëxecuteerd. Bausch woonde toen al meer dan twintig jaar in de Israëlische badplaats Eilat. Daar was ze heen verhuisd met haar tweede man Dolf, die kort na hun immigratie overleed. „De belangrijkste boodschap die ze aan die schoolklassen uitdroeg, was dat je nooit haatdragend moest zijn”, zegt Legien Kromkamp, die ruim vijftig jaar een goede vriendin van haar was. „Uiteindelijk keert haat zich altijd tegen jezelf. Een andere les van haar was dat je mensen nooit over één kam moest scheren. In álle groepen zitten rotzakken, zei ze, dus dan zou je de hele wereld moeten vervloeken.” Bausch’ karakter omschrijft Kromkamp als „een mengsel van mysterieuze aantrekkingskracht en afstandelijkheid. Ze kon mensen betoveren, maar ook heel streng aanpakken”. Die combinatie, zegt Kromkamp, was een erfenis van de oorlog. „Om te overleven had ze geleerd de leuke mevrouw uit te hangen, dat was in haar doen en laten geslopen. Je kon ontzettend met haar lachen. Maar als je door haar begrenzing heen ging, kon ze je ook heel onaardig behandelen.” Kromkamp herinnert zich hoe ze ooit in Eilat met Bausch bij een rood stoplicht stond te wachten. „Naast ons stond een man te roken. ‘Wilt u die sigaret uitdoen als u naast me staat?’, zei ze tegen hem. Toen heb ik me even omgedraaid.” Voor haar schoolbezoeken in Duitsland ontving Bausch in 2015 het Bundesverdienstkreuz. Ze legde ze tot op hoge leeftijd af – in Duitsland langer dan in Nederland. Kromkamp: „Het begon haar op te vallen dat de Duitse leerlingen veel beter voorbereid waren. Hier werden die lessen toch een beetje als een verplicht nummertje gezien. Dat heeft haar echt verdriet gedaan.” Tot aan haar honderdste levensjaar kwam ze twee keer per jaar naar Nederland: rond 4 mei en in november, voor de herdenking van Philip. Ze streefde ernaar ouder te worden dan haar broer Jaap, die 102 werd. Daarin slaagde ze – al waren haar laatste jaren gehuld in de mist van dementie. „Ik probeer nog gewoon te doen alsof ik vijfentwintig ben”, zei ze in 2019 in NRC, „maar dat lukt niet altijd.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/01/03/de-woede-van-betty-bausch-polak-1919-2024-jegens-de-duitsers-maakte-plaats-voor-begrip-a4878206</guid>
      <pubDate>Fri, 3 Jan 2025 19:27:46 +0000</pubDate>
    </item>
    <item>
      <title><![CDATA[Van straatwerker Shem Rogers (1957-2024) kregen jongeren vele kansen. ‘Ik blijf naast ze staan’]]></title>
      <description><![CDATA[<p>‘Blijf jezelf. Maar wees respectvol naar iedereen, wie het ook is. Dat is de sleutel van het leven.” Op zijn sterfbed sprak Shem Rogers uit Groningen de jongeren met wie hij werkte toe in een video – tot het laatste moment had hij voor iedereen wijze raad. Het maakte niet uit of hij een drugsdealer of de burgemeester voor zich had. Wie een fout had gemaakt, kreeg een nieuwe kans. Shem Rogers werd in 1957 geboren op Sint Maarten in een groot gezin. Zijn vader vond een goede opleiding belangrijk en wilde daarom dat zijn kinderen in Nederland studeerden. Rogers ging naar Rotterdam, maar was daar niet op zijn plek en verhuisde naar Groningen, waar al familie woonde. Daar ging hij nooit meer weg. Als kind op Sint Maarten hielp Shem al ouderen op straat, vertelde een van zijn broers tijdens de uitvaart. In Groningen werkte hij als jongerenwerker voor maatschappelijke organisaties. Tot zijn pensionering, vlak voor zijn dood, werkte hij op straat. Miriam Feddema kende Rogers sinds het begin van zijn carrière. De laatste jaren werkten ze samen bij WIJ Groningen. „Jongeren mochten van hem een weg bewandelen waarvan je denkt: niet handig. Hij veroordeelde het niet. Hij zei altijd: sommige jongeren hebben één kans nodig om de goede weg te vinden, anderen tien of twintig. Ik blijf bij ze.” Die visie botste soms met die van anderen. Jongeren met wie Rogers werkte kwamen weleens in aanraking met de politie. Feddema: „Het lukte hem niet altijd dan het perspectief van de politie te zien. Hij was soms echt beton. Maar als iemand een wapen had, dan was dat voor hem wel een grens. Of je levert het zelf in of ik doe het, zei hij dan.” Op straat had alleen al zijn aanwezigheid een regulerende werking, zegt Feddema. „Shem liep zo lang in de stad rond, hij hoefde er alleen maar te zijn. Als hij eraan kwam, zeiden mensen al: ik ruim het zo op.” De jongeren met problemen die hij ondersteunde werden vaak als lastig gezien, maar Rogers kon goed met hen omgaan, zegt Feddema. „Ik vond hem vaak heel belerend. Hij kon ook zo met zijn vinger wijzen als hij iets vertelde. Maar jongeren respecteerden dat juist.” Soms ging Rogers ver in zijn werk, zegt collega Risendly Reigina. Reigina begon in 2017 als stagiair en kwam in het team van Rogers, die een mentor voor hem werd. Rogers vertelde hem eens hoe hij een drugsdealer had opgezocht die op straat jongens rekruteerde om voor hem te werken. In een coffeeshop vond Rogers de dealer. Rogers pakte een kruk, ging tegenover hem zitten en zei: ik ga het je van man tot man zeggen. Jij laat die jongens met rust. Je gaat ze niet meer gebruiken voor je smerige werk. Als ik erachter kom, dan schiet ik een kogel door je kop. Heb je dat begrepen? De dealer zei: eigenlijk zou ik je hiervoor ter plekke moeten doodschieten. Maar omdat jij het bent, accepteer ik het. Een onorthodoxe manier van werken, zegt Reigina. „Maar het werkte.” Als hij thuis was en hij gebeld werd met een noodgeval, vertrok hij meteen. Maar Rogers was er ook voor zijn vijf kinderen, Chris, Sharon, Aron, Shewina en Dantell, die hij met drie vrouwen had. In het voetbalteam van zoon Aron Rogers (38) was hij verzorger. Elke avond belde hij zijn dochter Shewina Rogers (20). „Hij wilde altijd weten hoe het mijn studie ging, hoe het op stage was, of ik wel genoeg rust nam.” Zorgzaam was hij ook voor vrienden en collega’s. Wie ziek was, kreeg een zelfgemaakt drankje van ui, knoflook, gember en kurkuma. „ Als ik verkouden was, zei hij meteen: heb je het drankje wel gedronken?”, zegt collega Mirijam Pelupessy. Rogers kende iedereen en iedereen kende hem. Als zoon Aron vroeger in het weekend met zijn vader naar de Herestraat – een winkelstraat in Groningen – ging om kleren te kopen, duurde het zo vier uur om door de straat te komen. Rogers kwam steeds bekenden tegen en maakte met iedereen een praatje. Doordat hij zoveel mensen kende, konden zijn kinderen niets voor hem verbergen. „Dan kwam je weer iemand tegen die hem ook kende en dan wist hij precies waar je zat en wat je had gedaan”, zegt Shewina. Zijn kinderen konden daarom maar beter eerlijk tegen hem zijn. „Een ding vond hij vreselijk, en dat was liegen”, zegt Aron. Voor Rogers was het geloof belangrijk. Toen Shewina jonger was, moest ze in het weekend, als ze bij haar vader bleef slapen, op zondag op televisie naar de kerkdienst kijken. „Dan werden de telefoons en tablets weggelegd. Hij las dan ook voor uit de Bijbel.” Toen Rogers ziek werd, accepteerde hij dat als zijn lot. „Dat hij kanker had en daaraan dood zou gaan, heeft hij gezien als zijn pad. Dat is zoals het gaat, daar ging hij niet over”, zegt Miriam Feddema. Rogers is zeven weken ziek geweest. Vlak voor hij in juli met pensioen zou gaan, bleek dat hij kanker had. Eind augustus is hij overleden. Hij werd 67 jaar. In de weken dat hij ziek was en thuis op bed lag, is „half Groningen op bezoek geweest”, zegt zijn zoon. Collega’s, jongeren met wie hij werkte, de burgemeester, mensen die hij heeft geholpen. Rogers vond dat fijn. De erkenning die hij voor zijn werk kreeg, deed hem goed. Voor zijn kinderen was al het bezoek lastiger. „Ik weet dat hij veel impact heeft gehad op het leven van veel mensen, maar aan het einde van de rit was het wel mijn vader die op sterven lag. Hij had niet zoveel tijd meer. Iedereen aan de kant, dacht ik op een gegeven moment”, zegt Shewina. Aron: „Ik heb het er moeilijk mee gehad dat mijn vader zijn energie moest verdelen tussen iedereen die nog afscheid wilde nemen.” De uitvaart werd door honderden mensen bezocht. „Op de begrafenis zag je de generaties. Vaders met zonen, die Shem allemaal kenden van zijn werk. Hij heeft zo lang op straat gewerkt”, zegt collega Pelupessy. In de laatste video waarin Rogers de jongeren toespreekt, zegt hij zelf ook dat hij een bijzondere positie had. „Ik was een van de enigen die ze verrot kon schelden en toch goede gesprekken met ze kon voeren.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/12/06/van-straatwerker-shem-rogers-1957-2024-kregen-jongeren-vele-kansen-ik-blijf-naast-ze-staan-a4875406</guid>
      <pubDate>Fri, 6 Dec 2024 19:27:47 +0000</pubDate>
    </item>
    <item>
      <title><![CDATA[Thelma Mothershed-Wair (1940-2024) moest onder legerbegeleiding naar school]]></title>
      <description><![CDATA[<p>Twaalf, hooguit zestien jaar zou ze worden, kregen de ouders van Thelma Mothershed te horen – hun derde kind had een afwijking aan haar hartkleppen. „Maar ze had een sterke wil en wilde toch zoveel mogelijk overal aan meedoen”, vertelt haar oudere zus Lois Pot-Mothershed. „Wij andere kinderen hadden de opdracht extra op haar te letten en wisten: als Thelma’s lippen en nagels blauw worden, moet ze even rust nemen. Ze heeft vanwege haar gezondheidsklachten ook thuisonderwijs gekregen.” Als zestienjarige zat Thelma op een zwarte highschool in Little Rock, Arkansas, en ze ambieerde een plek op de Central High School, de beste school van de stad. Alleen kende die geen zwarte leerlingen. Met acht anderen schreef Thelma zich toch in; het Amerikaanse Hooggerechtshof had gesegregeerde scholen in 1954 ongrondwettelijk verklaard. De leerlingen zouden de geschiedenis ingaan als de Negen van Little Rock. De gouverneur van Arkansas, Orval Faubus, was niet per se tegen gemengd onderwijs, maar vreesde voor de electorale gevolgen en probeerde de komst van zwarte leerlingen te voorkomen. Toen dat hem via juridische weg niet lukte kondigde hij aan 250 man van zijn Nationale Garde naar de school te sturen – als de negen begin september toch zouden proberen binnen te komen, zou er „bloed door de straten vloeien”. President Dwight Eisenhower aarzelde even, maar stelde daarna de Nationale Garde van Arkansas onder gezag van Washington en stuurde duizend soldaten van de 101ste Airborne Divisie (eerder onder meer actief tijdens D-Day en de Slag om Arnhem) naar Little Rock. Op 25 september 1957 ging Thelma, de oudste en kleinste van de negen, met de andere zwarte leerlingen onder bewaking van federale troepen voor het eerst de school in. Witte ouders en leerlingen bleven desondanks agressief en racistisch op hen reageren. De negen kregen begeleiding van burgerrechtenactivist Daisy Bates, die hen onderwees in de principes van geweldloos verzet die ook Martin Luther King verkondigde. Thelma zei later dat ze door alle beproevingen sterker en verdraagzamer was geworden. De Mothersheds hechtten aan goed onderwijs. Thelma’s overgrootvader Oscar had na de afschaffing van de slavernij een school gesticht voor kinderen die anders geen onderwijs zouden krijgen. Thelma’s vader stond voor de klas, diende in de Tweede Wereldoorlog in het leger en studeerde daarna met een veteranenbeurs wiskunde. Hij belandde opnieuw voor de klas, maar zou daarna ook nog collega-veteranen met PTSS-achtige klachten bijstaan. Zijn vrouw runde het huishouden. Thelma’s ouders maakten tegenover hun kinderen geen geheim van de alomtegenwoordige discriminatie. „Tegelijkertijd deden ze alles om ons een groot gevoel van eigenwaarde te geven”, zegt Lois Pot-Mothershed. Lois is de oudste van de zes kinderen Mothershed woont sinds de jaren zestig in Nederland, waar haar man vandaan komt. „We waren de mooiste en de knapste, fantastisch zoals we waren, benadrukten onze vader en moeder voortdurend.” Moeder Mothershed had grote zorgen omdat Thelma een van de Little Rock Nine was. Ze hoopte elke dag weer dat haar dochter ongeschonden thuis zou komen. Maar haar schoolkeuze verbieden wilde ze niet. Voor Thelma zelf was terugkrabbelen geen optie. Reacties van overal vandaan maakten duidelijk dat de wereld meekeek. Zij en de andere acht streden voor iets dat ertoe deed. „En de meest extreme omstandigheden wennen”, merkt haar zus op. „Zelfs opgehaald worden voor school door een militair met een geweer in de aanslag” – de negen leerlingen bleven bewaking nodig hebben. Gouverneur Faubus volhardde in zijn strijd en sloot in 1958, een klein jaar nadat de kinderen hun recht hadden opgeëist, alle vier de highschools in Little Rock. Thelma haalde haar diploma noodgedwongen via schriftelijk onderwijs en een zomerschool. Vader Mothershed had het geluk dat hij in dienst van de federale overheid werkte, zegt Lois. „Een aantal andere ouders werd ontslagen, omdat bazen hun verweten dat ze een kind hadden dat behoorde tot de Negen van Little Rock.” Voor Thelma leverde alle ophef iets moois op. Een Texaanse arts hoorde van haar hartproblemen en bood aan haar te opereren. Die ingreep pakte goed uit. Na haar highschooltijd ging een van de beroemdste scholieren van Amerika economie en later begeleiding en advies studeren aan de universiteit van Illinois. Haar zus: „De minder racistische omgeving daar voelde prettig, maar haar bekendheid was soms vervelend. Veel mensen wilden iets van haar. Thelma liep niet meer mee voorop in de burgerrechtenstrijd. Op uitnodiging kwam ze wel vertellen over haar ervaringen.” Haar leven bleef wel in het teken van verheffing en gelijkberechtiging staan. Na haar huwelijk met Fred Wair trok ze bewust naar East-St Louis. Lois: „Geen chique buurt. Wel een plek waar ze veel konden betekenen. Thelma gaf er les in het basisonderwijs, werkte als loopbaanadviseur en in de gevangenis en gaf in een opvang vrouwelijke daklozen les in weerbaarheid.” Leerlingen kwamen achter het verleden van hun docent en zeiden: ‘Als u in onze geschiedenisboeken staat, moet u wel erg oud zijn?’ Haar zus: „Daar kon ze zelf hard om lachen.” Als een van de Negen van Little Rock bleef ze levenslang uitnodigingen krijgen; in 1987 werden ze allemaal uitgenodigd bij de toenmalige gouverneur van Arkansas, Bill Clinton. Lois: „Hillary en hij hebben toen voor hen gekookt. Daar heeft ze enorm van genoten. Het was heel gezellig.” In 1999 ontvingen de negen uit handen van Clinton, inmiddels president, de Congressional Gold Medal, een van de twee hoogste civiele onderscheidingen van de VS. „In 2017 mocht ze de doop van een aantal marine-onderzeeërs bijwonen, waarvan er een naar haar werd genoemd.” De laatste jaren worstelde Thelma met haar gezondheid en had ze niet de kracht om zich te mengen in de Black Lives Matter-discussie. Haar zus: „Je proefde wel haar ongeduld. Waarom moest de strijd voor gelijkheid zolang duren?” Thelma had inmiddels MS. Toen ze niet meer kon lopen, kreeg ze – verpleegd in een ziekenhuis in Little Rock – doorligplekken. Die tastten haar organen aan, waardoor ze in coma raakte. Ze overleed 19 oktober 2024, 83 jaar oud. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/11/21/thelma-mothershed-wair-1940-2024-moest-onder-legerbegeleiding-naar-school-a4873676</guid>
      <pubDate>Thu, 21 Nov 2024 19:27:47 +0000</pubDate>
    </item>
    <item>
      <title><![CDATA[Gynaecoloog Linda Kars-Villanueva (1936-2024) week in alles van de heersende norm af]]></title>
      <description><![CDATA[<p>Ze was de jongste in een gezin met vijf kinderen. Geboren in 1936, in het dorp Santo Tomas, tweehonderd kilometer ten noorden van Manilla in de Filippijnen, toen een Amerikaanse kolonie. Plaats en tijd hadden bepalend kunnen zijn voor haar leven. Geen andere taak was toen voor een jongste dochter weggelegd dan de zorgtaak, om haar ouders van dienst te zijn in de laatste fase van hun leven. Het liep anders. Ester Andrea Maria Erlinda Villanueva kwam ter wereld in een welgestelde familie. Elk kind had een eigen verzorger, een ‘jaja’. De Villanueva-kinderen konden Engelstalige studies volgen. Erlinda koos voor de studie medicijnen. Haar artsendiploma behaalde zij op 23-jarige leeftijd, ze was de beste van haar jaar. Specialisatie zou de logische stap zijn geweest, maar de familie liet andere belangen dan de hare voorgaan. Ze werd als basisarts langs dorpjes gestuurd, als verkapte campagne voor de politieke ambities van haar oudste broer. Was zij in de Filippijnen gebleven, dan zou haar rol ondersteunend en onderdanig zijn gebleven aan mannelijk belang. Niettemin was het een man die haar een uitweg bood: een neef, geëmigreerd naar de VS, hielp haar in 1962 aan een plek als arts-assistent in New York. Korte tijd later solliciteerde zij als assistent pathologie in het joodse Mount Sinai Hospital op Manhattan. ‘Waarom pathologie?’, werd haar gevraagd in het sollicitatiegesprek. Ze antwoordde dat het niet haar eerste keus was. Haar voorkeur ging uit naar gynaecologie, maar zij vreesde dat deze gewilde specialisatie niet voor haar was weggelegd. Tot haar verrassing mocht ze zich als gynaecoloog gaan bekwamen, als eerste niet-Joodse vrouw in dit ziekenhuis. Binnen twee jaar bereikte zij de positie van hoofdassistent. Paul Kardon (84) werkte in New York twee jaar onder haar hoede. „Zij dwong respect af, doordat zij in alles afweek van de heersende norm in die dagen”, vertelt Kardon aan de telefoon vanuit zijn appartement in Florida. „Artsen waren dominante mannen; zij was een bescheiden vrouw. Artsen gingen amper in gesprek met patiënten, assistenten en verpleegkundigen. Zij was oprecht geïnteresseerd in iedereen voor wie en met wie zij werkte. Nooit gehaast, nooit gestresst, nooit kortaf.” Linda (de kortere voornaam waarvoor zij koos in de VS) genoot van haar werk en haar vrijheid in New York. De overgang bleek te groot, toen ze na haar studie moest terugkeren naar de Filippijnen omdat haar visum afliep. Zij kon er niet meer aarden. Opnieuw stuitte ze op seksisme, ook in ziekenhuizen, waar mannen elkaar banen toeschoven. Haar familie verwachtte dat zij meebetaalde aan de politieke carrière van haar nog altijd politiek actieve oudste broer. In die periode, de tweede helft van de jaren zestig, openden ziekenhuizen in Nederland hun deuren voor Filippijnse artsen en verpleegkundigen. Hun (Amerikaanse) studies sloten aan op Nederlandse opleidingen. Eén van hen was Linda Villanueva, die in 1967 in Nederland aankwam. Zij vond snel haar weg, in het Amsterdamse Sint Lucas Ziekenhuis. Zij woonde in een ‘zusterflat’ en werkte dag en nacht. Dít was haar wereld. „Haar leven in Nederland ontwikkelde zich als een omgekeerde doktersroman”, vertelt zoon Michael, geboren in 1969, en die zelf ook gynaecoloog is. Hij bedoelt: „Mijn moeder was de dokter, die verliefd werd op een medewerker, co-assistent Peter Kars. Zij trouwden spoedig, nog voordat mijn vader met zijn specialisatie was begonnen. Hij werd psychiater. Drie kinderen werden vrij kort na elkaar geboren; ik heb twee zusjes. Het specialistensalaris van mijn moeder was toen voldoende om een villa in Aerdenhout te kopen.” Vanaf 1974 werkte Linda Kars-Villanueva als gynaecoloog in het Zeeweg Ziekenhuis in IJmuiden, met niet meer dan één collega-specialist (naast een team van assistenten en verpleegkundigen). Dit betekende: om de dag ook 24 uur oproepbaar zijn, de helft van het jaar weekenddiensten en in de zomer drie weken non-stop beschikbaar zijn wanneer de collega met vakantie was. „Onze moeder werkte lange dagen, maar afwezig voor ons is zij nooit geweest. Alle belangrijke momenten in ons leven heeft zij met ons gedeeld”, zegt zoon Michael Kars. De huishoudelijke taken waren in handen van de Filippijnse Aida. „Zij was onze ‘jaja’ en meer dan dat”, zegt zoon Michael Kars. „We beschouwen haar als lid van onze familie, nu al vijftig jaar lang.” Thuis omringde Linda Kars-Villanueva zich met huisdieren. Haar favoriet was Tweety, een gans, die zeer op haar gericht en gesteld was, en soms té waakzaam reageerde wanneer bezoek het erf betrad. Als gynaecoloog beschikte zij over bijzondere kwaliteiten. Vakgenoten roemden haar om uitzonderlijke vaardigheden bij operaties aan eileiders (‘microscopische tubachirurgie’) en tangverlossingen. „Op artsen in opleiding heeft zij vooral ook als mens diepe indruk gemaakt”, zegt collega-gynaecoloog Johan Spruijt (69), die tien jaar als assistent met haar heeft gewerkt. „Zoveel kennis, zoveel aandacht, zoveel geduld: ze had tijd en oog voor iedereen met wie ze werkte. Wanneer je haar belde om hulp te vragen, ook midden in de nacht of in het weekend, gaf ze je direct het juiste advies, of ze zei: oké, ik kom eraan. Nooit, echt nóóit wekte ze de indruk dat ze geen tijd of geen zin had om je bij te staan.” Ook oud-verpleegkundige Paulette van der Mooren koestert warme herinneringen. Een jaarlijks etentje, in een groep met een twintigtal ex-collega’s, vormde zich rondom ‘dokter Kars’, toen zij in 1998 met pensioen ging. „Wij bleven dokter Kars tegen haar zeggen, terwijl we heel vriendschappelijk met haar omgingen. Het voelde gewoon niet goed om haar bij haar voornaam aan te spreken. Ze had een bescheiden, oprecht geïnteresseerde uitstraling naar alle mensen om haar heen. Dat heeft haar als mens groot en heel bijzonder gemaakt.” Linda Kars-Villanueva overleed op 12 september in Haarlem. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/11/16/gynaecoloog-linda-kars-villanueva-1936-2024-week-in-alles-van-de-heersende-norm-af-a4872971</guid>
      <pubDate>Sat, 16 Nov 2024 19:27:47 +0000</pubDate>
    </item>
    <item>
      <title><![CDATA[Van heinde en ver wisten mensen de kruidentuin van Dinah Veeris (1939-2024) te vinden]]></title>
      <description><![CDATA[<p>Ze was altijd te vinden in haar kruidentuin, Den Paradera, 10 kilometer oostelijk van Willemstad. Uit de wijde omgeving kwamen mensen daar langs. Voor de honderden geneeskrachtige kruiden in de winkel, maar vooral voor een gesprek met de kruidendeskundige zelf. „Dinah Veeris was een warme, bescheiden vrouw. Als ze een spijkerbroek droeg, was ze heel gewoon”, vertelt Judice Ledeboer, die met haar werkte. „Maar als ze haar traditionele jurk aantrok en de mensen naar haar toe kwamen voor advies, leek ze in een soort trance te komen. Ze voelde al aan de manier hoe mensen spraken wat er scheelde, zei ze.” De kwalen van haar cliënten varieerden van moeizame spijsvertering tot problemen met vruchtbaarheid. „Er kwam eens een grote man langs. Ze nam hem even apart. Daarna vertrok hij met een kruid dat volgens Dinah hetzelfde effect had als viagra. ‘Dit is mijn bestverkochte plant’, zei ze dan glimlachend.” Dinah begon de kruidentuin in 1991, nadat ze van de overheid een stuk grond in bruikleen had gekregen. Ze had tientallen jaren gewerkt als onderwijzeres, maar kampte met medische klachten. Omdat die niet direct overgingen, ging ze de boeken lezen van Dr. Sebi, een kruidendokter uit Honduras. Deze man, die eigenlijk Alfredo Bowman heette, beweerde met kruiden alle kwalen te kunnen genezen. De wetenschap vond hem een kwakzalver, maar in de VS had hij beroemde klanten als Michael Jackson en John Travolta. Dinah ging zich verdiepen in de traditionele geneeskunst van Curaçao, Bonaire en Aruba. „Via haar moeder wist ze wel iets over kruiden, maar nu ging er een wereld voor haar open”, vertelt Frank Veeris, haar jongere broer. „Ze ging vegetarisch eten, thee drinken – het werd een ommekeer in haar leven.” Dinah kon met vervroegd pensioen en ging de kruidentuin ontwikkelen. Ze besprak de investeringen die ze ging doen met haar vader, maar die was kritisch, aldus Frank. „Hij zei: ‘je bent gek’. Hij vond de markt voor kruiden te klein op Curaçao. Maar Dinah zette door.” Dat eigenzinnige karakter had Dinah als kind al. Ze werd in 1939 geboren als oudste dochter in een gezin van zes kinderen in Otrobanda, de arme buurt van Willemstad. „We hadden het niet breed. We woonden in een huis zonder badkamer en onze ouders moesten allebei werken. We werden opgevoed door onze oma en groottante, die streng waren.” Dinah viel als kind op, vertelt Frank, omdat ze altijd vragen stelde. „En ze verslond boeken.” Op haar twaalfde won ze de Neerlandia-prijs, voor Antilliaanse kinderen die uitblonken in Nederlands. „Ze kon goed leren. En ze was handig. Ze verdiende bij door samenvattingen te verkopen aan andere leerlingen. En ze kon goed verhalen vertellen.” Op haar zeventiende ging Dinah werken als onderwijzeres. Ze behaalde haar vervolgakte in Nederland en werkte ook op Sint Maarten. Ze nam haar twee zoons mee, haar huwelijk was toen al gestrand. „Mannen op Curaçao waren toen dominant”, vertelt Frank Veeris. „Die verwachtten onderdanigheid van hun echtgenote en hielden er buitenvrouwen op na: ‘ik ga vanavond even domino spelen.’ Dinah pikte dat niet. Ze was hoger opgeleid, liet zich niet de mond snoeren. Zij ging haar eigen weg.” Begin jaren negentig, toen Dinah net haar kruidentuin was begonnen, leerde Judice Ledeboer haar kennen. „In het begin was het een worsteling. De tuin was droog. Ze kreeg een waterbassin van een bedrijf zodat ze makkelijker kon sproeien. Ze deelde alles systematisch in: planten voor verkoudheid, interne kwalen, urologie. Alles met bordjes erbij.” Dinah volgde een opleiding bij de California School of Herbal Studies. En ze interviewde tientallen ouderen over traditionele medicinale kruiden. In 1987 verscheen haar eerste boek, Remedi i kustumber di nos bieunan (‘De traditionele geneeswijzen van onze ouderen’). Met Judice Ledeboer bracht Dinah daarna meer boeken uit over de geneeskrachtige planten van de eilanden. Vertalingen in het Nederlands en Engels gaven haar meer bekendheid. „Ik vergezelde haar naar internationale congressen over traditionele genezing, waar ze presentaties gaf”, vertelt Ledeboer. „Ze werd op handen gedragen.” Die reizen werden betaald door een donateur van St. Kitts, een van de Bovenwindse Eilanden, vertelt Judice. „Die man was zeer enthousiast over haar.” Hij was niet de enige. Ze kreeg hulp van haar zoon Shastri en andere familieleden, en mensen als Baba, een oudere man die haar inwijdde in de gebruiken omtrent planten. „Ook aan haar boeken werkten mensen belangeloos mee.” Dinah Veeris in haar tuin (2021). Dinah werd een bekendheid op Curaçao. Het Kas di Kultura vroeg haar op oudjaar een ritueel vuur te ontsteken op het Brionplein in Willemstad, waar mensen over konden springen ter ‘inzegening’ van het nieuwe jaar. Ze wijdde met wierook gebouwen in, schreef over kruiden in De Telegraaf en nam deel aan het tv-programma De Stoel. Ieder jaar was ze bij Seú, het oogstfeest rond Pasen, om flesjes met kruidenbaden te verkopen. Ze kreeg diverse onderscheidingen, waaronder de Cola Debrotprijs, het Krus di Mérito, het kruis van verdienste van Curaçao, en ze werd geridderd. Op de tuin ontwikkelde Dinah activiteiten voor toeristen, zoals rondleidingen, seminars en voorstellingen. Maar een financieel succes werd het niet. „Onze vader kreeg gelijk”, zegt Frank Veeris. „Toch ben ik trots op haar, want ze pakte door, bracht soms offers om haar personeel te kunnen betalen. ‘Dan maar geen vakantie’, zei ze dan. Ze maakte van de natuurgenezing haar levenstaak.” Sommigen op Curaçao namen de methodiek-Dinah minder serieus, maar voor haar was het ernst, stelt Frank. „Je moet beseffen: de kruidenkennis stamt uit de slaventijd. Een slaaf kon niet ziek zijn. Net als een slavin die niet zwanger raakte. Ze moesten zichzelf helpen en zochten daarvoor planten en kruiden. Genezen is jezelf ervan overtuigen dat je beter wordt. En de mensen hier geloofden in Dinah.” Dinah viel nooit de reguliere medische wetenschap af. „Ze zei tegen iedereen: ga eerst naar de dokter”, vertelt haar zoon Shastri Moester, die de kruidentuin nu leidt. Ze had ook goede relaties met artsen. Toen de coronapandemie uitbrak en veel Curaçaoënaars angstig waren voor het vaccin, was het Dinah die zich in 2021 als eerste symbolisch liet vaccineren, om anderen te overtuigen dit ook te doen. Het laatste jaar kwam Dinah steeds minder op haar tuin. Na een ziekbed overleed ze 4 september, op een zelfgekozen moment. „Mijn dochter, die in Nederland woont, kwam speciaal over voor de uitvaart”, vertelt Shastri. „Ze noemde haar oma ‘mijn bestie’. Dinah was een inspiratie voor ons.” Met medewerking van Linette van Vlodrop. Dit artikel is onderdeel van het overzicht van necrologieën 2024 waarin NRC net als voorgaande jaren een aantal mensen uitlicht. Bekijk hier het overzicht.</p>]]></description>
      <guid>https://nrc.nl/nieuws/2024/11/08/van-heinde-en-ver-wisten-mensen-de-kruidentuin-van-dinah-veeris-1939-2024-te-vinden-a4872013</guid>
      <pubDate>Fri, 8 Nov 2024 19:27:48 +0000</pubDate>
    </item>
    <item>
      <title><![CDATA[Willemijn Oudenaarden (1982-2024) verspilde geen energie aan zich druk maken]]></title>
      <description><![CDATA[<p>Sommige clichés over voluit leven lijken speciaal bedacht voor Willemijn Oudenaarden. Ze leefde in het hier en nu. Genoot volop van de kleine dingen. Bracht work hard, play hard in de praktijk. Liet haar drie zoons in het bos de bomen knuffelen zonder zweverig of sentimenteel te worden. „‘Kom eens even hier! Moet je die boom voelen’, riep ze dan”, vertelt haar vader Dick Oudenaarden. Willemijn was 42 jaar toen ze op 20 juli overleed, aan de gevolgen van baarmoederhalskanker. Op 3 juni 1982 werd Willemijn geboren als middelste kind, tussen haar broers Bastiaan en Jos in. Ze groeide op in Houten. De ouders Oudenaarden kookten vegetarisch voor hun kinderen en probeerden hun liefde voor de natuur mee te geven. Algauw bleek Willemijn een tikje fanatieker dan zij. Als puber zamelde ze handtekeningen in tegen de komst van een nertsfokkerij. Als student schreef ze haar scriptie over gebrekkige regels voor het vervoer van dieren binnen Europa. Als moeder doneerde ze aan dierenwelzijnsorganisaties als Wakker Dier en Varkens in Nood, en stopte ze met haar jongens als ze langs een weiland met varkens fietsten. „Kijk eens wat lief, die wil je toch niet éten”, zei ze dan. Het zou haar ouders dan ook niet verbaasd hebben als Willemijn de dierenrechtenkant was op gegaan na haar studies geschiedenis en rechten, vertelt Dick. Aan het begin van haar loopbaan kon ze kiezen tussen een kantoor dat veel zaken rond dierenrechten doet en een ‘algemeen’ advocatenkantoor. Dick: „Maar Willemijn hield niet van drammers en dat kunnen dierenactivisten soms wel zijn. Ze koos liever voor een fijne werksfeer.” Ze ging voor Van Benthem en Keulen (VBK) in Utrecht en werkte daar bijna vijftien jaar, in het aanbestedingsrecht en algemeen bestuursrecht. „Als cliënt van Willemijn wist je zeker dat ze voor een zitting ieder scenario had doordacht”, vertelt Mariska Nijenhof-Wolters, die jarenlang met haar bij VBK werkte. „Ze gaf cliënten het gevoel dat ze alles overzag. En tegelijk durfde ze ook richting te geven, ze verzandde niet in details. Misschien juist omdat ze alles zo grondig had doorberedeneerd.” In haar beginjaren zat Willemijn twee jaar in het bestuur van de club voor jonge advocaten, de Jonge Balie Midden-Nederland, waarvan één jaar als voorzitter. „Aan de toog hangen” hoorde net zo bij Willemijn als het harde werk overdag, zegt Nijenhof-Wolters. Ook nog na die wilde eerste jaren: „Ik dacht soms, is dit wel verantwoord? Er liggen nog zeshonderd dossiers op ons bureau en ik moet me morgen vroeg melden. ‘Zorgen voor morgen’, zei Willemijn dan. Zij heeft me leren loslaten.” Na een paar jaar liet Willemijn een toga maken met een roze voering, in plaats van standaard zwart. Hoezeer de advocatuur haar hart had, bleek toen ze nog procedeerde terwijl ze al ziek was, voor de onderneming van haar partner Teun IJff. Hij was aan het begin van de coronacrisis een restaurant begonnen, maar zijn aanvraag voor starterssubsidie werd afgewezen vanwege de peildatum die het uitkeringsinstituut UWV hanteerde. Zulke striktheid was niet in de geest van de financiële steun, vond Willemijn. „Wij vroegen ons af of ze wel moest doorgaan met die zaak, ze was al anderhalf jaar zo ziek”, vertelt Teun IJff. „Maar zij beet zich erin vast.” Was dat niet logisch, omdat het om de onderneming van haar partner ging? Natuurlijk speelde dat mee. „Maar ze vond vooral die regel te rigide. Haar rechtsgevoel speelde op”, zegt Nijenhof-Wolters. Willemijn zette door en kreeg gelijk bij de hoogste rechter. De Centrale Raad van Beroep bepaalde eind juni dat het UWV de loonkostensubsidie niet alleen op basis van de begindatum van de onderneming mag ontzeggen. Dit schiep een precedent voor andere ondernemers. Tegen het eind van 2022 was Willemijn vaak moe. In december kreeg ze last van heftige buikpijn. In februari 2023 volgde de diagnose: uitgezaaide baarmoederhalskanker. Het bevolkingsonderzoek voor baarmoederhalskanker rond haar vijfendertigste had ze overgeslagen. „Uit haar aantekeningen blijkt dat ze wel voor een afspraak had gebeld, maar dat een arts zei dat ze beter even kon wachten omdat ze kort geleden was bevallen en nog borstvoeding gaf”, vertelt haar moeder Hanneke. Later kwam het er niet meer van, in een druk huishouden met jonge kinderen schoot zo’n afspraak erbij in. Zoiets nam Willemijn zichzelf niet kwalijk: „Aan dat soort dingen verspilde ze geen energie. Hoe gaan we om met de situatie nu, daar was ze mee bezig.” Na een eerste zware chemokuur leek de kanker weg, maar al bij de eerste controle na drie maanden was die terug. Behandelingen daarna deden weinig meer. Willemijn bleef tijdens haar ziekbed vol verwondering, vertelt Merle van Riessen, één van haar oudste vriendinnen. Tijdens de chemotherapie vroeg ze zich af waar al die draadjes voor waren en informeerde ze bij een nieuwe arts naar haar opleiding. „Goh, leuk, ben je hier net begonnen?” En ze klaagde nooit. „Tijdens een weekendje kamperen met onze gezinnen lag zij de hele dag in bed in de caravan. Ze zei niet één keer: ‘Waarom lig ik nou hier binnen?’” Willemijn wilde geen schattingen horen over hoe lang ze nog te leven had; ze hield liever zelf de regie. Soms was dat moeilijk voor haar naasten, zeker toen ze steeds minder kon en vaker in bed lag. Moeder Hanneke: „Ze wilde hoop houden, niet opgeven.” Ze hoopte lang op een ontsnapping en zocht naar alternatieve behandelingen. Ze kon eigenwijs zijn, zegt Merle van Riessen, ook tegen artsen: „Zo van: ik ben geen lastige patiënt, ze moeten gewoon naar mij luisteren.” In juli belandde Willemijn in het ziekenhuis omdat ze zo benauwd was en de zuurstofflessen thuis niet meer genoeg hielpen. Ze appte haar vriendin Merle die eerste nacht: „Ik las laatst in een boek: ‘Ik ben iemand die snel went aan nieuwe situaties’ en sindsdien merk ik dat ik dat ook heb. Dit is gewoon het nieuwe nu.” Eigenlijk, schreef ze ook, „geniet ik wel van dit gekke nachtje met Teun”. Ze bleef in het ziekenhuis tot ze overleed, een week later. Nooit heeft Willemijn haar vriend of haar ouders gevraagd om goed voor haar drie zoons Guus, Sjef en Olle te zorgen. En ze vroeg ook niet aan Guus, de oudste, om er voor zijn broertjes te zijn als zij zou overlijden, zegt Teun IJff: „Ze vertrouwde er helemaal op dat het goed komt. Dat de jongens slim en sterk genoeg zijn en dit aankunnen. Blijf dicht bij jezelf en kies je eigen pad, dat is het enige dat ze hun wilde meegeven.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/10/25/willemijn-oudenaarden-1982-2024-verspilde-geen-energie-aan-zich-druk-maken-a4870227</guid>
      <pubDate>Fri, 25 Oct 2024 19:27:48 +0000</pubDate>
    </item>
    <item>
      <title><![CDATA[Trainer Robert Lansdorp (1938-2024) bracht tennistalent naar de wereldtop]]></title>
      <description><![CDATA[<p>Onbekend in Nederland, een grootheid in het Amerikaanse tennis. De vorige maand in Californië overleden Robert Lansdorp (85) was kampioenenmaker van beroep. Hij trainde onder anderen Tracy Austin, Pete Sampras, Lindsay Davenport en Maria Sjarapova toen ze nog jeugdspelers waren. Samen behaalden zij in hun latere carrière 24 grandslamzeges. Deze oud-sterspelers stonden stil bij het overlijden van de man die hun tot vervelens toe keiharde groundstrokes leerde slaan. Twintig meppen binnen de lijnen, sloegen ze er eentje uit, dan stond de teller weer op nul. Grote Amerikaanse kranten en websites, zoals The New York Times, schreven uitgebreide necrologieën over de Nederlandse Amerikaan Lansdorp. Tegen tennissite atptour.com zei zijn voormalige pupil Tracy Austin: „Het maakte voor hem geen verschil of hij met de nummer één van de wereld werkte, of met iemand die zich wilde plaatsen voor het highschoolteam. Hij ging er altijd voor 100 procent voor.” Volgens zijn negen jaar jongere broer Albert begon rond 1970, na de kennismaking met de familie Austin, zijn trainerscarrière. Tracy was zeven jaar oud toen hij haar begon te trainen. „Hij maakte van haar een goeie baselinespeelster en toen kwamen de aanbiedingen.” Austin, op haar zestiende winnares van de US Open in 1979 en nog steeds de jongste grandslamwinnaar ooit, zei in een eerder interview: „Robert liet je oefeningen over en over doen. Hij was hard, maar had ook een zachte kant. Hij streefde ernaar een beter mens van je te maken.” Toen Austin haar historische toernooizege boekte reageerde Lansdorp zuinigjes: „Er is nog steeds ruimte voor verbetering.” Zijn broer had de laatste vijftien jaar chronische hart -en longklachten, vertelt Albert telefonisch vanuit zijn woonplaats Roermond. „Hij belde me en zei I’m dead – Nederlands sprak hij niet meer. Ik dacht dat hij weer een grapje maakte, maar toen mijn zus een dag later belde dat hij echt dood was, wist ik: hij had geen zin meer om te leven.” Robert Lansdorp woonde al heel lang alleen, was gescheiden van een Amerikaanse vrouw die met hun dochter naar een andere staat was verhuisd. Albert: „Tennis was zijn leven. Tot op het laatst gaf hij les, ook toen hij niet meer kon lopen. Hij had ook geen andere hobby’s. Zat hij in een stoel langs de kant ballen aan te gooien.” Robert Lansdorp woonde tot zijn achtste in Indië, het huidige Indonesië waar hij met zijn moeder en zus in een Jappenkamp zat. Zijn vader zat elders in een mannenkamp, vertelt Albert, die zelf in Nederland geboren is. Nadat de Japanners hadden gecapituleerd, werd zijn vader herenigd met zijn gezin in een leeg concentratiekamp. „De Indonesiërs hebben daar honderden Nederlandse mannen, vrouwen en kinderen afgeslacht”, schreef Robert volgens The New York Times in een blog. „Wij wachtten op onze beurt maar werden net op tijd bevrijd door een Engelse patrouille. Lang leve de Engelsen!” Het gezin vluchtte naar West-Java, vanwaar ze na een jaar door het Rode Kruis naar Nederland werden gebracht. De familie Lansdorp vestigde zich in ’t Gooi. „We mochten kiezen welke sport en kozen allebei voor tennis – geen teamsport, dat lag ons minder”, vertelt Albert, die net als Robert trainde met de latere topspeler Tom Okker. Albert kreeg een studiebeurs in de Verenigde Staten en werd eenmaal terug in Nederland trainer van onder anderen Wimbledonkampioen Richard Krajicek. Robert was rond zijn twintigste naar een tennisacademie in de VS gegaan, vervolgens trainer geworden en kwam sindsdien alleen nog naar Nederland voor clinics of om zijn ouders op te zoeken. Wel hield hij al die jaren zijn Nederlands paspoort aan. „Daar was hij trots op”, zegt zijn broer. Roberts band met zijn vader was moeizaam. Die had een oorlogstrauma en regeerde thuis met harde hand. Albert: „Als je niet presteerde kreeg je op je duvel. Dat was soms verschrikkelijk maar achteraf hadden we er ook profijt van.” Als tennistrainer was hij in Californië gevreesd om zijn spartaanse trainingsmethode. Pete Sampras, veertienvoudig grandslamwinnaar, liet in 2008 in zijn biografie A Champion’s Mind: Lessons From a Life in Tennis optekenen: „Lansdorps enorme gestalte (six foot three) en zijn grofheid werkten intimiderend. Een van zijn trucs was zware forehand topspinballen keihard op je af slaan en tegen je aanlopen. Weet dat hij meer dan 100 kilo woog en ik een mager twaalfjarige jochie was.” Maar de dankbaarheid overheerst bij Sampras. „Dankzij Robert werd de running forehand mijn handelsmerk.” Viervoudig grandslamwinnares Davenport is al even lovend over haar jeugdtrainer op tennissite atptour.com: „Ik heb nog nooit zo’n persoonlijkheid ontmoet en ik heb het geluk gehad dat hij in mijn leven kwam toen ik een jaar of negen was. Zonder hem had ik nooit kunnen bereiken wat ik heb bereikt.” Lansdorp ontving in 2005 van de Amerikaanse tennisbond USTA de Lifetime Achievement Award. De ‘Lansdorp forehand’ was een begrip: een harde, vlakke slag met klassieke grip. ‘Door de bal heen slaan’, in tennisjargon. In 1999 zei hij in een interview in de Los Angeles Times: „Ik kon meteen zien of een kind een bal goed of fout sloeg. Ik kijk nooit naar een kind met de gedachte: die ga ik nummer één van de wereld maken. Het is een proces van jaar op jaar. Ik kan opgewonden raken van hun progressie maar laat dat niet altijd merken. Ik geef niet snel een compliment.” Lansdorp kwam in 2013 in opspraak nadat hij publiekelijk kritiek had geuit op nieuw bondsbeleid voor de jeugd: kleinere banen en lichtere ballen. Die ‘softe’ aanpak stond haaks op zijn trainingsleer. Volgens Lansdorp dankten speelsters als Sjarapova, Monica Seles en de zusjes Williams hun successen juist aan de grote banen en de zware ballen waarop zij van jongs af aan hadden leren tennissen. Geboren Russin Maria Sjarapova was elf jaar oud toen ze in 1998 training kreeg van Lansdorp. Haar vader had gezien hoe hij het baselinespel van Davenport had verbeterd. „Ik liet Maria oefeningen doen die ze nooit leuk vond”, zei Lansdorp in 2005 tegen de The Guardian. „Toen ik haar voor het eerst een perfecte forehand zag slaan, moest ze die eindeloos herhalen. Net zo lang tot het een automatisme werd.” In tegenstelling tot de veelverdieners die hij had getraind, leefde Lansdorp volgens zijn broer van een gemiddeld salaris. „Hij kon er goed van leven, maar het was geen vetpot”, zegt Albert. Een jaar of twintig geleden zat hij bij Robert in de auto op de grens van Mexico en de VS, toen een Amerikaanse verslaggever Robert belde over zijn ervaringen met Sjarapova. Die zei toen, volgens zijn broer: „Ik heb alleen maar complimenten gekregen, nooit een paar duizend dollar extra. En dat terwijl het allemaal multimiljonairs zijn.” En toen, quasi-komisch: „Als Maria [Sjarapova] geen Mercedes Convertible op mijn oprijlaan zet, schiet ik mezelf neer.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/10/18/hij-bracht-tennistalent-naar-de-wereldtop-a4869577</guid>
      <pubDate>Fri, 18 Oct 2024 19:27:48 +0000</pubDate>
    </item>
    <item>
      <title><![CDATA[Liew Huat Kok (1957-2024): restauranteigenaar die te lief was]]></title>
      <description><![CDATA[<p>Erg zakelijk was ondernemer Liew Huat Kok niet. 35 jaar lang was hij de eigenaar van het Chinees Kantonese restaurant Paradijs op het Utrechtse Vredenburg. „Terwijl alle Chinese restauranthouders in de jaren negentig hun prijzen verhoogden, liet Liew Huat alles bij het oude”, vertelt goede vriendin en voormalig vaste klant, Sioe Tan. „Hij schonk jarenlang gratis jasmijnthee bij het eten. Terwijl je bij andere restauranthouders moest betalen. Heel lief. Maar zo verdien je natuurlijk geen geld.” De Maleisiër verkocht Paradijs zeven jaar geleden met een fikse schuld; zijn zonen wilden hem niet opvolgen en de gouden tijden voor Chinese restaurants waren voorbij. Terwijl het restaurant onder leiding van Liew Huat een begrip was in Utrecht en daarbuiten. Liew Huat Kok, in 1957 geboren in Malakka, komt begin jaren zeventig als 14-jarige naar Nederland. Een moetje. Zijn vaders meubelzaak is failliet gegaan. Liew Huat stopt met school en emigreert samen met zijn vader om geld te verdienen zodat de schuld kan worden afbetaald. Een oom zit al in Nederland. Zijn vrouw Jennifer Gan: „Op diens aanraden zijn ze hiernaartoe gegaan.” De piepjonge Liew Huat gaat, net zoals zijn vader, illegaal als afwasser aan de slag. Zijn vader gaat na drie jaar terug naar Maleisië. Liew Huat blijft. „Mijn man verdiende 400 gulden per maand en stuurde daarvan 350 gulden naar zijn familie”, vertelt zijn vrouw. „Hij at in het restaurant waar hij werkte en was heel erg zuinig.” Bij een politiecontrole wordt hij opgepakt en uitgezet naar België; de dichtstbijzijnde grens. Hij klopt voor hulp aan bij een Chinees restaurant, de eigenaar zet hem in een taxi terug naar Nederland. Rond zijn achttiende krijgt hij een vast contract en komt hij in aanmerking voor een verblijfsvergunning. Een Nederlands paspoort vraagt hij nooit aan. Jennifer: „Zijn moeder wilde dat niet. Zij hoopte dat hij ooit terug zou komen naar Maleisië.” Liew Huat klimt op van afwasser naar kok. En wordt dankzij zijn liefde voor koken een geweldig Kantonese chef. Maar eigenlijk wil hij een eigen zaak. Die kans krijgt hij als zijn neef Paradijs van de hand wil doen; begin jaren tachtig een matig lopend Chinees restaurant in Utrecht. Onder de leiding van Liew Huat wordt de zaak een succes. Bewoners uit de aangrenzende Wijk C vieren bruiloften en verjaardagen in Paradijs. En iedere zaterdagmiddag zit de tent vol met Chinezen die komen dimsummen. Vrijwilligers en muzikanten die bij nabijgelegen popzaal de Vrije Vloer werken of optreden, komen er steevast eten, vertelt voormalig programmeur Peter Hagenaar: „Ik denk dat ik soms wel drie keer per week bij Kok at.” Judoka Anton Geesink is vaste gast, net als vechtsporter en filmacteur Jon Bluming. Popgroep De Dijk niet, die zijn bang voor het gebruik van vetsin, een smaakversterker die ten onrechte kampt met een inslecht imago. Daarom weigeren zij bij Paradijs te eten als zij in de Vrije Vloer spelen. Liew Huat is gastvrij. „Altijd tijd voor een praatje. En altijd benieuwd naar het leven van jou en je familie”, vertelt voormalig vaste klant, casino-medewerker en Elvis-imitator, John Regter. „Hij gaf iedere dag aan de achterdeur eten weg aan een paar vaste daklozen en leverde gratis soep aan het Leger des Heils in de stad voor de soepbus”, memoreert Peter Hagenaar. De zaak gaat steeds beter lopen, maar het is bikkelen. „Mijn vader werkte vaak zeven dagen in de week”, zegt oudste zoon Calvin. „Mijn broertje en ik zagen hem niet zo vaak.” Liew Huat is vaak pas rond twaalven thuis, omdat hij na zijn werk in het casino aan een gokkast speelt. Als Calvin en zijn broer naar de middelbare school gaan, gaat hun moeder ook in de zaak werken. Ze heeft Liew Huat in 1989 in Maleisië leren kennen en is twee jaar later naar Utrecht gereisd om met hem te trouwen. Jennifer: „Ik had in het begin heel veel heimwee. Ik kende alleen mijn man en sprak nog geen Nederlands. Dankzij de liefde kon ik het aan.” Omdat goeie Kantonese koks steeds moeilijker te vinden zijn, gaat Liew Huat vanaf het begin van deze eeuw zelf de keuken in. „Koken was zijn passie”, zegt zijn vrouw. „Hij wilde altijd dingen leren. Zo heeft hij zichzelf de Kantonese taal geleerd door veel met Kantonese koks te werken. En hij vond het leuk om nieuwe dingen uit te proberen.” Peter Hagenaar kreeg inderdaad bijzondere dingen voorgeschoteld, vertelt hij: „Ik kwam eens eten afhalen en toen zette hij mij aan een tafeltje om abalone te proeven. Een delicatesse. Iets wat uren moet koken. Helaas deed hij mij daar geen plezier mee. Ik had niets met zo’n reuzenmossel.” Omdat het gebrek aan vrije tijd Liew Huat steeds meer gaat opbreken, probeert hij vanaf 2011 de zaak te verkopen. Het duurt zes jaar voor hij Paradijs eindelijk van de hand kan doen. Omdat hij met een schuld blijft zitten, gaat Liew Huat, inmiddels zestig, bij een Wok-To-Go in zijn woonplaats Houten werken. Later wordt hij kok in een Chinees restaurant in Amsterdam. Maar hij miste zijn klanten, zegt zoon Calvin, miste Utrecht. „Hij wilde daarom samen met mijn moeder nog iets kleins beginnen.” Het loopt anders. Pijn op zijn borst blijkt veroorzaakt te worden door longkanker, die zich uitzaait naar zijn hersenen. Op de verjaardag van zijn vrouw overlijdt hij. Liew Huat Kok is 67 jaar geworden. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/10/11/liew-huat-kok-1957-2024-restauranteigenaar-die-te-lief-was-a4868557</guid>
      <pubDate>Fri, 11 Oct 2024 19:27:48 +0000</pubDate>
    </item>
    <item>
      <title><![CDATA[Voor industrieel ontwerper Adriaan Kok (1973-2024) bestonden geen onoplosbare problemen]]></title>
      <description><![CDATA[<p>De eerste kennismaking met Adriaan Kok, bijna tien jaar geleden, was akelig. Hij lag bloedend en buiten kennis op het fietspad vlak bij waterplas de Starrevaart nabij Leidschendam, zijn racefiets naast hem. Een andere passant had 112 gebeld, ik zat bij hem. Toen de ambulancebroeders het overnamen kwam hij weer een beetje bij. Op de vraag of hij wist wat er gebeurd was antwoordde hij ontkennend, meteen gevolgd door: „Ik heb een hersentumor.” Adriaan Kok had een epileptische aanval gehad, schreef hij een paar weken later toen ik contact met hem had opgenomen. Normaal voelde hij het tijdig aankomen en kon hij een aanval voorkomen als hij rustig ging zitten, vertelde hij. „Nu werd ik wakker op de grond zonder dat ik enig idee had wat er gebeurd was. Wat extra informatie is voor mij heel fijn om achteraf nog wat meer grip op het ongeluk te krijgen.” Na het lezen van mijn relaas van die middag stond hij erop af te spreken om te bedanken voor de hulp. Op het strand van Hoek van Holland vertelde hij over zijn werk als industrieel ontwerper bij ingenieursbureau ipv Delft, over de bruggen en andere objecten die hij had ontworpen en dat hij altijd wel oplossingen zag, ook in op het eerste gezicht lastige situaties. Zijn reactie op de toen actuele discussie rond de brug over het IJ die er weer niet zou komen: „O, maar daar zie ik wel degelijk mogelijkheden voor.” Niet lang daarna lag er een door hem en drie collega-industrieel ontwerpers tot in detail uitgewerkt ontwerp van de ‘IJbrug CS’ bij de gemeente Amsterdam, met rolpaden voor fietsers en een zwenkdeel voor cruiseschepen. Maar het Havenbedrijf Amsterdam had te veel bezwaren. Hij was trots op zijn creaties. In Nederland springt de Hovenring in Eindhoven in het oog: een zwevende fietsrotonde, die aan een 70 meter hoge pyloon hangt en bij de opening in 2012 internationaal belangstelling trok. In 2023 organiseerde hij voor zijn vijftigste verjaardag voor vrienden een fietstocht langs zijn projecten in Eindhoven, waarbij naast de Hovenring ook fietsbrug Tegenbosch, bruggen over het Beatrixkanaal, inwerpzuilen (het bovengrondse deel van een ondergrondse afvalcontainer) en de Lampenkap werden aangedaan. Die laatste, een outdoor-versie van de schemerlamp, had hij oorspronkelijk ontworpen voor Zoetermeer, maar werd later ook geplaatst in Amsterdam, Leeuwarden, Beverwijk, Capelle aan den IJssel en dus Eindhoven. Na zijn overlijden vorige maand stroomden de condoleances binnen op zijn werk en bij familie, uit Nederland maar ook daarbuiten, Australië, Canada, Amerika. Landen waar hij lezingen had gegeven – met steevast de boodschap dat er altijd méér mogelijk is, als je er maar open voor staat – en objecten had ontworpen. Meestal ging het dan om fietsbruggen, de fietser had een speciaal plekje in zijn hart. Adriaan Kok was niet altijd makkelijk om mee te werken, zegt Ivo Mulders, een van zijn collega’s van ipv Delft. „Vaak beet hij zich vast in een project en werkte dan avonden en weekenden door. Helpen of bijsturen was dan lastig. Adriaan had allerlei ideeën in zijn hoofd en die moesten eruit. Ik maakte me vaak zorgen of hij zich niet over de kop werkte. Het beste leek dan om hem gewoon maar los te laten en zijn gang te laten gaan.” Zijn vader, Sjaak Kok, zegt dat zijn zoon altijd al sterk van lichaam en geest was. Al toen Adriaan nog een baby was – hij werd geboren 1973 in het dorpje Reduzum (Friesland) – voelde hij sterk in zijn armen, vertelt zijn vader-. Hij was een sportief kind: voetbal, schaatsen, zeilen, fietsen („rondjes van 60 kilometer waren voor hem op 15-jarige leeftijd al een peuleschilletje”). Toen hij 33 jaar was, kreeg hij een epileptische aanval. Na onderzoek luidde de diagnose: een hersentumor. Hij analyseerde zijn eigen MRI-scans minutieus en merkte soms dingen op die door zijn artsen over het hoofd waren gezien. Toen de tumor na de eerste operatie terugkeerde en hij volgens het ziekenhuis was uitbehandeld, zocht hij door heel Europa naar chirurgen die hem wél zouden kunnen helpen. Uiteindelijk vond hij, in Nederland, een neurochirurg die hem ‘wakker’ wilde opereren, een techniek die toen nog in de kinderschoenen stond. Arnaud Vincent van het Erasmus MC opereerde hem in 2014. „Met groot succes”, aldus zijn vader. „Er werd meer tumor verwijderd dan aanvankelijk voor mogelijk werd gehouden.” Al na twee maanden was hij genoeg hersteld om zijn werk compleet te kunnen hervatten. Drie keer onderging hij nog een succesvolle tumor-operatie. Maar vanaf begin dit jaar verslechterde zijn toestand snel. Hij werd naar een hospice overgebracht. Toen hij niet meer kon slikken of praten communiceerde hij met zijn vader en met anderen door in hun hand te knijpen. Adriaan, die zelf had gecomponeerd en gitaar had gespeeld, vond het prettig als zijn vader hem zijn favoriete songteksten voorlas: The Waterboys, Dead Moon, Pearl Jam, Neil Young, Van Morrison. Sjaak Kok: „Het zorgde voor veel knijpen. Maar zijn absolute favoriet was vertellen over de voortgang, de bijna-oplevering van de Causeway-Black-Swan-bridge in Perth, Australië.” Het was een van de projecten waaraan hij had gewerkt. „Dat was één lange knijp. You Tube-filmpjes bekijken over deze fantastische brug was een groot plezier.” Op 7 september overleed hij, 51 jaar oud. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/10/04/voor-industrieel-ontwerper-adriaan-kok-1973-2024-bestonden-geen-onoplosbare-problemen-a4867749</guid>
      <pubDate>Fri, 4 Oct 2024 19:27:49 +0000</pubDate>
    </item>
    <item>
      <title><![CDATA[De oorlog maakte Carla Josephus Jitta (1931-2024) Joods]]></title>
      <description><![CDATA[<p>Westerbork, zomer 1944. De twaalfjarige Carla Josephus Jitta knijpt haar ogen halfdicht en kijkt naar de bloeiende paarse heide aan de overzijde van het prikkeldraad. Ze wil per se blijven zien hoe mooi de wereld is buiten het kamp, met haar oogharen filtert ze het lelijke weg. Zo blijft ze innerlijk vrij. Een paar weken eerder was ze om drie uur ’s nachts thuis bij haar pleegouders in Bussum uit haar bed gehaald en door een agent meegenomen naar het politiebureau. Terwijl ze daar liep met haar koffertje, het begon al licht te worden, trilden haar benen. Maar ze stelde zich voor dat ze in plaats van een bang Joods meisje lid was van de ondergrondse. Een verzetsheldin. Zo hield ze haar angst in toom. „Deze dapperheid en ijzeren geestkracht kenmerkten Carla,” zegt haar vriendin Ite Rümke. „Ze is niet ten onder gegaan.” De Tweede Wereldoorlog had een einde gemaakt aan de onbezorgde jeugd van Carla en haar twee jaar oudere broer Alfred. Hun ouders, Jo Josephus Jitta en Rosi Fleck, waren Joods, maar maakten deel uit van de vrijzinnig christelijke Remonstrantse Broederschap en hadden hun kinderen laten dopen. Later zou Carla zeggen: de oorlog heeft ons Joods gemaakt. Het was een intellectueel en cultureel georiënteerd Amsterdams gezin, dat in 1938 naar Naarden verhuisde. Jo verzamelde kunst en organiseerde tentoonstellingen en was medeoprichter van de Vereniging Vrienden van het Concertgebouw. Toen steeds meer Joden werden vervolgd, werden Carla en Alfred elders ondergebracht. Jo en Rosi zouden in januari 1943 onderduiken, maar werden voortijdig verraden. Ze werden vermoord in Sobibor. Via het Bussumse politiebureau en het beruchte SD-kantoor in de Amsterdamse Euterpestraat waren Carla en Alfred in kamp Westerbork terechtgekomen, met hun oma van moederskant, Eveline Fleck, ook remonstrants. Dat zij en haar broer de oorlog overleefden was te danken, daar was Carla van overtuigd, aan de doopbewijzen die op de valreep werden opgestuurd vanuit hun kerkgemeente in Bussum, getekend door H.J. Heering, predikant. Hij had ze moeten antedateren, want Carla en Alfred waren in werkelijkheid pas ná 1939 gedoopt, en dan telde het voor de nazi’s niet als bewijs van niet-Joods-zijn. Carla zou het document, dat ‘vodje papier’ zoals ze het zelf ooit noemde, de rest van haar leven koesteren, in een grijsgestreept stoffen zakje dat haar oma er speciaal voor had genaaid. Gedoopt of niet, Carla, haar broer en oma werden als ‘onderduikers’ gezien door de Duitsers. Vanuit Westerbork gingen ze op 4 september 1944 op transport naar Theresienstadt, het concentratiekamp in Tsjechië, voor velen het voorportaal van een van de vernietigingskampen. Vijf maanden zouden ze er blijven, hongerig, verzwakt en vervuild en in uiterste onzekerheid. Telkens vertrokken er transporten met gevangenen, altijd was er de angst om ook mee te moeten. „Haar sterke geloof in God hield Carla overeind”, zegt Joost Röselaers, predikant in Bussum en daarvoor in Amsterdam, waar hij Carla leerde kennen. Hij leidde de afscheidsdienst na haar overlijden begin deze maand. „Ze geloofde niet in een almachtige God die kon ingrijpen als Hij dat wilde, maar ze wist dat erover haar gewaakt werd. Dat diepe gevoel dat er ondanks alles van haar gehouden werd, was de basis van haar bestaan.” Toen er in Theresienstadt begin februari 1945 een oproep rondging onder de gevangenen om zich – vrijwillig – te melden voor een transport naar het vrije Zwitserland, was oma Fleck ervan overtuigd dat het een valstrik was. Ze weigerde mee te gaan. In haar in 2015 in eigen beheer uitgebrachte memoires Ik worstel en kom boven beschrijft Carla hoe haar grootmoeder uiteindelijk toch de trein instapte, in de volle overtuiging dat het haar einde zou betekenen. „Ze wilde haar kleinkinderen niet alléén de dood in sturen. Haar grote trouw ontroert me nog, als ik er aan terugdenk.” Carla zou later nog vaak in Zwitserland vakantie houden, en telkens proefde ze dan weer de paradijselijke vrijheid zoals ze die toen ervoer. Hoe ze haar leven na de oorlog oppakte, terug bij het gastgezin in Bussum, naar school ging, een opleiding volgde tot medisch analist, weer in het Amsterdam van haar jeugd ging wonen, een baan kreeg in het Binnengasthuis (later onderdeel van het Amsterdams Medisch Centrum), ging houden van de ziekenhuiswereld, vrienden maakte, verslingerd raakte aan de fotografie, geregeld het Concertgebouw bezocht en ‘vrij gelukkig’ werd, zoals ze in 2018 vertelde in een interview met NRC, is een klein wonder. „Ze was actief bezig om haar leven vorm te geven”, zegt Ceseli Josephus Jitta, een achternicht die Carla zeer nabij was. „Ze zag er ook altijd uiterst verzorgd uit. En als ik bij haar kwam lunchen, haalde ze het tafelkleed van damast en het zilveren bestek tevoorschijn, al aten we gewoon een boterham met kaas.” Ze had graag kinderen gewild en kleinkinderen, maar die kwamen niet. Ze kende periodes van neerslachtigheid, zoals toen haar broer Alfred, met wie ze zoveel had doorstaan, op 36-jarige leeftijd met zijn auto verongelukte. Twee keer kreeg ze tuberculose – bij elkaar was ze drie jaar ziek – beide keren moest ze zich weer het gewone leven in vechten. Om haar veertigste verjaardag te vieren nam ze alle kinderen van haar vrienden mee naar het Rijksmuseum. Volgens Ite Rümke, die daar ook bij was, hebben sommigen van hen het daar nóg weleens over. En op haar 46ste ontmoette ze weduwnaar Tom Gilliam, met wie ze tot zijn dood een latrelatie had. In 1960, op haar 31ste, was Carla in psychoanalyse gegaan. Dat had haar erg geholpen om het zware verleden te kunnen dragen. En het had ook geholpen om over haar oorlogservaringen te kunnen praten. Dat deed ze meer en meer, in Westerbork, nu een herinneringscentrum, op middelbare scholen, en tijdens 4 mei-herdenkingen. Ze gaf interviews en ging met een radiomaker in haar kielzog terug naar Theresienstadt. „Deze publieke optredens deden haar goed”, meent achternicht Ceseli Josephus Jitta. „Carla hoorde bij de remonstranten maar was ook Joods, of ze wilde of niet. Op deze manier gaf ze als het ware een positieve invulling aan haar Joods-zijn.” Ook op Bevrijdingsdag afgelopen jaar vertelde Carla haar verhaal, dit keer in de Remonstrantse kerk in Bussum, waar iemand tachtig jaar eerder zo moedig geweest was om met gevaar voor eigen leven tegen de Duitse bezetters in te gaan, door haar en haar broer een geantedateerd doopbewijs te bezorgen. Joost Röselaers was erbij als predikant. „Ze haalde haar doopbewijs uit haar tas en liet het rondgaan onder de aanwezigen en bedankte hen, de gemeente. Ik zag hoe belangrijk dit moment voor haar was, hoezeer het haar raakte. Ze was diep ontroerd.” Correctie 30-9-2024: Vermeld stond dat Gerrit Jan Heering, predikant en vredesactivist, het doopbewijs had geantedateerd. Dat was zijn zoon, H.J. Heering. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/09/27/de-oorlog-maakte-carla-josephus-jitta-1931-2024-joods-a4866974</guid>
      <pubDate>Fri, 27 Sep 2024 19:27:49 +0000</pubDate>
    </item>
  </channel>
</rss>
