<?xml version="1.0" encoding="utf-16"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Gien van Maanen (1936-2023) bereidde de weg voor het Nederlandse  vrouwenvoetbal]]></title>
      <description><![CDATA[<p>Een „prachtig bloemstuk van de KNVB” lag er bij de kist van Gien van Maanen, in de jaren vijftig wegbereider van het vrouwenvoetbal in Nederland. „En daarmee hebben ze alle fouten in het verleden meer dan goedgemaakt”, vertelt nicht(je) Yvonne van Viegen (59), die de uitvaart van haar kinderloze tante begin november organiseerde. De geboren en getogen Utrechtse was een week ervoor op 87-jarige leeftijd overleden. De KNVB had al eerder spijt betuigd voor het afremmen van Gien van Maanens pionierswerk. Ze keepte als kind bij haar ouderlijk huis op de Neude met voetbaljongens uit de buurt. „Ik pakte altijd alles aan, als het maar een balsport was”, zei ze in 2019 in het NOS-radioprogramma Langs de Lijn. Ze was in 1950 begonnen als doelvrouw bij het veldhandbal. Ze wilde beide sporten graag combineren, maar in tegenstelling tot de handbalbond verbood de KNVB een vrouwencompetitie in die tijd: voetbal was geen sport voor ‘dames’. De strijdbare Van Maanen liet het er niet bij zitten en was in 1955 mede-oprichter van de ‘wilde’ voetbalclub Herbido, een samengevoegde afkorting van de mannenclubs Hercules, Bilthoven en DOS. Herbido telde zestig vrouwelijke leden, die trainingen en wedstrijden zelf moesten regelen. Bij gebrek aan een echt voetbalveld – clubs en gemeenten stonden dat niet toe – trainden ze op het veldje tegenover het Biltse stadhuis. „Bij de eerste training zat het helemaal vol met publiek”, vertelde Van Maanen in hetzelfde radioprogramma. „Er werd veel gelachen en we kregen veel opmerkingen, maar dat was gauw over. Het was echt niet een beetje achter elkaar aanrennen en maar zien waar de bal kwam.” Getuige de archieffoto’s stortte zij zich zelf onverschrokken op de bal. De Utrechtse sporthistoricus Remco Neu zag beelden terug op het Polygoonjournaal en noemt Van Maanen een „fantastische keeper”. „Omdat ze ook handbalde, had ze heel goede reflexen.” Neu noemt haar „een van de iconen van de stad”. Haar bijnaam was ‘De leeuwin van Utrecht’, vertelt hij: „Omdat vrouwen in Nederland geen competitie mochten spelen, stapte Gien op vrijdag na haar werk op de trein naar Duitsland, speelde zaterdag in Stuttgart, zondag in Düsseldorf en maandag zat ze weer achter haar bureau op kantoor.” „Gien is een van de kartrekkers geweest”, zei sporthistoricus Jurryt van de Vooren van sportgeschiedenis.nl in een reactie op haar overlijden tegen de NOS. „Ze was zelf altijd bescheiden over haar rol, maar het is ongelooflijk wat ze heeft bereikt ondanks alle weerstand. Herbido werd op een gegeven moment door de KNVB geboycot. Gien heeft toen nog een vereniging opgericht, Holland, zodat ze in het buitenland dachten: oh, dit is het Nederlands vrouwenelftal, daar willen we wedstrijden tegen spelen.” De eerste officiële vrouweninterland werd pas in 1971 gespeeld. Maar in september 1956 verdedigde Van Maanen al het doel in de met 2-1 verloren officieuze interland tegen West-Duitsland in Essen. Naast haar kantoorbaan werd de combinatie handbal-voetbal te veel van het goede. Ze moest kiezen, besloot ze in 1959. „Best lastig, maar het werd handbal, omdat daar toch mijn wortels lagen en die sport ook beter was georganiseerd”, zei ze in 2018 tegen het AD. In 1968, na 32 interlands, beëindigde Van Maanen haar carrière als handbalkeeper. Nicht Yvonne (59): „Ik was vier toen ze stopte met handbal. Ik kan me nog vaag haar afscheidswedstrijd in de Catharijnehal herinneren. Er stond een hele erehaag toen ze de zaal uitliep.” Remco Neu leerde Gien van Maanen kennen na een interview in het AD. „Ze zat een beetje in de vergetelheid. Ik heb heel wat avondjes lekker met haar gekletst.” „Zonder Gien hadden de Oranjevrouwen nooit het EK gewonnen in 2017”, vertelt hij een tikje overdreven. Nicht Yvonne vertelt dat haar tante die zomer pas na lang soebatten met de KNVB vrijkaarten kreeg voor de laatste twee EK-duels van de Leeuwinnen. „Ik ben met haar naar de halve finale en de finale geweest. Daar heeft ze enorm van genoten.” Gien van Maanen, die de mulo had gedaan, werkte naast het handbal en het voetbal bijna een halve eeuw als administratief medewerkster. Eerst in de gevangenis op het Utrechtse Wolvenplein, later bij het Utrechts Nieuwsblad op de Drift en na nog meer omzwervingen uiteindelijk bij Aldipress, een distributeur van leesportefeuilles. „Zo ben ik thuis opgegroeid met de Viva, de Libelle en de Donald Duck”, vertelt nicht Yvonne. „Tante Gien was een zus van mijn moeder, die veel eerder is overleden. Daarom had mijn eigen gezin een hechte band met haar. Een partner is ook niet op haar pad gekomen. ‘Ik was te druk met sporten’, zei ze altijd. Ze had een heel speciale band met mijn twee kinderen. Ze heeft jarenlang één dag in de week opgepast, en ze naar de hockey en de voetbal gereden. Vond ze heerlijk.” Gien van Maanen was een heel sociale vrouw, zeggen de geïnterviewden. Yvonne: „Op de tennisclub deed ze ook veel vrijwilligerswerk. Dat werd blijkbaar gewaardeerd, want op de uitvaart waren heel veel tennissers.” Remco Neu: „Op het veld een beest, buiten het veld ontiegelijk sociaal. Toen ze nog in goede gezondheid was, deed ze voor iedereen boodschappen en vulde ze belastingformulieren voor anderen in.” Bij Gien van Maanen werd twee jaar geleden de diagnose vasculaire dementie vastgesteld. Yvonne: „Ze is sindsdien heel erg afgevallen. Afgelopen zomer ging het snel bergafwaarts. Ze heeft altijd gezegd: ‘Als ik mijn flat uit moet, hoeft het niet meer’. In het verzorgingshuis kwijnde ze weg. Ze had een bloedhekel aan afhankelijk zijn. Dus ja, ze had er vrede mee om te gaan.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/11/16/gien-van-maanen-1936-2023-bereidde-de-weg-voor-het-nederlandse-vrouwenvoetbal-a4181138</guid>
      <pubDate>Thu, 16 Nov 2023 19:27:47 +00:00</pubDate>
    </item>
    <item>
      <title><![CDATA[Salah Ridha (1961–2023) werd twee keer dokter]]></title>
      <description><![CDATA[<p>In het harnas gestorven, zegt het spreekwoord. Huisarts Salah Ridha verhaalde op 4 oktober tijdens de dagelijkse gezamenlijke lunchpauze in zijn Volendamse huisartsenpraktijk over zijn belevenissen als jonge arts in Irak. „De tijd dat er in operatiekamers nog gewoon door het personeel gerookt kon worden”, zei hij. Opeens zakte Ridha naar de grond. Ondanks reanimatiepogingen van de collega-medici mocht hulp niet meer baten. Het lichaam van de tot dan toe immer gezonde 62-jarige dokter had het zomaar begeven. „Wat was ik blij dat u mijn arts was en wat was ik blij met zo’n kundig en meedenkende huisarts”, aldus één van de vele reacties op de daags na het overlijden geopende condoleancepagina van huisartsenpraktijk Ridha. „Iemand met een sterk ontwikkeld zit-niet-pluisgevoel bij patiënten”, zegt een collega. De dokter van vroeger is een huisartsenpraktijk geworden – ook in het ruim 22.000 inwoners tellende Volendam, waar Salah Ridha zijn praktijk had, in het Dijklander Ziekenhuis. Maar de schijnbare anonimiteit van de ingekwartierde huisartsenpraktijk verhinderde niet dat Ridha voor de ruim vijfduizend patiënten onder zijn hoede toch vooral hún ‘dokter Ridha’ was. Dé dokter en raadgever. De man die uit eigen beweging in het weekend of ’s avonds bij een patiënt langsging. Gewoon, om even te kijken hoe het ging. Hij begreep de mentaliteit van Volendammers. Die willen niet ziek zijn maar doorgaan. Dokter dokter, noemde een collega hem gekscherend. Want Ridha werd tweemaal dokter. De in Irak als anesthesist afgestudeerde Ridha moest in de jaren negentig, na zijn vlucht naar Nederland, zijn geneeskundestudie volledig overdoen. Echt álles. Die niet-erkenning was een frustrerende ervaring voor hem. Bij een van zijn coschappen werd Ridha al na een dag weggestuurd. Hij wist alles al. Hem viel niets meer te leren. Hij kon als zaalarts aan de slag. Ondertussen toch verder met de studie, zoals de in zijn nieuwe land geldende en strikt nageleefde procedures bepaalden. Het verhaal van Salah Ridha is het verhaal van ‘de geslaagde vluchteling’. De man die, eenmaal aangekomen in Nederland, jarenlang werd veroordeeld tot gedwongen nietsdoen. Iemand die, nadat hij het gehele asieltraject had doorlopen en vervolgens zijn opleiding nogmaals deed, zich uiteindelijk in de als gesloten bekend staande gemeenschap Volendam als huisarts vestigde. Een gemeenschap waar hij en zijn gezin volledig werden geaccepteerd en gewaardeerd. De enorme rij mensen op de door zijn collega’s na zijn plotselinge dood georganiseerde condoleancebijeenkomst was hiervan bewijs. Met zijn bescheidenheid sloot Ridha aan bij de, zoals hij het zelf altijd noemde, Volendamse ‘doe-maar-gewoon-dan-doe-je-gek-genoeg-mentaliteit’. Salah Ridha groeide op in de jaren zestig van de vorige eeuw in Badra, een plaats in de aan Iran grenzende Koerdische regio in het oosten van Irak. Hij studeerde geneeskunde in Mosul, waar hij in 1985 zijn diploma als anesthesist kreeg. Later verhuisde hij naar Bagdad. Hij vervulde zijn militaire dienstplicht in Irak ten tijde van de oorlog met Iran tussen 1980 en 1988. Toen een internationale coalitie onder leiding van de VS in 1990 Irak voor de eerste keer binnenviel, werd hij opnieuw voor het leger benaderd, om voor Saddam Husseins troepen spionagewerk te verrichten. Ridha, een sjiiet, weigerde („mijn vader haatte Saddam in elke vezel”, zegt zijn dochter Jwan). Daarom werd hij vervolgd. Het was een bepalende periode waar hij later weinig over sprak. Yvonne Iflé, die het gezin bijna dertig jaar geleden in Volendam leerde kennen, is ervan overtuigd dat Ridha in die tijd is gemarteld. „Zijn familie had een andere naam aangenomen, waardoor het voor Saddam Hoessein niet duidelijk was dat zij sjiiet waren. Salah heeft dat niet gedaan, omdat hij zijn sjiitische achtergrond niet wilde verloochenen.” De aanhoudende vervolging leidde uiteindelijk in 1997 tot zijn vlucht uit Irak, met zijn vrouw en twee jonge dochters, via Turkije naar Nederland. Na Schiphol was de eerste stopplaats het Drentse Frederiksoord, waar het gezin (later werden er nog twee zoons geboren) in een groot flatgebouw één kamer had. Keuken en badkamer deelden ze met anderen. Ze kenden niemand in Nederland. Maar Ridha’s in Irak achtergebleven vader had een kennis in Purmerend. Ze richtten zich op een plek in de buurt: Volendam. Hier ging eindeloos wachten aan vooraf. Werd hij als asielzoeker erkend en mocht hij weer in zijn vak aan het werk? Dochter Jwan: „We hebben acht jaar in onzekerheid gezeten. Daardoor kon mijn vader ook niet werken. Dat frustreerde hem enorm, want hij was een heel geleerde man. Hij was arts en wilde iets doen met de kennis die hij in zich had.” Met behulp van de Stichting voor Vluchteling-studenten UAF kon hij ten slotte opnieuw geneeskunde gaan studeren. „Hij haalde alles met gemak”, zegt zijn dochter. Ridha vertelde dat aan zijn kinderen, vol trots. Had hij bijvoorbeeld een opdracht foutloos gemaakt. „Jammer”, zei zijn docent dan, „maar we geven geen tienen”. Hij kon zich na de basisopleiding opnieuw gaan specialiseren als anesthesist, maar koos voor de huisartsenrichting. Zo kwam hij in 2008 in de praktijk terecht van de Volendamse huisarts Tuijp. Toen die in 2014 met pensioen ging, zette Ridha de praktijk alleen voort, waarbij hij kon terugvallen op waarnemers. Hij wachtte ondertussen tot zijn dochter Heroo haar huisartsenstudie had afgerond. Zij moest in de praktijk komen werken en hem opvolgen. „Dat was echt zijn droom”, zegt praktijkmanager Helmert Bleijerveld. Het verhaal van Salah Ridha is tevens het verhaal van een moslim uit Irak die met zijn gezin in een totaal andere wereld terechtkwam. Trouw aan zijn geloof is hij altijd gebleven, maar hij was geen prediker. Geloven was iets voor in huis, zei hij altijd. Wat Ridha wel deed, was patiënten aanspreken op hun gedrag. Vanwege zijn kennis van het Arabisch kreeg hij de laatste jaren in zijn praktijk nogal wat vluchtelingen die deze taal spraken. Vriendin Yvonne Iflé: „Die probeerde hij een beetje op te voeden met Nederlandse normen en waarden en dat lukte, want ze hadden het volste vertrouwen in hem.” Het lichaam van Salah Ridha werd vrijwel direct na zijn dood naar Irak overgevlogen. Daar is hij in de plaats Najaf begraven. Dochter Jwan: „Toen we daar waren, hoorden we heel veel verhalen over mensen die mijn vader had gered. Hij was gewoon gemaakt om anderen te helpen. Dat zat in zijn dna.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/11/09/salah-ridha-1961-2023-werd-twee-keer-dokter-a4180127</guid>
      <pubDate>Thu, 9 Nov 2023 19:27:47 +00:00</pubDate>
    </item>
    <item>
      <title><![CDATA[Lesbisch zijn is een politieke keus, vond Stephanie de Voogd (1932-2023) ]]></title>
      <description><![CDATA[<p>Stephanie de Voogd was lid van een van de radicaalste feministische actiegroepen die Nederland heeft gekend: Paarse September. Ze waren met slechts vier vrouwen, en bestonden maar anderhalf jaar (1972-1974), maar wisten de hele vrouwen- én homobeweging op stang te jagen. Lesbisch zijn „is een politieke keuze”, schreven ze in hun eerste krantje. Het zou hun beruchtste uitspraak worden. De Voogd legde later uit aan een journalist: „Simpelweg door het feit dat ze hetero is, verklaart een vrouw, of ze nu wil of niet, toch altijd dat haar loyaliteit eerst naar een man uitgaat: de onderdrukker.” De vrouwen werden geïnterviewd door de VPRO en de NOS, besproken in de Volkskrant en Vrij Nederland. Maar de afgelopen dertig jaar heeft bijna niemand Stephanie de Voogd gezien. Maaike Meijer, een van de vier Paarse September-leden en emeritus hoogleraar genderstudies, heeft haar niet meer gesproken sinds 1975. Schrijver Roel Bentz van den Berg, aan wie ze in 1979 nog een boek opdroeg, zag haar niet meer sinds 1980. „Ze lijkt van de aardbodem verdwenen”, zegt hij. Haar broer, Willem de Voogd, had zeer sporadisch contact met zijn zus. „Dat wilde ze ook niet”, zegt hij. Stephanie de Voogd overleed in september, bijna 91 jaar oud, in een psychiatrische instelling in Amsterdam. Stephanie was de zesde in een gezin van zeven uit Helmond, vertelt haar nu 93-jarige broer. Drie van de vier meisjes gingen naar het gymnasium in Venray, dat werd gerund door nonnen. Hun vader, een gymnastiekleraar, las boeken in wel zeven talen, zegt broer De Voogd, maar „droeg die ontwikkeling thuis niet actief uit”. Moeder overleed in 1946, Stephanie was toen veertien. Vader hertrouwde met een vrouw „die totaal geen ervaring met kinderen had”, vertelt Willem de Voogd. Stephanie had een grote mond en dat boterde niet. Dat ze hoogbegaafd en lesbisch was „had niemand in de gaten.” Zij werd in die tijd verliefd op Noor van Crevel, die in Helmond werkte. 25 jaar later zouden zij Paarse September oprichten, maar vlak na de oorlog was hun relatie nog ondenkbaar. „Eigenlijk waren ze elkaars grote liefde”, vertelt Maaike Meijer. Noor van Crevel trouwde en kreeg vier kinderen. Stephanie emigreerde naar Amerika en kreeg een baan bij de Verenigde Naties. Ze zou Helmond voor altijd de rug toekeren. In New York maakte Stephanie de Voogd kennis met het radicaal-feminisme. Ze maakte er in 1969 de Stonewall-rellen mee, zegt Meijer, de bakermat van de prides die nu wereldwijd worden gehouden. Stephanie de Voogd en Noor van Crevel hervonden elkaar toen het huwelijk van Van Crevel begon te kraken, en ze gingen intensief corresponderen. Uiteindelijk gingen ze samenwonen in Amsterdam-Noord. In 1971 plaatsten ze een advertentie in Vrij Nederland: „2 vriendinnen” waren homorechtenorganisatie COC „beu” en zochten vrouwen „om te komen tot een hip en pienter sfeertje”. De praatgroep was voor Maaike Meijer, toen 22, een „tweede geboorte”. „We praatten over wat het betekende om werkelijk autonoom te zijn als vrouw en of wij in onze lesbische relaties niet heteropatronen kopieerden. Leefden we echt vrij?” De vrouwenbeweging vonden ze niet kritisch genoeg op de heteronorm, het COC te veel gericht op mannen. In september 1972 besloten ze een actiegroep te vormen, Paarse September. Ze zonden brieven in, begonnen een krantje en gaven interviews. Volgens Meijer had de zeventien jaar oudere De Voogd een „magnetische persoonlijkheid”. Ze was slim en kon goed schrijven, maar was ook dominant. „Op een feestje kon ze een discussie beginnen, die ze altijd won, maar dan was het feestje wel voorbij.” Hoe voorwaardelijk hun band was, merkte Meijer toen ze na de spannende, activistische periode eigenlijk een baan en een fatsoenlijk huis wilde. „Onmiddellijk verloor Stephanie haar belangstelling, dat was te gewoon.” Een opmerking van Meijer dat ze het wel fijn vond om even geen gesprekken op het scherpst van de snede te voeren, maakte De Voogd woedend. Met Noor van Crevel, die de Blijf-van-mijn-lijf-beweging begon, was het toen al uit. De breuk was zo „totaal” dat Meijer en De Voogd elkaar nooit meer opzochten. „Naderhand heb ik begrepen dat veel mensen door die molen zijn gegaan. Stephanie kon mensen enorm fascineren, ze hingen aan haar lippen. Maar ze kon het ook helemaal met je hebben gehad als je iets verkeerds dacht of zei.” Ze vermoedt een traumatisch verleden van De Voogd. Meijer werd „ingeruild” voor Roel Bentz van den Berg, zegt ze. Studiegenoten Bentz van den Berg en De Voogd vonden elkaar in hun fascinatie voor de Zwitserse psychiater Carl Gustav Jung. Terwijl in die tijd op de faculteit het Verlichtingsdenken, de ratio en de logica dominant waren, waren zij geïnteresseerd in de psyche, het onderbewuste en de verbeelding. Ze schreven allebei voor het literair tijdschrift Hollands Maandblad. De essays die De Voogd daar publiceerde, bundelde ze later in haar (enige) boek Een transparante wereld (1979). Haar denken werd vaak weggezet als occult, maar de tegenstelling tussen rationalisme en occultisme bestreed ze juist. Ze had daar met Bentz van den Berg bijna dagelijks gesprekken over, met shag en wijn en in bijzijn van haar kat. Twee keer gingen ze naar een op Jung geïnspireerde conferentie in het Zwitserse Ascona. „Je kon absoluut met haar lachen”, zegt hij. Hij beschrijft haar humor als „snappy New Yorks”. Maar ze kon niet tegen „onzin”. „Toen op een Oudejaarsavond de tv bij mij aanging, kon ze dat níét verdragen.” In die tijd kreeg ze een relatie met Andreas Burnier, die als een van de eersten boeken schreef over haar genderdysforie en seksualiteit. Toen Bentz van den Berg ging werken en minder tijd had voor De Voogd, wilde ze niets meer met hem te maken hebben. „Ze had iets kwetsbaars”, zegt hij, „was voortdurend ready to attack. Maar ze was ook dankbaar als ze zich ergens veilig voelde, zoals bij mijn moeder. Dat had ze veel te weinig gehad.” Achter haar scherpte zaten „woede en eenzaamheid”. Als filosofiedocent in de jaren tachtig en negentig was ze populair onder studenten die meer wilden dan het westerse denken. De Voogd doceerde over Egyptische mythologie, bijna-doodervaringen en uittredingen, zegt oud-student Dirk-Jan Lust, die nu yogaleraar en reïncarnatietherapeut is. Verlichtingsdenker Immanuel Kant besprak De Voogd wel, maar alleen omdat het moest, zegt Lust. „Het boeiende was”, zegt Bentz van den Berg, „dat Stephanie niet alleen ten strijde trok tegen het Verlichtingsdenken, maar ook zocht naar nieuwe manieren van schrijven.” De Voogds proefschrift (1986) bestond uit drie verzonnen telefoongesprekken (met Aristoteles, Jung en Steiner). Ze promoveerde cum laude, bij Letteren, niet Filosofie. „Dat schrijven heeft school gemaakt. Ik zie nu het soort bewustzijn waar zij zich warm voor maakte terug bij heel veel jongere schrijvers, met name schrijfsters.” Na haar pensionering raakte De Voogd verstrikt in haar eigen bewustzijn. Volgens haar broer had ze van een stem in haar hoofd gehoord dat ze geen huur meer hoefde te betalen, en belandde ze op straat. Op een gegeven moment werd ze door de politie opgepikt, waarna ze in een psychiatrische instelling belandde, zegt hij. Ze zei dat ze geen familie had en wilde geen medicatie. Willem de Voogd zag eens een foto en schrok van haar „totaal lege ogen”. (De instelling, het Sinai Centrum, wil wegens het medisch beroepsgeheim geen vragen beantwoorden over de laatste decennia van haar leven.) Bentz van den Berg: „Niet alleen zijzelf verdween, maar ook haar geest.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/11/02/lesbisch-zijn-is-een-politieke-keus-vond-stephanie-de-voogd-1932-2023-a4179447</guid>
      <pubDate>Thu, 2 Nov 2023 19:27:47 +00:00</pubDate>
    </item>
    <item>
      <title><![CDATA[Piet Tillema (1926-2023) bedacht een museum voor Geert Groote: „Hij spande iedereen voor zijn karretje"]]></title>
      <description><![CDATA[<p>Middenin middeleeuws Deventer staat een constructie van glas, als het ware aangeplakt tegen een aantal oude woningen op een plein. Precies op deze plaats woonden ooit de eerste ‘Broeders van het Gemene Leven’, een veertiende-eeuwse religieuze groepering onder aanvoering van Geert Groote. Zo werd de basis gelegd voor wat zou uitgroeien tot een internationale vernieuwingsbeweging binnen de kerk van die dagen. Al ruim vóór de Reformatie, die aan het begin van de 16de eeuw losbarstte, liepen Groote en zijn broeders (niet veel later ook zusters) vanuit Hanzestad Deventer te hoop tegen de kerk van die dagen. De kerk was te veel een machtsbolwerk geworden, gewone gelovigen haakten af. De ‘Moderne Devotie’, zoals de stroming ging heten, draaide om zorg en werkverschaffing voor de armen en een grotere nadruk op persoonlijke spiritualiteit. Om de hoek van dit pand, op de Latijnse School, ontvingen later ook Thomas a Kempis en Erasmus hun scholing. Nu zouden deze historische plekken allang vergeten kunnen zijn. Maar dat was buiten Piet Tillema gerekend, die zich na zijn pensionering stortte op een vermetel plan. Geert Groote, in zijn ogen de grootste Deventenaar ooit, moest een museum krijgen. „En als mijn vader iets in zijn hoofd had”, vertelt zoon Bas (61) in de bibliotheek die op museum Geert Groote Huis uitkijkt, „dan moest het ook gebeuren.” Piet Tillema overleed op 24 september 2023, op bijna 97-jarige leeftijd. Als Bas aan zijn vader denkt, ziet hij hem achter zijn computer zitten. „Altijd aan het mailen, plannen en organiseren. Zijn vrouw, Willy, baalde daar wel eens van. Maar hij zat vaak nog tot na middernacht te werken.” Ook zus Brigitte herinnert zich dat. „Hij antwoordde vaak alleen met ‘Ja, ja’. En dan zei hij: ‘Nu even niet storen, ik ben in gedachten’.” Ook dat was niet altijd eenvoudig voor zijn vrouw. Toch overheersen bij zijn kinderen de warme herinneringen aan een man die „overal wel wat van wist”. Brigitte somt op: „Het verschil tussen een holle en een bolle weg. Stafkaarten. Padvindersknopen. Planten, bloemen, vogels. Hoe je een peer in een fles laat groeien. Hoe je het beste onkruid aanharkt.” Al die kennis bleef tot het eind. Zo liet hij in het verzorgingshuis waar hij zijn laatste dagen doorbracht, naambordjes bij alle bomen in de tuin plaatsen. Bij dat alles was Tillema in geen geval een solist. Joop Reintjes, een geziene figuur uit het Deventer zakenleven, memoreert op de uitvaart hoe Tillema „in afstemming met mijn secretaresse” plots in zijn kamer verscheen met een grote map onder zijn armen. „Ik moet iets heel belangrijks met je bespreken”, zei Tillema tegen Reintjes. Uit de map kwam een grote tekening met daarop het ontwerp voor het Geert Grootehuis. Dat was in 2007 en Tillema was op dat moment al tien jaar bezig met de verwezenlijking van dat museum. „Maar het wil maar niet op gang komen. Ik denk dat jij de aangewezen persoon bent om te helpen bij de realisatie.” Reintjes liet zich overtuigen, om vervolgens te ontdekken dat het thema ‘financiën’ Tillema’s interesse bepaald niet kon wekken. „Dat is jouw zaak, zei hij tegen mij.” En het Geert Groote Huis kwám er. Tillema bleek innemend genoeg om telkens de juiste mensen voor zijn zaak te mobiliseren. „We werden allemaal steeds voor zijn karretje gespannen”, vertelt ook Hèlen Woutersen lachend. Zij werkte veelvuldig met Tillema samen in het Penninckshuis, een gemeenschap van doopsgezinden en remonstranten in Deventer. Daar was hij het „manusje van alles”, dat elk jaar „alle lijsten en randjes” in het kerkgebouw afliep met een restauratiebedrijf om het antieke gebouw intact te houden. Maar die tegelijk op een dag 74 archiefdozen van het Pennincks-huis naar het stadsarchief bracht. Woutersen haalt een uitspraak aan die tijdens de uitvaart klonk: „Het Woord is niet alleen vlees geworden, maar ook papier.” Hoewel hij als negentiger nog zijn pc voor een Apple verruilde – „daar moet ik dus niet aan denken”, lacht zoon Bas – had de amateurarchivaris in hem grote bezwaren tegen de digitalisering. „Dat we de notulen van de kerkenraad in Dropbox opsloegen en niet meer uitprintten, dat kón niet, vond hij”, herinnert Woutersen zich. Tot het laatst toe ontpopte hij zich als chroniqueur van de gemeenschap. Wat hem – na een werkzaam leven als consultant bij Twijnstra &amp; Gudde – zo bezielde in zijn werk voor het Penninckshuis en het gedachtengoed Geert Groote laat zich niet eenvoudig onder woorden brengen. „Wat je precies gelooft, dat bepaal je als doopsgezinde zelf”, zegt Woutersen. „Maar misschien is dát wel wat hem zo aansprak in de Moderne Devotie. Dat het individu voor zichzelf moet denken, in plaats van te luisteren naar kerk of staat. Daarin waren Geert Groote en Thomas a Kempis hun tijd ver vooruit.” Voor zichzelf denken deed Tillema ook toen hij als 20-jarige soldaat naar toenmalig Nederlands-Indië afreisde. Doopsgezinden beroepen zich van oudsher vaak op gewetensbezwaren. De brandweer in Deventer was bijvoorbeeld een tijd in handen van doopsgezinden; dat gold als vervangende dienstplicht. Toch leerde Tillema na de Tweede Wereldoorlog schieten bij de officiersopleiding in Breda en ging hij vervolgens voor drie jaar het leger in. „Maar hij werd niet bij een gevechtsonderdeel ingedeeld”, memoreert zijn zoon. „En eenmaal daar hielp hij bij het inrichten van een schutveldhospitaal. Wellicht geen toeval, ook in zijn leven als organisatie-adviseur werkte hij graag in de zorgsector.” Pas de laatste jaren kwamen er de nodige angstdromen voorbij. Maar wie gewetensnood vermoedt bij een doopsgezinde soldaat in Nederlands-Indië, toch een strijdtoneel dat bij sommige veteranen diepe wonden heeft geslagen en bovendien veel debat losmaakte, heeft het mis. „Ik ben lachend erheen gegaan en lachend teruggekomen”, vertelde hij aan historicus Ewout van der Horst, die het interview dat hij met hem afnam na zijn overlijden op zijn weblog in herinnering bracht. „Wij waren daar voor de goede zaak. Orde en vrede was het hè? Dat het in de loop van de tijd omgevormd is tot een strijd met de vrijheidsliefhebbers is ons ontgaan.” Voor vertrek liet hij zich – zoals gebruikelijk bij doopsgezinde meerderjarigen – nog wel dopen, „voor als ik sneuvel”. Die overtuiging bleef tot zijn dood het belangrijkst. Dat zijn drie kinderen een ander pad kozen, deed hem niets. Zoon Bas: „Ook daarin stond hij in de lijn van Geert Groote. Het individu moet zélf beslissen.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/10/26/piet-tillema-1926-2023-bedacht-een-museum-voor-geert-groote-hij-spande-iedereen-voor-zijn-karretje-a4178632</guid>
      <pubDate>Thu, 26 Oct 2023 19:27:48 +00:00</pubDate>
    </item>
    <item>
      <title><![CDATA[Hans Renes (1954-2023) was behoorlijk activistisch, voor een landschapspecialist]]></title>
      <description><![CDATA[<p>Het landschap als drager van cultuurhistorie en als boek over onze geschiedenis – dat was het onderwerp dat Hans Renes als geen ander beheerste. In veertig jaar colleges en lezingen geven en met 400 publicaties groeide hij uit tot de stem van het Nederlandse cultuurlandschap. Wetenschap om de wetenschap was hem vreemd. „Hij zocht de breedte en de diepte”, zegt Henk Baas, hoofd afdeling Landschap van de Rijksdienst voor het Cultureel Erfgoed (RCE). „Daardoor was hij de verbinding tussen historisch geografen en de wereld van de terreinbeheerders en de planologen.” Renes reikte aan wat ze nodig hadden om cultuurhistorisch verantwoord te werken. De kiem van zijn levenswerk lag wellicht bij zijn astma. „In zijn jeugd stond hij vaak alleen, hij kon fysiek niet meekomen”, zegt zijn weduwe Lous Duykers. „Daardoor ontwikkelde hij een studiehoofd. En als training voor zijn zwakke longen maakte hij lange wandelingen met een zware rugzak, vooral door Engeland.” Zijn studie sociale geografie in Utrecht was de doorbraak naar zijn roeping, terwijl hij „toen al had geleerd zijn eigen weg tegen allerlei weerstanden in te blijven volgen.” Op de Markt in Wageningen liet hij zich ooit in een kooi opsluiten bij een actie voor Amnesty. Zijn student Linde Egberts, die bij hem promoveerde en samen met hem het Journal of European Landscapes opzette en leidde, noemt hem ideologisch gedreven. „Hij schreef en sprak vanuit de wens om de wereld beter leefbaar te maken voor iedereen. Hij stond niet te protesteren in Den Haag, zijn activisme voor het landschap was onder meer zijn bereidheid om altijd in de trein te stappen – hij reed geen auto – om een lokale historische vereniging of een overheid te voorzien van reflectie op het vraagstuk waar ze mee zaten. Er kwam altijd een verhaal met context: weet over wat voor landschap je het hebt.” Toen er recent onder erfgoedspecialisten een bijna religieuze strijd losbarstte over hoe Nederlandse vlechtheggen eruit moesten zien, wees Renes erop dat cultuurhistorie ook grotendeels gaat over uitwisseling met omliggende landen en regio’s. Wat is zuiver Nederlands? Een Duits of Engels vlechtmodel kon in het verleden heel goed bij ons zijn beland. Sprekend over voormalige kasteelterreinen zei Renes in NRC dat de neiging reliëf uit te wissen de proporties van ‘een volksziekte’ begint aan te nemen. „Er zijn hoogteverschillen en die hoor je kennelijk te egaliseren. Voor het injecteren van mest in landbouwgrond willen boeren het terrein helemaal vlak hebben. Boeren in Holland verhuren hun grond vaak voor korte tijd aan een bollenbedrijf: krijgen ze het weer terug als een biljartlaken.” Volgens Jaap Dirkmaat, directeur van de Vereniging Nederlands Cultuurlandschap (VNC) die twintig jaar met hem samenwerkte, had Renes „het duffige wereldje van historici en landschapsarchitecten haarfijn door. Daar heb je geen actiegroepen die buiten staan te schreeuwen zodat de gematigde mensen en de wijzen die aan tafel zitten dingen voor elkaar kunnen krijgen. Hij wist dat hij zelf ongezouten de waarheid moest zeggen, maar wel altijd in humor verpakt.” Henk Baas maakte mee dat Renes tijdens een symposium in 2000 de staatssecretaris voor natuur, Geke Faber, die op de eerste rij zat, duidelijk maakte dat het ministerie van Landbouw, Natuurbeheer en Visserij faalde bij de bescherming van cultuurhistorische landschappen. Renes was kritisch over natuurontwikkeling die voorbijgaat aan de landschappelijke ontwikkelingsgeschiedenis. Jaap Dirkmaat en Renes werkten samen bij het Elperstroomgebied in Drenthe, waar eigenaar Staatsbosbeheer (SBB) een subtiel beekdal met houtsingels en houtwallen liet vertrappen door grote grazers. Met zijn gezag zorgde Renes dat er een commissie kwam. Maar SBB koos voor zowel twee ecologen als twee erfgoedspecialisten en natuurlijk staakten de stemmen, waarna SBB het beleid gewoon doorzette. Wat bleef, succes of geen succes, was Renes’ niet-aflatende bereidheid om zijn kennis in te zetten voor het behoud en ontwikkeling van landschappelijk erfgoed. Ieder pleidooi moest wetenschappelijk kloppen. Publicaties van de VNC werden altijd eerst doorgevlooid door Renes. Dirkmaat: „Hij begreep dat wij als actiegroep kort door de bocht moesten, maar hij moest het nog net kunnen slikken.” Hij meed universitaire bestuursfuncties, „want hij vond dat hij daardoor manipuleerbaar zou worden”, aldus Duykers. Dat, en zijn soms ferme uitspraken tegen gezagsdragers, maakte dat de universiteitsleiding het moeilijk met hem had – in Utrecht waar hij nooit universitair hoofddocent werd en aan de Vrije Universiteit waar hij pas laat tot hoogleraar erfgoed en ruimte werd benoemd. „Voor zijn onafhankelijkheid heeft hij absoluut een prijs betaald. Dat was ook een soort van activisme.” Intussen zat Renes wel „in alle adviesraden van terreinbeheerders die we kenden”, zegt Dirkmaat. Volgens Theo Spek, hoogleraar landschapsgeschiedenis in Groningen die Renes 37 jaar heeft gekend, bezocht hij „congressen en studiedagen in heel Europa, ook internationaal kende iedereen hem. Duitse congressen zijn oersaai, ik haakte af, maar hij hield vol en had plezier in die contacten. In ons vakgebied was hij de Nederlander die overal was.” Na zijn emeritaat in 2021 had hij nog één project op stapel staan: een handboek over de Europese landschappen. Maar in juni 2022 werd kanker geconstateerd. Renes verloor energie en scherpte en besefte tot zijn grote verdriet dat hij de voltooiing niet meer kon opbrengen. Wel verscheen er een uitgewerkte versie van zijn afscheidsrede Landscape, Heritage and National Identity in Modern Europe (2022). Behandeling leek aan te slaan en als teken van optimisme trouwden hij en Lous na dertig jaar samenzijn, maar op 28 september verloor hij de strijd. Spek: „Zo’n boek over de Nederlandse landschappen is net klaar en verschijnt binnenkort. Dat schreven we met z’n dertigen. Hans wilde dit Europese boek alleen doen, heel ambitieus. Als het was verschenen had ik tegen mijn studenten kunnen zeggen: lees deze beide boeken, dan weet je alles.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/10/19/hans-renes-1954-2023-was-behoorlijk-activistisch-voor-een-landschapspecialist-a4177836</guid>
      <pubDate>Thu, 19 Oct 2023 19:27:48 +00:00</pubDate>
    </item>
    <item>
      <title><![CDATA[Zuster Engeline (1919-2023) besloot al jong dat ze mensen zou gaan helpen]]></title>
      <description><![CDATA[<p>Zandvoort, rond het jaar 1930. Nelly van den Berg, een jaar of tien, was met haar Joodse vriendinnetje Eva thuis onder de eettafel aan het spelen toen de pastoor binnenkwam. Hij had gehoord dat de twee meisjes hun halskettinkjes hadden geruild, met een kruisje en een Davidsster, en sprak daarover zijn ongenoegen uit tegen Nelly’s moeder. Ze hadden elk hun eigen geloof en moesten ieder dan ook maar hun eigen kettinkje dragen, vond hij. Nelly sprong onder de tafel vandaan en liet mijnheer pastoor beslist en zelfverzekerd weten dat ze het niet met hem eens was. Niet veel later, in 1937 – ze was zeventien – koos Nelly uit volle overtuiging voor het kloosterleven. Op 19 november van dat jaar werd ze samen met andere novices (nieuwelingen) officieel opgenomen in de kloosterorde. Aan Haarlems Dagblad vertelde ze in een interview ter gelegenheid van haar honderdste verjaardag: „Ja, ik weet dat nog heel goed. In een rijtje, in bruidsjapon, op weg naar de gelofte. Van binnen jubelde het: Ik doe het! Ik doe het! Ik doe het!” Maar eigenzinnig bleef ze, en gehoorzaamheid – behalve aan God, die ze de ‘Grote Baas’ noemde – beschouwde ze niet als vanzelfsprekend, ook al werd dat van haar als religieuze wel verwacht. Bij haar intrede was ze bang geweest om een ‘rare’ kloosternaam toebedeeld te krijgen; ze wachtte niet af maar vroeg moeder-overste of het ‘Engeline’ mocht worden, naar haar moeder. Het mocht. Toen ze vorige maand op 103-jarige leeftijd overleed, was Engeline 86 jaar lid van de congregatie van de zusters Franciscanessen van Aerdenhout, voluit ‘Zusters van de heilige Franciscus, dochters van de Heilige Harten van Jezus en Maria’. Ze wijdden zich aan bejaarden- en ziekenzorg en onderwijs. Nelly van den Berg werd geboren in Zandvoort, in 1919, en groeide op als oudste in een rooms-katholiek gezin van zeven kinderen. Haar vader, Piet van den Berg, had enkele paardenkoetsjes, waarmee hij een soort vervoers- annex taxidienst onderhield. In de zomer reed hij vooral badgasten heen en weer vanuit Amsterdam. Later begonnen hij en zijn vrouw, Engelina Versluis, een groentewinkel in de Haltestraat. Samen met haar vader bracht Nelly eten naar families die in armoede leefden. Al jong had Nelly besloten dat ze mensen wilde helpen. Haar voorbeeld was zuster Hildegardis, wier congregatie in 1923 vanuit Duitsland was neergestreken op landgoed Boekenroode in de bossen van Aerdenhout. Als wijkverpleegkundige ging zuster Hildegardis de huizen langs om zieken te verplegen, ook in Zandvoort. Vanaf haar dertiende liep Nelly geregeld zes kilometer naar het klooster en weer terug. Dan hing ze een beetje rond, zocht zogenaamd beukennootjes, maar hoopte vooral met de zusters te kunnen praten. Hoewel haar roeping ooit begon met bewondering voor een ziekenverzorgster, werd Van den Berg onderwijzeres, een beroep dat haar uitstekend lag en dat ze veertig jaar uitoefende, op verschillende scholen in Noord- en Zuid-Holland. Ze haalde muziekaktes en een directeursdiploma. Hoewel de kinderen wel wisten dat ze non was, wilde ze geen ‘zuster’ genoemd worden, maar gewoon ‘juf’. Op een groepsfoto uit de jaren zeventig met haar collega’s van de Antoniusschool in Aerdenhout kijkt ze vrolijk en zelfbewust de lens in, met een – voor die tijd – vlot, kort jurkje aan. Tijdens haar uitvaart memoreerde een oud-leerling dat ze weliswaar streng was, maar tegelijk uiterst empathisch, geïnteresseerd en zorgzaam. Na haar pensionering in 1979 had zuster Engeline moeite haar draai te vinden. Hoe godvruchtig ze ook was, en hoe overtuigd ze altijd is gebleven van haar roeping, het gemeenschapsleven in het klooster was voor haar niet eenvoudig. Ze was eigengereid en kritisch, waardoor ze kon botsen met de leiding en met haar medezusters. Ook kon ze, mede door haar achtergrond als schooljuf, soms belerend van toon zijn, en met opgeheven vinger luid en duidelijk haar mening geven. Ze miste, zou je kunnen zeggen, de bescheidenheid die een kloosterzuster paste. Mirjam Wolthuis, ‘coördinator religieus leven’ in Alverna, schetst hoe zuster Engeline fier en rijzig en altijd mooi gekleed (de habijten werden in 1969 afgelegd) door de gangen liep. Hoe ze het stralende middelpunt kon zijn, bijvoorbeeld als ze een kloosterjubileum vierde. Hoe ze smakelijke anekdotes opdiste uit haar jeugd, of trots kon vertellen hoe ze zich vroeger onderhield met cabaretier Toon Hermans, wiens zoon ze in de klas had. Of dat de burgemeester, met wie ze bevriend was, bij haar op bezoek was geweest. Als ze het moeilijk had, ging zuster Engeline naar de kapel voor een gesprek met de ‘Grote Baas’. „Na afloop zei ze dan: ‘Ik ga vandaag opnieuw beginnen. Ik ga het helemaal anders doen.’” Zuster Engeline had een aan verering grenzende bewondering voor Moeder Clara Pfänder (1827-1882), de stichteres van de congregatie, die in het Duitsland van Bismarck zozeer werd tegengewerkt dat ze uiteindelijk verstoten is door de kerk, en haar eigen medezusters. Wolthuis: „Een vrouw die wist wat haar missie was – weeskinderen helpen – en tegen de klippen op trouw bleef aan haar roeping.” Vijf jaar geleden kreeg Clara Pfänder, tot intense blijdschap van zuster Engeline, officieel eerherstel. Wil Eskes, die zuster Engeline enkele jaren onder haar hoede had als ‘contactpersoon’, een soort mantelzorger in dienst van het klooster, en inmiddels met pensioen, vraagt zich hardop af of men in het klooster wel gezien heeft „hoe begaafd ze was”. „Ze kon als een puber staan stampvoeten uit boosheid of opstandigheid. Ze kon mensen onterecht uitfoeteren, waar ze dan later vaak spijt van had. Maar ze was ook intelligent en kon heel goed piano- en orgelspelen, zingen, en prachtig tekenen en schilderen. Haar geloofsbeleving was zeer intens. Als ze met God sprak, was het alsof hij bij haar aan tafel zat.” Wat niet wil zeggen dat het geloof gemakkelijk was voor zuster Engeline, of haar altijd tot troost was. Een week voor ze stierf, zegt Eskes, was ze met zichzelf en haar geweten in gevecht, terwijl ze zich hardop afvroeg: „Zou Christus mij wel willen ontvangen?” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/10/05/zuster-engeline-1919-2023-besloot-al-jong-dat-ze-mensen-zou-gaan-helpen-a4176260</guid>
      <pubDate>Thu, 5 Oct 2023 19:27:48 +00:00</pubDate>
    </item>
    <item>
      <title><![CDATA[Mathilde van den Brink (1941-2023) werd burgemeester, niet  de vrouw van  de burgemeester]]></title>
      <description><![CDATA[<p>Na de dood van haar echtgenoot werd Mathilde van den Brink nog een keer ten huwelijk gevraagd. Maar opnieuw trouwen wilde ze niet. Een paar jaar na het mislukte aanzoek kwam ze de man weer eens tegen – toevallig waren ze allebei inmiddels ergens burgemeester geworden. Hij vroeg haar of ze geen spijt had gekregen van haar afwijzing. Zij vond het onbeleefd om keihard ‘nee’ te zeggen, dus ze zei: nou, anders was ik nooit burgemeester geworden. Waarop de man zei: maar dan was je wel burgemeestersvrouw geworden! Ze had er achteraf „heel hard” om gelachen, vertelt dochter Anne van Schaik (51). „Hij had het gezegd alsof dat toch zeker net zo leuk voor haar was geweest.” Daar dacht Mathilde van den Brink totaal anders over. In 1980 werd ze de eerste vrouwelijke burgemeester in Drenthe, van de plaats Gieten. Ze kwam er aan zonder man – die was al overleden – maar met twee kinderen, vanuit het Zuid-Hollandse Schoonhoven, waar ze wethouder was geweest. Na Gieten werd ze voor de PvdA verkozen in het Europees Parlement, en daarna werd ze nog een keer burgemeester, in Uitgeest. Als meisje in Utrecht, in een socialistisch gezin, kreeg Van den Brink al mee dat ook vrouwen economisch zelfstandig moeten worden, en blíjven. Haar moeder had nog moeten stoppen met werken toen ze trouwde, maar was wel politiek actief. Dat je als vrouw je eigen geld moet verdienen, is iets waar ze diep van overtuigd raakte en waar haar man – ze leerden elkaar kennen bij de padvinderij – haar in steunde. Een persoonlijker reden speelde ook mee in de sterke wens om buitenshuis te blijven werken. Het moederschap kwam haar niet natuurlijk aanwaaien, beschreef ze in een naslagwerk over haar leven (titel: Wat Mathilde wilde). Ze had een „negatief zelfbeeld” over zichzelf als moeder. „Ik heb altijd wel heel graag kinderen gewild, maar alle praktische zaken die met het moederschap te maken hebben, zijn niet voor mij weggelegd.” Ze vond het lastig dat ze hier niet met anderen over kon praten, schreef ze. In haar werk wist Van den Brink juist wél precies wat ze moest doen. Ook al was dat niet altijd makkelijk. Dochter Anne van Schaik: „In Gieten was ze een gekke verschijning: een vrouw die burgemeester was, en dan ook nog zonder partner.” De man van Van den Brink was overleden aan hartfalen toen zij 36 was, de kinderen waren 5 en 7. „De mannelijke collega’s in Gieten mochten niet met haar meerijden in de auto, want dan werden hun vrouwen jaloers.” Van den Brink vatte het niet persoonlijk op. „Ze dacht: dan rij ik toch lekker in m’n eentje in de auto. Ze ging gewoon door, en verzamelde ook een netwerk van leuke mensen om zich heen.” De baan ging haar goed af. „De bevolking [van Gieten] vindt haar een aardige, innemende meid”, schreef het Dagblad van het Noorden in 1983 – van den Brink was toen 42 jaar oud. „Als er over haar wordt gepraat, gaat het over ‘Mathilde’.” Van den Brink zei in het artikel zelf over haar burgemeesterschap: „Het gekke is dat ik wist dat het zou lukken. Dat klinkt natuurlijk heel arrogant, maar die dingen heb ik vaker gehad.” Het leek haar niet veel te deren wat anderen van haar vonden. Ze had haar eigen kompas, en moedigde haar kinderen aan dat ook altijd te volgen. Toen haar zoon Eric in 1990 tijdens krakersrellen in Groningen werd opgepakt en in de cel belandde, zat Van den Brink in het Europees Parlement. Ondanks dat mensen in haar omgeving zijn keuze afkeurden, ging Van den Brink „duizend procent” achter hem staan, vertelt haar dochter. En toen zij in haar studietijd een collegezaal bezette, belde haar moeder haar via de receptie op. „Om te zeggen dat ze me op de radio had gehoord, en dat ze trots op me was.” In haar tijd als burgemeester in Uitgeest kreeg ze voor de tweede keer in haar leven te maken met groot verlies: zoon Eric maakte een einde aan zijn leven, op zijn 25ste. „Mathilde zei: als ik nu mijn hoofd op de kussens leg, sta ik niet meer op”, zegt goede vriendin Truus Kortenhorst (71). Niet lang nadat het was gebeurd, ging Van den Brink weer aan het werk. „Niet iedereen begreep dat, maar ik denk dat het werk haar redding was.” Haar dochter stimuleerde haar om deel te nemen aan workshops voor rouwverwerking, waar Van den Brink mee instemde. Ze stond erop dat Anne, die een jaar in Mexico studeerde, niet direct terug naar Nederland zou verhuizen. Haar dochter had dat gewild om haar moeder te steunen. Anders dan in Schoonhoven, waar Van den Brink woonde toen haar man overleed, kwam de gemeenschap in Uitgeest wél heel erg om haar heen staan, zegt Van Schaik. Al wist niet iedereen zich een houding te geven. Eén ambtenaar met wie Van den Brink een goede band had, dook pardoes achter een zuil toen hij haar zag. „Ze is direct op hem afgestapt. Toen vertelde hij dat hij gewoon echt niet wist wat hij moest zeggen.” Als burgemeester was Van den Brink „heel open en toegankelijk”, vertelt Klaas Boer (84), die met haar samenwerkte als wethouder in Uitgeest. Hij weet nog goed dat ze „wat feministisch” was. „We hebben een keer een bijeenkomst gehad over feminisme, daar was Hedy d’Ancona toen ook bij. Mathilde was daar echt de trekker van.” Eenmaal in de zestig wilde Van den Brink nog een internationale carrière. Ze ging verkiezingen waarnemen in Afghanistan en in Oost-Europa. Omdat ze democratisering belangrijk vond én voor het avontuur. Zo’n tien jaar na haar laatste missie werd de ziekte van Alzheimer vastgesteld – een grote angst van Van den Brink, ze wilde absoluut niet de controle over zichzelf verliezen. Al vóór haar ziekte was ze overgestapt naar een huisarts die open stond voor euthanasie. Van den Brink overleed eind augustus, thuis in Utrecht. Trots was ze aan het eind van haar leven vooral op haar kinderen en vier kleinkinderen, zegt Truus Kortenhorst. Ze was een aanwezige oma: toen haar dochter met haar gezin voor werk naar Mexico verhuisde, ging de gepensioneerde Van den Brink mee. Net als haar kinderen moedigde ze haar kleinkinderen vol overgave aan – een appje aan hen sloot ze steevast af met „je grootste fan, oma M.” Kortenhorst heeft haar vriendin nooit horen zeggen dat ze trots was op wat ze in haar werk gepresteerd had. „Dat was voor haar heel gewoon.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/09/28/mathilde-van-den-brink-1941-2023-werd-burgemeester-niet-de-vrouw-van-de-burgemeester-a4175709</guid>
      <pubDate>Thu, 28 Sep 2023 19:27:49 +00:00</pubDate>
    </item>
    <item>
      <title><![CDATA[Ben ten Holter (1942-2023): professioneel kroegtijger]]></title>
      <description><![CDATA[<p>Het avondlicht dat door de glas-in-loodramen naar binnen viel in een bruine kroeg, dat was het ultieme geluksmoment voor Ben ten Holter. Als hij dan aan de bar stond, een fluitje pils en wat kaasblokjes voor zijn neus, liefst samen met een stamgast die z’n verhalen wilde aanhoren – dan kon de dag niet meer stuk. Ten Holter gold decennialang als de ultieme caféconnaisseur van Amsterdam. Hij was de auteur van het Groot Amsterdams Kroegenboek, een naslagwerk dat tussen 1967 en 1986 vijf edities kende. Later beschreef Ten Holter het hoofdstedelijke kroegenbestand in een wekelijkse column in dagblad Het Parool. „Een soort Johannes van Dam van de kroegen, maar dan aardiger”, in de woorden van oud-Parool-collega Corrie Verkerk. Ten Holter was een opvallende verschijning: 1,92 meter lang, een ronde buik, een volle baard en een diepe stem die je van verre kon horen. „Als hij een café binnenstapte, voerde hij meteen het hoogste woord”, zegt zijn zoon Bas ten Holter. „Hij zat bijna nooit aan een tafeltje, hij stónd. Dan kon hij makkelijk op iemand afstappen.” Veel van de anekdotes die Ten Holter in de kroeg vertelde, gingen over zijn jeugd. Hij groeide op in het naoorlogse Utrecht, als jongste in een katholiek gezin van tien kinderen. Nadat hij op zijn zeventiende het huis had verlaten, belandde hij via allerhande baantjes in de wereld van de internationale boekendistributie – een andere onuitputtelijke bron voor kroegpraat. Met smaak kon Ten Holter vertellen over zijn avonturen in het Midden-Oosten. Iraanse zakenpartners die niet betaalden in dollars maar met wodka, tapijten of wilde Perzische katten – dat werk. Eenmaal in Amsterdam werd hij al snel gegrepen door het kroegleven. In 1967, Ten Holter was toen vijfentwintig, schreef hij de eerste editie van het Groot Amsterdams Kroegenboek, waarvoor hij alle cafés binnen de grachtengordel afging. De bezoeken vonden plaats „in volstrekte anonimiteit, die cafés waar ik bekend ben uiteraard uitgezonderd”, zo omschreef hij zijn methode later. Later breidde hij zijn onderzoeksgebied uit naar de negentiende-eeuwse buurten rondom de binnenstad. Voor de editie van 1982 bezocht Ten Holter 456 kroegen. „Een snelle rekensom leert dat deze vierde tocht door de cafés op z’n minst 2.500 biertjes heeft gekost”, schreef hij in het nawoord. Ten Holter had altijd een klein aantekenboekje verstopt in de binnenzak van zijn regenjas, vertelt Rita de Borst, een voormalige geliefde die hem regelmatig vergezelde bij zijn kroegentochten. „Als we een tijdje in het café waren, ging Ben naar het toilet om stiekem op te schrijven wat hem was opgevallen.” Hij hield van klassieke bruine kroegen, met zand op de vloer, een mooie tapkast, geen muziek, een vaste clientèle van kunstenaars, schrijvers en journalisten, en het liefst ook een lange, kleurrijke historie. Maar het belangrijkste criterium, zegt De Borst, was de kastelein. Die moest kundig, voorkomend en gastvrij zijn tegen zijn klanten. „Dus geen gescheld, geen ‘krijg de tyfus’ ofzo.” De lemma’s in Ten Holters Kroegenboek waren vaak niet meer dan een paar zinnen lang, met zwier geschreven. Over Café Co in Oud-West: ‘Om aanspraak hoef je hier nimmer verlegen te zitten. […] De buurtbewoners leggen een biljartje of geven commentaar op de renovaties in de buurt. Het meisje dat achter de tap opereerde tijdens ons bezoek was van een ongekende kwiekheid.’ Café Frans Hals in De Pijp: ‘De flink uit de kluiten gewassen kastelein is een boeiende verteller. Als de sport hier aan de orde komt vliegen de uren en de rondjes door je vingers.’ Op de redactie van Het Parool, waar hij van 1983 tot 1998 een vaste cafécolumn had, was Ten Holter een graag geziene gast. „Dan stond hij op de redactievloer met dat enorme lichaam voor te doen hoe je aan speerwerpen deed”, zegt oud-collega Verkerk. „In zijn jeugd was hij Nederlands kampioen geweest.” Legendarisch is het verhaal van Ten Holter die op een avond in kennelijke staat naar de redactie toog en onder een bureau in een diepe, comateuze slaap viel. Verkerk: „Het was in de week dat er computers geïntroduceerd werden op de redactie. De volgende ochtend kwamen er twee hostesses van een bedrijf, om ons die computers uit te leggen. Plots hoorden we een harde gil: ‘Een lijk!’” Zijn cafébezoeken leverden Ten Holter levenslange vriendschappen op met andere kroegtijgers als fotograaf Philip Mechanicus, uitgever Bas Lubberhuizen en schrijver K. Schippers. Diens experimentele debuutroman Een avond in Amsterdam was gebaseerd op tien gesprekken met Ten Holter. Hij was ook een rokkenjager, die met zijn gevatheid en charme ontelbaar veel vrouwen wist te versieren. Rita de Borst leerde hij kennen bij café Kalkhoven, tegenover de Westerkerk. „Ik woonde een paar deuren verderop, op driehoog. Midden in de nacht, terwijl ik in bed lag, werd er op het raam getikt. Dat was Ben. Die was langs de gevel omhoog geklommen, naar mijn slaapkamer.” Als journalistiek zzp’er moest Ten Holter allerhande klussen aannemen om in zijn levensonderhoud te voorzien. Zelf noemde hij dat ‘van ijsschots naar ijsschots springen’. Hij schreef jubileumboeken voor cafés, een biografie van volkszanger Manke Nelis, boeken over cafétoiletten, -poezen en -glas-in-loodramen. Ook maakte hij jarenlang de Amsterdam op Zak-agenda: een overzicht van alle restaurants, hotels, kerken, theaters, geldautomaten en taxi-standplaatsen in de hoofdstad. Al die klussen ten spijt was het vaak sappelen – zeker omdat hij de neiging had met een zojuist ontvangen honorarium naar het café te vertrekken. Bas ten Holter herinnert zich dat zijn vader hem ooit meenam naar een kantoor van de Belastingdienst om te praten over een openstaande schuld. „Bij het zien van zo’n bloedje van een kind was de inspecteur bereid om het op een akkoordje te gooien. Mijn vader hoefde maar de helft te betalen.” Na zijn pensionering bleef Ten Holter de Amsterdamse cafés bezoeken, nu alleen nog als klant. Een favoriete kroegentocht begon bij klassieke tapperijen als Scheltema en Van Wees en voerde hem later op de avond naar de Zeedijk of het Thorbeckeplein, waar de – wat minder verfijnde – etablissementen een nachtvergunning hadden. Bij het krieken van de ochtend volgde een uitsmijter op de Albert Cuypmarkt, waarna hij tevreden op huis aanging. „Twintig à dertig” pils per avond waren niet ongebruikelijk, zegt zijn zoon Bas ten Holter. „Maar hij was groot en stevig en nam meestal fluitjes. En hij dronk alleen bier, geen sterke drank.” Uiteindelijk eisten de drank, de sigaretten (minimaal één pakje Dunhill Menthol per dag) en een kapotte knie toch hun tol. In zijn laatste levensjaren kwam Ben ten Holter zijn appartement in de Rivierenbuurt nauwelijks meer uit. De verhuizing naar een verzorgingstehuis, twee jaar geleden, deed hem opbloeien. „Ineens had hij weer allerhande aanspraak voor zijn verhalen”, zegt Bas ten Holter. In juni van dit jaar overleed Ten Holter aan de gevolgen van longkanker. Een annonce werd niet geplaatst – een paar maanden eerder waren zijn oude vrienden al afscheid komen nemen in het verzorgingstehuis, op zijn tachtigste verjaardag. Het was een buitengewoon genoeglijk samenzijn – bíjna een beetje zoals vroeger in de kroeg. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/09/21/ben-ten-holter-1942-2023-professioneel-kroegtijger-a4175063</guid>
      <pubDate>Thu, 21 Sep 2023 19:27:49 +00:00</pubDate>
    </item>
    <item>
      <title><![CDATA[Het is ook wel goed zo,  schreef Eelco Meuleman (1961-2023) ]]></title>
      <description><![CDATA[<p>Hij kreeg de diagnose kanker, had volgens de arts nog zeventien maanden te leven, en werd er vrolijk van. Of beter: opgelucht. Eelco Meuleman, nieuwschef bij de Volkskrant, schreef er vorig jaar een boek over, Het leven van een vrolijke kankerpatiënt, en in het AD verklaarde hij zijn humeur: „Ik moest nog zeven jaar tot mijn pensioen. En als je homo bent en 60 en geen vaste vriend hebt, al een tijd niet, dan moest dat misschien toch eens. Die twee dingen vielen als een natte deken van mijn schouders.” „Het is ook wel goed zo”, schreef hij in zijn boek, „ik had het leven van een tachtigjarige achter de rug, vond ik. Ik was ongewoon vroeg begonnen met Leven.” Meuleman trekt een aardig rechte lijn van zijn „vrij rampzalige” jeugd in Enschede naar zijn onstuimige leven later. Van zijn ouders had hij nooit geleerd hoe een stabiele, liefdevolle relatie eruitziet. Zij hadden nooit met elkaar moeten trouwen, schrijft hij. Ze waren niet verliefd geweest op elkaar, het was het geloof – ze waren katholiek – dat hen samenbracht. Zijn vader vluchtte in het werk, zijn moeder kreeg een drankprobleem. Op zijn twaalfde begon Meuleman met drinken, hij ging op stap met oudere homo’s en had zelfs een platonische relatie met een leraar Duits. Hij liep op zijn vijftiende van school en huis weg, en kocht van geld dat hij van zijn moeder had gestolen een treinkaartje naar Parijs, waar hij een halfjaar bleef. Hij zocht overal vader- en moederfiguren, zei hij in het AD. De leraar Duits, concludeerden ze later samen, had hem opgevoed, in plaats van zijn ouders. Als twintiger verloor hij zich in het uitgaansleven, met alle verleidingen die daarbij kwamen kijken. „Ik gebruikte alleen in het weekend”, schrijft hij. Naarmate hij ouder werd, had hij „zo langzamerhand acht dagen nodig om daarvan te herstellen.” Hij kende korte en langere verliefdheden, bezocht sauna’s en darkrooms, en moest afscheid nemen van vrienden tijdens de aidscrisis. Een „vervangend gezin” vond hij uiteindelijk bij acht vrienden, die tot op het laatst nog jaarlijks samen op vakantie gingen. Vaak een week in een villa met zwembad. Als tiener in Parijs besefte hij dat hij journalist wilde worden – zijn oom had hem de liefde voor journalistiek bijgebracht. Hij had toen al honderden edities van schoolkrant Het Komkommertje volgeschreven. Dat maakte indruk op de hoofdredacteur van Tubantia, die wel vereiste dat hij zijn school afmaakte voor hij kon worden aangenomen. Diezelfde man, Wim Timmers, stimuleerde hem later zijn vleugels uit te slaan naar de landelijke media. Meuleman werd op zijn 23ste bij NRC Handelsblad aangenomen, waar hij zo’n vier jaar bleef. Daarna volgde redactiewerk bij tv-programma’s als De Plantage en Zomergasten. Cornald Maas leerde hem eind jaren tachtig kennen en zat met hem in de redactie van Lopend Vuur, een mediaprogramma van de NOS. Meuleman introduceerde de bravere Maas in het homo-uitgaansleven. Pendelend naar Hilversum hadden ze de grootste lol, al was Meuleman soms ineens dagen onbereikbaar, na een heftig weekend. „Als hij er wel was, was het leuk en intensief”, zegt Maas. Meuleman was dan „scherp, snel en had een autonome manier van denken. Hij kon in korte tijd veel werk verhapstukken. Met veel humor vooral.” Meuleman schreef voor de lol fictieve redactieverslagen, hield ervan om collega’s te imiteren. Hoe hij zich in het uitgaansleven kon verliezen, zo kon hij dat ook in werk. Als hij dienst had, dan ging dat vóór al het andere, vertelde zijn vier jaar oudere broer Dirk Meuleman aan de Volkskrant, die, net als zijn goede vrienden, niet opnieuw voor NRC vragen wil beantwoorden. Meuleman kwam in 2007 bij de Volkskrant. Het begin van een stabiele periode, die de minste woorden krijgt in zijn boek. Hij ging vrolijk naar de krant, schrijft hij, deadlinestress had hij niet of nauwelijks. Maar rustig en kalm zullen zijn collega’s hem niet noemen. „Hij heeft iets mateloos”, zegt Volkskrant-hoofdredacteur Pieter Klok, die ook direct zijn humor noemt. „Hij zei meteen dat ik op z’n Braziliaanse ex leek.” Meuleman schreef eens een nep-voorpagina om de hoofdredacteur die op vakantie was te laten schrikken. Meuleman kreeg algauw de verantwoordelijkheid over de artikelenstroom in het weekend. „De meesten willen niet in het weekend werken vanwege hun gezin”, zegt Klok. „Dat had hij niet. Hij was min of meer met de krant getrouwd.” In het weekend doet de hoofdredactie een stapje terug. „Dus hij was dan eigenlijk de baas.” Formeel had hij diensten van twaalf uur, zegt Klok, „maar daar hield hij zich totaal niet aan. We hebben jaren geprobeerd om zijn taken te verdelen, maar dat werkte niet. Hij gaf zich helemaal over.” Meulemans nieuwsverslaving was na zijn kankerdiagnose tot zijn eigen verbazing direct voorbij. Met de column ‘De vrolijke kankerpatiënt’ schreef Meuleman voor het eerst voor de krant. Klok: „Hij was daarvoor gelukkig in zijn andere rol: anderen helpen.” Toch zal de Volkskrant-lezer Meulemans invloed op de krant hebben gemerkt. Al direct hamerde Meuleman op meer menselijk perspectief op de pagina’s, zegt Klok. „Mede daarom kreeg hij een belangrijke rol.” Zijn diagnose zette Meuleman aan contact op te nemen met lang verloren vrienden. Zijn moeder had ook een ‘afscheidstournee’ gehouden voor haar euthanasie, waardoor hij vlak voor haar dood toch nog open gesprekken met haar voerde. Meuleman nodigde onder anderen Cornald Maas uit, met wie hij tien jaar intensief contact had, maar met wie, net als met veel anderen, het contact was verwaterd. „Ik denk dat hij de balans aan het opmaken was”, zegt Maas. „Wie is voor mij belangrijk geweest?” Alhoewel Meuleman het katholicisme achter zich had gelaten, hield een bepaald soort geloof hem wel degelijk op de been. Hij was niet bang voor de dood, omdat hij ernaar uitkeek bijgelegd te worden in het graf van zijn goede vriend Rob, op begraafplaats Zorgvlied in Amsterdam. Die overleed decennia eerder aan aids. Robs geliefde had Eelco plek aangeboden in hun graf. Meuleman omarmde ook zijn sterrenbeeld; hij was een „cliché-stier”, die houdt van controle, en niet van onverwachte dingen: het plotse bericht dat hij mogelijk iets langer kon leven, bracht hem van zijn stuk. Zeventien maanden was een lekker overzichtelijke periode, vond hij. Zijn resterende leven had hij al helemaal gepland, tot de toespraken op zijn begrafenis aan toe. Negentien maanden na zijn diagnose koos hij voor euthanasie. Zijn boek, schreef Meuleman, „gaat over een leven dat begon met vele koppen maar gelukkig eindigde met een overzichtelijke staart.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/09/15/het-is-ook-wel-goed-zo-schreef-eelco-meuleman-1961-2023-a4174498</guid>
      <pubDate>Fri, 15 Sep 2023 19:27:50 +00:00</pubDate>
    </item>
    <item>
      <title><![CDATA[Voor classicus Lode Saldiën (1930-2023) lééfden de dode talen]]></title>
      <description><![CDATA[<p>‘Je dient te begrijpen wat Homerus te zeggen heeft, maar je dient het ook te voelen. Met je hart, met je lichaam. Je moet ervaren dat zijn vertellingen verbonden zijn met je eigen bestaan.” Aldus een 56-jarige Lodewijk Saldiën, leraar klassieke talen aan het Haags Montessori Lyceum, tegen journalist Willem Scheer van dagblad Het Binnenhof, dat op 1 november 1986 een artikel publiceert over de enthousiaste classicus met „halflang haar en peper-en-zoutbaardje”. „Spreekt hij over Homerus of Vergilius, [dan raakt] hij weinig minder dan in vervoering”, schrijft Scheer, die diep onder de indruk is als hij een paar dagen later een door Saldiën geregisseerde uitvoering van het XXIVste boek van de Ilias in de aula van de school bijwoont. Ondersteund door slagwerk en fluit klinkt het oude Grieks „als was het een moderne taal”. „Mij staat voor ogen: de openbaring van Homerus’ verzen in Homerus’ taal”, licht Saldiën in het artikel toe. „Dat dient volkomen serieus te gebeuren. Daar mag geen schaduw van spot in kruipen.” De leerlingen die hij selecteerde voor zijn stukken, een traditie die 35 jaar voortduurde en landelijke bekendheid kreeg, wisten hoezeer het hem ernst was. Saldiën leefde voor literatuur; hij vertelde, declameerde en las voor met diep doorleefde, dramatische armgebaren en stemverheffingen waarvan de ene leerling vooral ging giechelen, terwijl de andere erdoor in vervoering raakte. Menig ‘Lode’-adept werd door zijn lessen geïnspireerd om zelf klassieke talen of filosofie te gaan studeren; oud-leerlingen memoreren tot in detail welke boeken hij hun aanraadde. Classicus en oud-leerling van het eerste uur Harm-Jan van Dam: „Ik kwam in 1961 in de klas bij ‘meneer Saldiën’, een beetje stijve Belgische meneer die soms rokend door de klas ijsbeerde. Hij droeg altijd hetzelfde: blauwe blazer, grijze pullover, wit overhemd, grijze broek. Maar hij kon prachtig vertellen. Dankzij hem ontdekte ik Tolkien. Hij las Homerus met muzikaal accent, wat wij dan thuis nadeden voor onze verblufte ouders. Hij oefende de theatrale kant met ons.” In 1965 debuteerden de leerlingen van Saldiën als acteurs met een opvoering van het eerste boek van de Ilias in het Grieks; Van Dam speelde de rol van de ziener Kalchas. Eind jaren zestig onderging ‘meneer Saldiën’ een kleine metamorfose, „geheel in de geest van Parijs ’68”, aldus Van Dam: het pak werd vervangen door een spijkerjasje, zijn haar werd langer en leerlingen mochten hem voortaan tutoyeren. Hij werd opener, minder formeel. Oud-leerling Pim Blomaard: „Hij woonde in een oud tuinhuisje op een duinpan, en hield daar voorleesavonden waar allerlei soorten mensen op afkwamen: leerlingen en collega’s, maar ook ouders van school. Hij serveerde vlierbessensap of muntthee en vertelde over Racine, Molière, Goethe. Hij was zo bevlogen, ik ging er helemaal in mee.” Over persoonlijke zaken sprak Saldiën nauwelijks; zijn Vlaamse verleden bleef ook voor wie veel tijd met hem doorbracht in nevelen gehuld. Duidelijk was dat hij ooit aan zijn militaire dienst was ontsnapt; details gaf hij niet. „Lode is gedeserteerd in 1955”, vertelt zijn veertien jaar jongere broer Jacques. „Voor ons was dat een schok: desertie werd beschouwd als een misdaad. Elke dag kwamen er bij ons twee gendarmen aan de deur, wat praatjes in het dorp veroorzaakte. Maar vader bleef altijd achter Lode staan. Hij was zelf getekend door de Eerste Wereldoorlog.” „Lode heeft eerst in Europa rondgezworven, tot in Noorwegen en Zwitserland. Eind 1955 kregen we een doos met een orchidee toegestuurd, met als afzender een adres in Zürich. Daar vonden we Lode terug; hij bleek bij een bloemist te werken. Op vaders aanraden reisde hij door naar Frankrijk, waar hij een tijd les heeft gegeven aan een meisjespensionaat in Houdan, bij Parijs. In Nederland lagen voor hem betere kansen; vader heeft hem opgehaald en mee terug naar Brasschaat gesmokkeld, waarbij ze door puur geluk ontkwamen aan een identiteitscontrole. Na een week onderduiken lukte het Lode om ongezien naar Nederland te komen. Hij was in Leuven afgestudeerd in de klassieke filologie, en na een ‘geleerd gesprek’ met professor Van Groningen in Leiden was hij ook naar Nederlandse maatstaven gediplomeerd.” Met een aanbeveling van rector en Homerus-vertaler M.A. Schwartz kwam Saldiën op het Haags Montessori Lyceum terecht. Zijn geboorteland bleef voor Saldiën 27 jaar verboden terrein: hij stond op de lijst van gezochten en riskeerde gevangenisstraf als hij voet op Belgische grond zou zetten. Pas in 1981 werd een door zijn vader ingediend genadeverzoek bij de Koning ingewilligd. Jacques Saldiën: „Lode vertelde me later dat hij zich bevrijd voelde nadat hij België verlaten had, en ik kan dat begrijpen. Het leven was volgens streng rooms-katholieke normen ingericht, en dat paste niet bij hem. Hij was altijd aan het lezen en studeren. Ik kon filosofische gesprekken met hem voeren buiten de katholieke dogma’s om – dat kon ik verder met niemand uit ons gezin.” Op school en vooral thuis, omringd door zijn boeken en de natuur, was Saldiën het gelukkigst. In zijn vrije tijd dichtte hij liever dan dat hij op reis ging: hij werkte decennia lang aan De Wever, een op een Indiaas sprookje gebaseerd epos in archaïsch Nederlands. Na zijn pensionering „kwam hij misschien niet meer op school, maar hij bleef onderwijzen”, aldus oud-collega Harry te Riele: groepjes oud-leerlingen en andere belangstellenden gingen aan Saldiëns werktafel even gemoedelijke als ambitieuze lees- en vertaalprojecten aan. Toen het dagelijks leven hem meer moeite begon te kosten, wierpen oud-leerlingen zich op als mantelzorgers. Op lodesaldien.nl houden ze nu zijn nagedachtenis in stand. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2023/06/30/voor-classicus-lode-saldien-1930-2023-leefden-de-dode-talen-a4168660</guid>
      <pubDate>Fri, 30 Jun 2023 19:27:50 +00:00</pubDate>
    </item>
  </channel>
</rss>
