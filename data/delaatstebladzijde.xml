<?xml version="1.0" encoding="utf-8"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Willemijn Oudenaarden (1982-2024) verspilde geen energie aan zich druk maken]]></title>
      <description><![CDATA[<p>Sommige clichés over voluit leven lijken speciaal bedacht voor Willemijn Oudenaarden. Ze leefde in het hier en nu. Genoot volop van de kleine dingen. Bracht work hard, play hard in de praktijk. Liet haar drie zoons in het bos de bomen knuffelen zonder zweverig of sentimenteel te worden. „‘Kom eens even hier! Moet je die boom voelen’, riep ze dan”, vertelt haar vader Dick Oudenaarden. Willemijn was 42 jaar toen ze op 20 juli overleed, aan de gevolgen van baarmoederhalskanker. Op 3 juni 1982 werd Willemijn geboren als middelste kind, tussen haar broers Bastiaan en Jos in. Ze groeide op in Houten. De ouders Oudenaarden kookten vegetarisch voor hun kinderen en probeerden hun liefde voor de natuur mee te geven. Algauw bleek Willemijn een tikje fanatieker dan zij. Als puber zamelde ze handtekeningen in tegen de komst van een nertsfokkerij. Als student schreef ze haar scriptie over gebrekkige regels voor het vervoer van dieren binnen Europa. Als moeder doneerde ze aan dierenwelzijnsorganisaties als Wakker Dier en Varkens in Nood, en stopte ze met haar jongens als ze langs een weiland met varkens fietsten. „Kijk eens wat lief, die wil je toch niet éten”, zei ze dan. Het zou haar ouders dan ook niet verbaasd hebben als Willemijn de dierenrechtenkant was op gegaan na haar studies geschiedenis en rechten, vertelt Dick. Aan het begin van haar loopbaan kon ze kiezen tussen een kantoor dat veel zaken rond dierenrechten doet en een ‘algemeen’ advocatenkantoor. Dick: „Maar Willemijn hield niet van drammers en dat kunnen dierenactivisten soms wel zijn. Ze koos liever voor een fijne werksfeer.” Ze ging voor Van Benthem en Keulen (VBK) in Utrecht en werkte daar bijna vijftien jaar, in het aanbestedingsrecht en algemeen bestuursrecht. „Als cliënt van Willemijn wist je zeker dat ze voor een zitting ieder scenario had doordacht”, vertelt Mariska Nijenhof-Wolters, die jarenlang met haar bij VBK werkte. „Ze gaf cliënten het gevoel dat ze alles overzag. En tegelijk durfde ze ook richting te geven, ze verzandde niet in details. Misschien juist omdat ze alles zo grondig had doorberedeneerd.” In haar beginjaren zat Willemijn twee jaar in het bestuur van de club voor jonge advocaten, de Jonge Balie Midden-Nederland, waarvan één jaar als voorzitter. „Aan de toog hangen” hoorde net zo bij Willemijn als het harde werk overdag, zegt Nijenhof-Wolters. Ook nog na die wilde eerste jaren: „Ik dacht soms, is dit wel verantwoord? Er liggen nog zeshonderd dossiers op ons bureau en ik moet me morgen vroeg melden. ‘Zorgen voor morgen’, zei Willemijn dan. Zij heeft me leren loslaten.” Na een paar jaar liet Willemijn een toga maken met een roze voering, in plaats van standaard zwart. Hoezeer de advocatuur haar hart had, bleek toen ze nog procedeerde terwijl ze al ziek was, voor de onderneming van haar partner Teun IJff. Hij was aan het begin van de coronacrisis een restaurant begonnen, maar zijn aanvraag voor starterssubsidie werd afgewezen vanwege de peildatum die het uitkeringsinstituut UWV hanteerde. Zulke striktheid was niet in de geest van de financiële steun, vond Willemijn. „Wij vroegen ons af of ze wel moest doorgaan met die zaak, ze was al anderhalf jaar zo ziek”, vertelt Teun IJff. „Maar zij beet zich erin vast.” Was dat niet logisch, omdat het om de onderneming van haar partner ging? Natuurlijk speelde dat mee. „Maar ze vond vooral die regel te rigide. Haar rechtsgevoel speelde op”, zegt Nijenhof-Wolters. Willemijn zette door en kreeg gelijk bij de hoogste rechter. De Centrale Raad van Beroep bepaalde eind juni dat het UWV de loonkostensubsidie niet alleen op basis van de begindatum van de onderneming mag ontzeggen. Dit schiep een precedent voor andere ondernemers. Tegen het eind van 2022 was Willemijn vaak moe. In december kreeg ze last van heftige buikpijn. In februari 2023 volgde de diagnose: uitgezaaide baarmoederhalskanker. Het bevolkingsonderzoek voor baarmoederhalskanker rond haar vijfendertigste had ze overgeslagen. „Uit haar aantekeningen blijkt dat ze wel voor een afspraak had gebeld, maar dat een arts zei dat ze beter even kon wachten omdat ze kort geleden was bevallen en nog borstvoeding gaf”, vertelt haar moeder Hanneke. Later kwam het er niet meer van, in een druk huishouden met jonge kinderen schoot zo’n afspraak erbij in. Zoiets nam Willemijn zichzelf niet kwalijk: „Aan dat soort dingen verspilde ze geen energie. Hoe gaan we om met de situatie nu, daar was ze mee bezig.” Na een eerste zware chemokuur leek de kanker weg, maar al bij de eerste controle na drie maanden was die terug. Behandelingen daarna deden weinig meer. Willemijn bleef tijdens haar ziekbed vol verwondering, vertelt Merle van Riessen, één van haar oudste vriendinnen. Tijdens de chemotherapie vroeg ze zich af waar al die draadjes voor waren en informeerde ze bij een nieuwe arts naar haar opleiding. „Goh, leuk, ben je hier net begonnen?” En ze klaagde nooit. „Tijdens een weekendje kamperen met onze gezinnen lag zij de hele dag in bed in de caravan. Ze zei niet één keer: ‘Waarom lig ik nou hier binnen?’” Willemijn wilde geen schattingen horen over hoe lang ze nog te leven had; ze hield liever zelf de regie. Soms was dat moeilijk voor haar naasten, zeker toen ze steeds minder kon en vaker in bed lag. Moeder Hanneke: „Ze wilde hoop houden, niet opgeven.” Ze hoopte lang op een ontsnapping en zocht naar alternatieve behandelingen. Ze kon eigenwijs zijn, zegt Merle van Riessen, ook tegen artsen: „Zo van: ik ben geen lastige patiënt, ze moeten gewoon naar mij luisteren.” In juli belandde Willemijn in het ziekenhuis omdat ze zo benauwd was en de zuurstofflessen thuis niet meer genoeg hielpen. Ze appte haar vriendin Merle die eerste nacht: „Ik las laatst in een boek: ‘Ik ben iemand die snel went aan nieuwe situaties’ en sindsdien merk ik dat ik dat ook heb. Dit is gewoon het nieuwe nu.” Eigenlijk, schreef ze ook, „geniet ik wel van dit gekke nachtje met Teun”. Ze bleef in het ziekenhuis tot ze overleed, een week later. Nooit heeft Willemijn haar vriend of haar ouders gevraagd om goed voor haar drie zoons Guus, Sjef en Olle te zorgen. En ze vroeg ook niet aan Guus, de oudste, om er voor zijn broertjes te zijn als zij zou overlijden, zegt Teun IJff: „Ze vertrouwde er helemaal op dat het goed komt. Dat de jongens slim en sterk genoeg zijn en dit aankunnen. Blijf dicht bij jezelf en kies je eigen pad, dat is het enige dat ze hun wilde meegeven.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/10/25/willemijn-oudenaarden-1982-2024-verspilde-geen-energie-aan-zich-druk-maken-a4870227</guid>
      <pubDate>Fri, 25 Oct 2024 19:27:54 +0000</pubDate>
    </item>
    <item>
      <title><![CDATA[Trainer Robert Lansdorp (1938-2024) bracht tennistalent naar de wereldtop]]></title>
      <description><![CDATA[<p>Onbekend in Nederland, een grootheid in het Amerikaanse tennis. De vorige maand in Californië overleden Robert Lansdorp (85) was kampioenenmaker van beroep. Hij trainde onder anderen Tracy Austin, Pete Sampras, Lindsay Davenport en Maria Sjarapova toen ze nog jeugdspelers waren. Samen behaalden zij in hun latere carrière 24 grandslamzeges. Deze oud-sterspelers stonden stil bij het overlijden van de man die hun tot vervelens toe keiharde groundstrokes leerde slaan. Twintig meppen binnen de lijnen, sloegen ze er eentje uit, dan stond de teller weer op nul. Grote Amerikaanse kranten en websites, zoals The New York Times, schreven uitgebreide necrologieën over de Nederlandse Amerikaan Lansdorp. Tegen tennissite atptour.com zei zijn voormalige pupil Tracy Austin: „Het maakte voor hem geen verschil of hij met de nummer één van de wereld werkte, of met iemand die zich wilde plaatsen voor het highschoolteam. Hij ging er altijd voor 100 procent voor.” Volgens zijn negen jaar jongere broer Albert begon rond 1970, na de kennismaking met de familie Austin, zijn trainerscarrière. Tracy was zeven jaar oud toen hij haar begon te trainen. „Hij maakte van haar een goeie baselinespeelster en toen kwamen de aanbiedingen.” Austin, op haar zestiende winnares van de US Open in 1979 en nog steeds de jongste grandslamwinnaar ooit, zei in een eerder interview: „Robert liet je oefeningen over en over doen. Hij was hard, maar had ook een zachte kant. Hij streefde ernaar een beter mens van je te maken.” Toen Austin haar historische toernooizege boekte reageerde Lansdorp zuinigjes: „Er is nog steeds ruimte voor verbetering.” Zijn broer had de laatste vijftien jaar chronische hart -en longklachten, vertelt Albert telefonisch vanuit zijn woonplaats Roermond. „Hij belde me en zei I’m dead – Nederlands sprak hij niet meer. Ik dacht dat hij weer een grapje maakte, maar toen mijn zus een dag later belde dat hij echt dood was, wist ik: hij had geen zin meer om te leven.” Robert Lansdorp woonde al heel lang alleen, was gescheiden van een Amerikaanse vrouw die met hun dochter naar een andere staat was verhuisd. Albert: „Tennis was zijn leven. Tot op het laatst gaf hij les, ook toen hij niet meer kon lopen. Hij had ook geen andere hobby’s. Zat hij in een stoel langs de kant ballen aan te gooien.” Robert Lansdorp woonde tot zijn achtste in Indië, het huidige Indonesië waar hij met zijn moeder en zus in een Jappenkamp zat. Zijn vader zat elders in een mannenkamp, vertelt Albert, die zelf in Nederland geboren is. Nadat de Japanners hadden gecapituleerd, werd zijn vader herenigd met zijn gezin in een leeg concentratiekamp. „De Indonesiërs hebben daar honderden Nederlandse mannen, vrouwen en kinderen afgeslacht”, schreef Robert volgens The New York Times in een blog. „Wij wachtten op onze beurt maar werden net op tijd bevrijd door een Engelse patrouille. Lang leve de Engelsen!” Het gezin vluchtte naar West-Java, vanwaar ze na een jaar door het Rode Kruis naar Nederland werden gebracht. De familie Lansdorp vestigde zich in ’t Gooi. „We mochten kiezen welke sport en kozen allebei voor tennis – geen teamsport, dat lag ons minder”, vertelt Albert, die net als Robert trainde met de latere topspeler Tom Okker. Albert kreeg een studiebeurs in de Verenigde Staten en werd eenmaal terug in Nederland trainer van onder anderen Wimbledonkampioen Richard Krajicek. Robert was rond zijn twintigste naar een tennisacademie in de VS gegaan, vervolgens trainer geworden en kwam sindsdien alleen nog naar Nederland voor clinics of om zijn ouders op te zoeken. Wel hield hij al die jaren zijn Nederlands paspoort aan. „Daar was hij trots op”, zegt zijn broer. Roberts band met zijn vader was moeizaam. Die had een oorlogstrauma en regeerde thuis met harde hand. Albert: „Als je niet presteerde kreeg je op je duvel. Dat was soms verschrikkelijk maar achteraf hadden we er ook profijt van.” Als tennistrainer was hij in Californië gevreesd om zijn spartaanse trainingsmethode. Pete Sampras, veertienvoudig grandslamwinnaar, liet in 2008 in zijn biografie A Champion’s Mind: Lessons From a Life in Tennis optekenen: „Lansdorps enorme gestalte (six foot three) en zijn grofheid werkten intimiderend. Een van zijn trucs was zware forehand topspinballen keihard op je af slaan en tegen je aanlopen. Weet dat hij meer dan 100 kilo woog en ik een mager twaalfjarige jochie was.” Maar de dankbaarheid overheerst bij Sampras. „Dankzij Robert werd de running forehand mijn handelsmerk.” Viervoudig grandslamwinnares Davenport is al even lovend over haar jeugdtrainer op tennissite atptour.com: „Ik heb nog nooit zo’n persoonlijkheid ontmoet en ik heb het geluk gehad dat hij in mijn leven kwam toen ik een jaar of negen was. Zonder hem had ik nooit kunnen bereiken wat ik heb bereikt.” Lansdorp ontving in 2005 van de Amerikaanse tennisbond USTA de Lifetime Achievement Award. De ‘Lansdorp forehand’ was een begrip: een harde, vlakke slag met klassieke grip. ‘Door de bal heen slaan’, in tennisjargon. In 1999 zei hij in een interview in de Los Angeles Times: „Ik kon meteen zien of een kind een bal goed of fout sloeg. Ik kijk nooit naar een kind met de gedachte: die ga ik nummer één van de wereld maken. Het is een proces van jaar op jaar. Ik kan opgewonden raken van hun progressie maar laat dat niet altijd merken. Ik geef niet snel een compliment.” Lansdorp kwam in 2013 in opspraak nadat hij publiekelijk kritiek had geuit op nieuw bondsbeleid voor de jeugd: kleinere banen en lichtere ballen. Die ‘softe’ aanpak stond haaks op zijn trainingsleer. Volgens Lansdorp dankten speelsters als Sjarapova, Monica Seles en de zusjes Williams hun successen juist aan de grote banen en de zware ballen waarop zij van jongs af aan hadden leren tennissen. Geboren Russin Maria Sjarapova was elf jaar oud toen ze in 1998 training kreeg van Lansdorp. Haar vader had gezien hoe hij het baselinespel van Davenport had verbeterd. „Ik liet Maria oefeningen doen die ze nooit leuk vond”, zei Lansdorp in 2005 tegen de The Guardian. „Toen ik haar voor het eerst een perfecte forehand zag slaan, moest ze die eindeloos herhalen. Net zo lang tot het een automatisme werd.” In tegenstelling tot de veelverdieners die hij had getraind, leefde Lansdorp volgens zijn broer van een gemiddeld salaris. „Hij kon er goed van leven, maar het was geen vetpot”, zegt Albert. Een jaar of twintig geleden zat hij bij Robert in de auto op de grens van Mexico en de VS, toen een Amerikaanse verslaggever Robert belde over zijn ervaringen met Sjarapova. Die zei toen, volgens zijn broer: „Ik heb alleen maar complimenten gekregen, nooit een paar duizend dollar extra. En dat terwijl het allemaal multimiljonairs zijn.” En toen, quasi-komisch: „Als Maria [Sjarapova] geen Mercedes Convertible op mijn oprijlaan zet, schiet ik mezelf neer.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/10/18/hij-bracht-tennistalent-naar-de-wereldtop-a4869577</guid>
      <pubDate>Fri, 18 Oct 2024 19:27:55 +0000</pubDate>
    </item>
    <item>
      <title><![CDATA[Liew Huat Kok (1957-2024): restauranteigenaar die te lief was]]></title>
      <description><![CDATA[<p>Erg zakelijk was ondernemer Liew Huat Kok niet. 35 jaar lang was hij de eigenaar van het Chinees Kantonese restaurant Paradijs op het Utrechtse Vredenburg. „Terwijl alle Chinese restauranthouders in de jaren negentig hun prijzen verhoogden, liet Liew Huat alles bij het oude”, vertelt goede vriendin en voormalig vaste klant, Sioe Tan. „Hij schonk jarenlang gratis jasmijnthee bij het eten. Terwijl je bij andere restauranthouders moest betalen. Heel lief. Maar zo verdien je natuurlijk geen geld.” De Maleisiër verkocht Paradijs zeven jaar geleden met een fikse schuld; zijn zonen wilden hem niet opvolgen en de gouden tijden voor Chinese restaurants waren voorbij. Terwijl het restaurant onder leiding van Liew Huat een begrip was in Utrecht en daarbuiten. Liew Huat Kok, in 1957 geboren in Malakka, komt begin jaren zeventig als 14-jarige naar Nederland. Een moetje. Zijn vaders meubelzaak is failliet gegaan. Liew Huat stopt met school en emigreert samen met zijn vader om geld te verdienen zodat de schuld kan worden afbetaald. Een oom zit al in Nederland. Zijn vrouw Jennifer Gan: „Op diens aanraden zijn ze hiernaartoe gegaan.” De piepjonge Liew Huat gaat, net zoals zijn vader, illegaal als afwasser aan de slag. Zijn vader gaat na drie jaar terug naar Maleisië. Liew Huat blijft. „Mijn man verdiende 400 gulden per maand en stuurde daarvan 350 gulden naar zijn familie”, vertelt zijn vrouw. „Hij at in het restaurant waar hij werkte en was heel erg zuinig.” Bij een politiecontrole wordt hij opgepakt en uitgezet naar België; de dichtstbijzijnde grens. Hij klopt voor hulp aan bij een Chinees restaurant, de eigenaar zet hem in een taxi terug naar Nederland. Rond zijn achttiende krijgt hij een vast contract en komt hij in aanmerking voor een verblijfsvergunning. Een Nederlands paspoort vraagt hij nooit aan. Jennifer: „Zijn moeder wilde dat niet. Zij hoopte dat hij ooit terug zou komen naar Maleisië.” Liew Huat klimt op van afwasser naar kok. En wordt dankzij zijn liefde voor koken een geweldig Kantonese chef. Maar eigenlijk wil hij een eigen zaak. Die kans krijgt hij als zijn neef Paradijs van de hand wil doen; begin jaren tachtig een matig lopend Chinees restaurant in Utrecht. Onder de leiding van Liew Huat wordt de zaak een succes. Bewoners uit de aangrenzende Wijk C vieren bruiloften en verjaardagen in Paradijs. En iedere zaterdagmiddag zit de tent vol met Chinezen die komen dimsummen. Vrijwilligers en muzikanten die bij nabijgelegen popzaal de Vrije Vloer werken of optreden, komen er steevast eten, vertelt voormalig programmeur Peter Hagenaar: „Ik denk dat ik soms wel drie keer per week bij Kok at.” Judoka Anton Geesink is vaste gast, net als vechtsporter en filmacteur Jon Bluming. Popgroep De Dijk niet, die zijn bang voor het gebruik van vetsin, een smaakversterker die ten onrechte kampt met een inslecht imago. Daarom weigeren zij bij Paradijs te eten als zij in de Vrije Vloer spelen. Liew Huat is gastvrij. „Altijd tijd voor een praatje. En altijd benieuwd naar het leven van jou en je familie”, vertelt voormalig vaste klant, casino-medewerker en Elvis-imitator, John Regter. „Hij gaf iedere dag aan de achterdeur eten weg aan een paar vaste daklozen en leverde gratis soep aan het Leger des Heils in de stad voor de soepbus”, memoreert Peter Hagenaar. De zaak gaat steeds beter lopen, maar het is bikkelen. „Mijn vader werkte vaak zeven dagen in de week”, zegt oudste zoon Calvin. „Mijn broertje en ik zagen hem niet zo vaak.” Liew Huat is vaak pas rond twaalven thuis, omdat hij na zijn werk in het casino aan een gokkast speelt. Als Calvin en zijn broer naar de middelbare school gaan, gaat hun moeder ook in de zaak werken. Ze heeft Liew Huat in 1989 in Maleisië leren kennen en is twee jaar later naar Utrecht gereisd om met hem te trouwen. Jennifer: „Ik had in het begin heel veel heimwee. Ik kende alleen mijn man en sprak nog geen Nederlands. Dankzij de liefde kon ik het aan.” Omdat goeie Kantonese koks steeds moeilijker te vinden zijn, gaat Liew Huat vanaf het begin van deze eeuw zelf de keuken in. „Koken was zijn passie”, zegt zijn vrouw. „Hij wilde altijd dingen leren. Zo heeft hij zichzelf de Kantonese taal geleerd door veel met Kantonese koks te werken. En hij vond het leuk om nieuwe dingen uit te proberen.” Peter Hagenaar kreeg inderdaad bijzondere dingen voorgeschoteld, vertelt hij: „Ik kwam eens eten afhalen en toen zette hij mij aan een tafeltje om abalone te proeven. Een delicatesse. Iets wat uren moet koken. Helaas deed hij mij daar geen plezier mee. Ik had niets met zo’n reuzenmossel.” Omdat het gebrek aan vrije tijd Liew Huat steeds meer gaat opbreken, probeert hij vanaf 2011 de zaak te verkopen. Het duurt zes jaar voor hij Paradijs eindelijk van de hand kan doen. Omdat hij met een schuld blijft zitten, gaat Liew Huat, inmiddels zestig, bij een Wok-To-Go in zijn woonplaats Houten werken. Later wordt hij kok in een Chinees restaurant in Amsterdam. Maar hij miste zijn klanten, zegt zoon Calvin, miste Utrecht. „Hij wilde daarom samen met mijn moeder nog iets kleins beginnen.” Het loopt anders. Pijn op zijn borst blijkt veroorzaakt te worden door longkanker, die zich uitzaait naar zijn hersenen. Op de verjaardag van zijn vrouw overlijdt hij. Liew Huat Kok is 67 jaar geworden. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/10/11/liew-huat-kok-1957-2024-restauranteigenaar-die-te-lief-was-a4868557</guid>
      <pubDate>Fri, 11 Oct 2024 19:27:55 +0000</pubDate>
    </item>
    <item>
      <title><![CDATA[Voor industrieel ontwerper Adriaan Kok (1973-2024) bestonden geen onoplosbare problemen]]></title>
      <description><![CDATA[<p>De eerste kennismaking met Adriaan Kok, bijna tien jaar geleden, was akelig. Hij lag bloedend en buiten kennis op het fietspad vlak bij waterplas de Starrevaart nabij Leidschendam, zijn racefiets naast hem. Een andere passant had 112 gebeld, ik zat bij hem. Toen de ambulancebroeders het overnamen kwam hij weer een beetje bij. Op de vraag of hij wist wat er gebeurd was antwoordde hij ontkennend, meteen gevolgd door: „Ik heb een hersentumor.” Adriaan Kok had een epileptische aanval gehad, schreef hij een paar weken later toen ik contact met hem had opgenomen. Normaal voelde hij het tijdig aankomen en kon hij een aanval voorkomen als hij rustig ging zitten, vertelde hij. „Nu werd ik wakker op de grond zonder dat ik enig idee had wat er gebeurd was. Wat extra informatie is voor mij heel fijn om achteraf nog wat meer grip op het ongeluk te krijgen.” Na het lezen van mijn relaas van die middag stond hij erop af te spreken om te bedanken voor de hulp. Op het strand van Hoek van Holland vertelde hij over zijn werk als industrieel ontwerper bij ingenieursbureau ipv Delft, over de bruggen en andere objecten die hij had ontworpen en dat hij altijd wel oplossingen zag, ook in op het eerste gezicht lastige situaties. Zijn reactie op de toen actuele discussie rond de brug over het IJ die er weer niet zou komen: „O, maar daar zie ik wel degelijk mogelijkheden voor.” Niet lang daarna lag er een door hem en drie collega-industrieel ontwerpers tot in detail uitgewerkt ontwerp van de ‘IJbrug CS’ bij de gemeente Amsterdam, met rolpaden voor fietsers en een zwenkdeel voor cruiseschepen. Maar het Havenbedrijf Amsterdam had te veel bezwaren. Hij was trots op zijn creaties. In Nederland springt de Hovenring in Eindhoven in het oog: een zwevende fietsrotonde, die aan een 70 meter hoge pyloon hangt en bij de opening in 2012 internationaal belangstelling trok. In 2023 organiseerde hij voor zijn vijftigste verjaardag voor vrienden een fietstocht langs zijn projecten in Eindhoven, waarbij naast de Hovenring ook fietsbrug Tegenbosch, bruggen over het Beatrixkanaal, inwerpzuilen (het bovengrondse deel van een ondergrondse afvalcontainer) en de Lampenkap werden aangedaan. Die laatste, een outdoor-versie van de schemerlamp, had hij oorspronkelijk ontworpen voor Zoetermeer, maar werd later ook geplaatst in Amsterdam, Leeuwarden, Beverwijk, Capelle aan den IJssel en dus Eindhoven. Na zijn overlijden vorige maand stroomden de condoleances binnen op zijn werk en bij familie, uit Nederland maar ook daarbuiten, Australië, Canada, Amerika. Landen waar hij lezingen had gegeven – met steevast de boodschap dat er altijd méér mogelijk is, als je er maar open voor staat – en objecten had ontworpen. Meestal ging het dan om fietsbruggen, de fietser had een speciaal plekje in zijn hart. Adriaan Kok was niet altijd makkelijk om mee te werken, zegt Ivo Mulders, een van zijn collega’s van ipv Delft. „Vaak beet hij zich vast in een project en werkte dan avonden en weekenden door. Helpen of bijsturen was dan lastig. Adriaan had allerlei ideeën in zijn hoofd en die moesten eruit. Ik maakte me vaak zorgen of hij zich niet over de kop werkte. Het beste leek dan om hem gewoon maar los te laten en zijn gang te laten gaan.” Zijn vader, Sjaak Kok, zegt dat zijn zoon altijd al sterk van lichaam en geest was. Al toen Adriaan nog een baby was – hij werd geboren 1973 in het dorpje Reduzum (Friesland) – voelde hij sterk in zijn armen, vertelt zijn vader-. Hij was een sportief kind: voetbal, schaatsen, zeilen, fietsen („rondjes van 60 kilometer waren voor hem op 15-jarige leeftijd al een peuleschilletje”). Toen hij 33 jaar was, kreeg hij een epileptische aanval. Na onderzoek luidde de diagnose: een hersentumor. Hij analyseerde zijn eigen MRI-scans minutieus en merkte soms dingen op die door zijn artsen over het hoofd waren gezien. Toen de tumor na de eerste operatie terugkeerde en hij volgens het ziekenhuis was uitbehandeld, zocht hij door heel Europa naar chirurgen die hem wél zouden kunnen helpen. Uiteindelijk vond hij, in Nederland, een neurochirurg die hem ‘wakker’ wilde opereren, een techniek die toen nog in de kinderschoenen stond. Arnaud Vincent van het Erasmus MC opereerde hem in 2014. „Met groot succes”, aldus zijn vader. „Er werd meer tumor verwijderd dan aanvankelijk voor mogelijk werd gehouden.” Al na twee maanden was hij genoeg hersteld om zijn werk compleet te kunnen hervatten. Drie keer onderging hij nog een succesvolle tumor-operatie. Maar vanaf begin dit jaar verslechterde zijn toestand snel. Hij werd naar een hospice overgebracht. Toen hij niet meer kon slikken of praten communiceerde hij met zijn vader en met anderen door in hun hand te knijpen. Adriaan, die zelf had gecomponeerd en gitaar had gespeeld, vond het prettig als zijn vader hem zijn favoriete songteksten voorlas: The Waterboys, Dead Moon, Pearl Jam, Neil Young, Van Morrison. Sjaak Kok: „Het zorgde voor veel knijpen. Maar zijn absolute favoriet was vertellen over de voortgang, de bijna-oplevering van de Causeway-Black-Swan-bridge in Perth, Australië.” Het was een van de projecten waaraan hij had gewerkt. „Dat was één lange knijp. You Tube-filmpjes bekijken over deze fantastische brug was een groot plezier.” Op 7 september overleed hij, 51 jaar oud. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/10/04/voor-industrieel-ontwerper-adriaan-kok-1973-2024-bestonden-geen-onoplosbare-problemen-a4867749</guid>
      <pubDate>Fri, 4 Oct 2024 19:27:55 +0000</pubDate>
    </item>
    <item>
      <title><![CDATA[De oorlog maakte Carla Josephus Jitta (1931-2024) Joods]]></title>
      <description><![CDATA[<p>Westerbork, zomer 1944. De twaalfjarige Carla Josephus Jitta knijpt haar ogen halfdicht en kijkt naar de bloeiende paarse heide aan de overzijde van het prikkeldraad. Ze wil per se blijven zien hoe mooi de wereld is buiten het kamp, met haar oogharen filtert ze het lelijke weg. Zo blijft ze innerlijk vrij. Een paar weken eerder was ze om drie uur ’s nachts thuis bij haar pleegouders in Bussum uit haar bed gehaald en door een agent meegenomen naar het politiebureau. Terwijl ze daar liep met haar koffertje, het begon al licht te worden, trilden haar benen. Maar ze stelde zich voor dat ze in plaats van een bang Joods meisje lid was van de ondergrondse. Een verzetsheldin. Zo hield ze haar angst in toom. „Deze dapperheid en ijzeren geestkracht kenmerkten Carla,” zegt haar vriendin Ite Rümke. „Ze is niet ten onder gegaan.” De Tweede Wereldoorlog had een einde gemaakt aan de onbezorgde jeugd van Carla en haar twee jaar oudere broer Alfred. Hun ouders, Jo Josephus Jitta en Rosi Fleck, waren Joods, maar maakten deel uit van de vrijzinnig christelijke Remonstrantse Broederschap en hadden hun kinderen laten dopen. Later zou Carla zeggen: de oorlog heeft ons Joods gemaakt. Het was een intellectueel en cultureel georiënteerd Amsterdams gezin, dat in 1938 naar Naarden verhuisde. Jo verzamelde kunst en organiseerde tentoonstellingen en was medeoprichter van de Vereniging Vrienden van het Concertgebouw. Toen steeds meer Joden werden vervolgd, werden Carla en Alfred elders ondergebracht. Jo en Rosi zouden in januari 1943 onderduiken, maar werden voortijdig verraden. Ze werden vermoord in Sobibor. Via het Bussumse politiebureau en het beruchte SD-kantoor in de Amsterdamse Euterpestraat waren Carla en Alfred in kamp Westerbork terechtgekomen, met hun oma van moederskant, Eveline Fleck, ook remonstrants. Dat zij en haar broer de oorlog overleefden was te danken, daar was Carla van overtuigd, aan de doopbewijzen die op de valreep werden opgestuurd vanuit hun kerkgemeente in Bussum, getekend door H.J. Heering, predikant. Hij had ze moeten antedateren, want Carla en Alfred waren in werkelijkheid pas ná 1939 gedoopt, en dan telde het voor de nazi’s niet als bewijs van niet-Joods-zijn. Carla zou het document, dat ‘vodje papier’ zoals ze het zelf ooit noemde, de rest van haar leven koesteren, in een grijsgestreept stoffen zakje dat haar oma er speciaal voor had genaaid. Gedoopt of niet, Carla, haar broer en oma werden als ‘onderduikers’ gezien door de Duitsers. Vanuit Westerbork gingen ze op 4 september 1944 op transport naar Theresienstadt, het concentratiekamp in Tsjechië, voor velen het voorportaal van een van de vernietigingskampen. Vijf maanden zouden ze er blijven, hongerig, verzwakt en vervuild en in uiterste onzekerheid. Telkens vertrokken er transporten met gevangenen, altijd was er de angst om ook mee te moeten. „Haar sterke geloof in God hield Carla overeind”, zegt Joost Röselaers, predikant in Bussum en daarvoor in Amsterdam, waar hij Carla leerde kennen. Hij leidde de afscheidsdienst na haar overlijden begin deze maand. „Ze geloofde niet in een almachtige God die kon ingrijpen als Hij dat wilde, maar ze wist dat erover haar gewaakt werd. Dat diepe gevoel dat er ondanks alles van haar gehouden werd, was de basis van haar bestaan.” Toen er in Theresienstadt begin februari 1945 een oproep rondging onder de gevangenen om zich – vrijwillig – te melden voor een transport naar het vrije Zwitserland, was oma Fleck ervan overtuigd dat het een valstrik was. Ze weigerde mee te gaan. In haar in 2015 in eigen beheer uitgebrachte memoires Ik worstel en kom boven beschrijft Carla hoe haar grootmoeder uiteindelijk toch de trein instapte, in de volle overtuiging dat het haar einde zou betekenen. „Ze wilde haar kleinkinderen niet alléén de dood in sturen. Haar grote trouw ontroert me nog, als ik er aan terugdenk.” Carla zou later nog vaak in Zwitserland vakantie houden, en telkens proefde ze dan weer de paradijselijke vrijheid zoals ze die toen ervoer. Hoe ze haar leven na de oorlog oppakte, terug bij het gastgezin in Bussum, naar school ging, een opleiding volgde tot medisch analist, weer in het Amsterdam van haar jeugd ging wonen, een baan kreeg in het Binnengasthuis (later onderdeel van het Amsterdams Medisch Centrum), ging houden van de ziekenhuiswereld, vrienden maakte, verslingerd raakte aan de fotografie, geregeld het Concertgebouw bezocht en ‘vrij gelukkig’ werd, zoals ze in 2018 vertelde in een interview met NRC, is een klein wonder. „Ze was actief bezig om haar leven vorm te geven”, zegt Ceseli Josephus Jitta, een achternicht die Carla zeer nabij was. „Ze zag er ook altijd uiterst verzorgd uit. En als ik bij haar kwam lunchen, haalde ze het tafelkleed van damast en het zilveren bestek tevoorschijn, al aten we gewoon een boterham met kaas.” Ze had graag kinderen gewild en kleinkinderen, maar die kwamen niet. Ze kende periodes van neerslachtigheid, zoals toen haar broer Alfred, met wie ze zoveel had doorstaan, op 36-jarige leeftijd met zijn auto verongelukte. Twee keer kreeg ze tuberculose – bij elkaar was ze drie jaar ziek – beide keren moest ze zich weer het gewone leven in vechten. Om haar veertigste verjaardag te vieren nam ze alle kinderen van haar vrienden mee naar het Rijksmuseum. Volgens Ite Rümke, die daar ook bij was, hebben sommigen van hen het daar nóg weleens over. En op haar 46ste ontmoette ze weduwnaar Tom Gilliam, met wie ze tot zijn dood een latrelatie had. In 1960, op haar 31ste, was Carla in psychoanalyse gegaan. Dat had haar erg geholpen om het zware verleden te kunnen dragen. En het had ook geholpen om over haar oorlogservaringen te kunnen praten. Dat deed ze meer en meer, in Westerbork, nu een herinneringscentrum, op middelbare scholen, en tijdens 4 mei-herdenkingen. Ze gaf interviews en ging met een radiomaker in haar kielzog terug naar Theresienstadt. „Deze publieke optredens deden haar goed”, meent achternicht Ceseli Josephus Jitta. „Carla hoorde bij de remonstranten maar was ook Joods, of ze wilde of niet. Op deze manier gaf ze als het ware een positieve invulling aan haar Joods-zijn.” Ook op Bevrijdingsdag afgelopen jaar vertelde Carla haar verhaal, dit keer in de Remonstrantse kerk in Bussum, waar iemand tachtig jaar eerder zo moedig geweest was om met gevaar voor eigen leven tegen de Duitse bezetters in te gaan, door haar en haar broer een geantedateerd doopbewijs te bezorgen. Joost Röselaers was erbij als predikant. „Ze haalde haar doopbewijs uit haar tas en liet het rondgaan onder de aanwezigen en bedankte hen, de gemeente. Ik zag hoe belangrijk dit moment voor haar was, hoezeer het haar raakte. Ze was diep ontroerd.” Correctie 30-9-2024: Vermeld stond dat Gerrit Jan Heering, predikant en vredesactivist, het doopbewijs had geantedateerd. Dat was zijn zoon, H.J. Heering. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/09/27/de-oorlog-maakte-carla-josephus-jitta-1931-2024-joods-a4866974</guid>
      <pubDate>Fri, 27 Sep 2024 19:27:55 +0000</pubDate>
    </item>
    <item>
      <title><![CDATA[Als chef Gabriele Barbini (1997-2024) in de keuken stond, kwam iedereen graag werken]]></title>
      <description><![CDATA[<p>Als Gabriele (27) stond ingeroosterd, kwamen zijn collega’s met een glimlach werken in restaurant Héroine in Rotterdam, zegt eigenares Eva Eekman. „Hij had zeker het talent om verder door te groeien, en hij deelde graag zijn ideeën voor de toekomst. Hij droomde van zijn eigen restaurant.” Hij speelde met de gedachte dat in Nederland te openen, al kwam hij uit Italië, een land met een zeer rijke eetcultuur. Maar Gabriele wist dat de arbeidsomstandigheden in Italië een stuk slechter zijn, en dat wilde hij straks niet voor zijn eigen personeel. In Nederland had hij drie rustdagen per week, een luxe waar hij thuis in Italië alleen van kon dromen. Voor het zover was, en hij zijn eigen eetplek zou openen, wilde hij nog veel indrukken opdoen. Lol trappen bij een biertje met het keukenpersoneel na het laatste hoofdgerecht. Maar bovenal ook reizen. Gabriele Barbini was een nieuwsgierige jongeman, die volop in het leven stond en het gretig omarmde. Afgelopen zomer vloog hij nog met zijn beste vrienden uit Italië naar Spanje, maar in het nieuwe jaar stond een verdere bestemming op de radar. Gabriele wilde eens alleen op pad, naar Vietnam en Japan, om ook de oosterse keuken te ontdekken. Zijn jongere broer Giovanni en hij groeiden op in Fregene, een kustplaats niet ver van Rome. Hun ouders, Alessandro Barbini en Simona Paglioni, hadden elkaar daar bij hun werkgever Alitalia, de Italiaanse luchtvaartmaatschappij, leren kennen. In het familiehuis aan zee stond de deur altijd open. Het was een huis vol vreugde, muziek en eten, voor de vele vrienden die zouden langskomen. Toen Gabriele op zijn vijftiende zei dat hij de hotelschool Elena Cornaro in het Noord-Italiaanse stadje Jesolo wilde volgen, vermoedde zijn moeder eerst dat hij die keuze maakte om niet uit de boeken te hoeven studeren. Het gezin was enkele jaren eerder naar de gemeente San Donà di Piave, bij Venetië, verhuisd, waar vader Alessandro vandaan komt. Maar Gabriele vond op die school snel zijn passie. Hij raakte er enthousiast om te gaan koken op hoog niveau. De jonge Italiaan trok naar Milaan, daarna naar Frankijk en nog later naar Nederland. In Bourg-en-Bresse, niet ver van Lyon, ging hij aan de slag in een bistro van een chef die ook een restaurant met drie Michelinsterren had. De stiel leren in Frankrijk kwam met een prijs. Gabriele sloofde zich uit in de keuken, logeerde in een piepklein kamertje en sprak geen woord Frans. Hij belde soms huilend naar huis, en vertelde hoe de chef hem kleineerde. „Op een dag, op je eigen plek, zal jij jouw eigen personeel veel beter behandelen”, antwoordde zijn vader. Gabriele zette door en zou nog een jaar koken in een sterrenrestaurant in Lyon. Na afloop beheerste hij niet alleen de technieken van de Franse cuisine, maar ook de taal. De coronapandemie dreef hem terug naar San Donà di Piave. In het zwaar getroffen Italië was de lockdown buitengewoon streng. Voor Gabriele betekende de lockdown een periode van creativiteit. Er was eindelijk tijd. Om met zijn ouders en broer Giovanni bij te praten, samen te koken, gitaar te spelen en te schilderen. Gabriele eiste een kamer van het ouderlijk huis op als atelier. Toen hij aan het schilderen sloeg, leverde dat prompt één nieuw werk per dag op. Doorgaans vloeiden bontgekleurde, uitbundige en een tikje psychedelische schilderijen uit zijn penseel. En zodra het weer kon, werd Gabriele koerier bij de pizzeria naast het gebouw waar hij woonde. Stilzitten was niet zijn ding. Toen reizen weer mocht, smeedde Gabriele met zijn toenmalige vriendin het plan om een poosje in Amsterdam te verblijven. De stad bleek onbetaalbaar, en dus werd het plan B: Rotterdam. Hij ging aan de slag in de keuken van Putaine, een restaurant uit het ‘fine dining’-segment, waar à la carte werd gewerkt. Lange uren, veel medewerkers. Onlangs stapte hij over naar Héroine, van dezelfde eigenaars, maar iets intiemer. Er werd met menu’s gewerkt, en dat lag hem beter. De eigenaars waren blij dat Gabriele aan boord bleef. Met werkmaatjes en vrienden gaan skaten, surfen, wijnen, eten of samen stappen op Koningsdag: zijn sociale agenda was altijd volgeboekt. Via gemeenschappelijke vrienden van een wijnbar werd hij voorgesteld aan Annemarie Scheij, zijn toekomstige huisgenoot. Annemarie had het gevoel dat Rotterdam steeds onveiliger werd, maar met Gabriele in huis schudde ze dat gevoel weer van zich af. Ze werden meer dan zomaar twee onbekenden die samen de huishuur deelden. Het huurhuis werd een thuis. En al had Gabriele nog vooraf beweerd dat hij in zijn vrije tijd liefst van al eten bestelde, daarna zou hij voor haar nog talloze keren in de kookpotten roeren. Voor de kamerplanten zorgen, net zoals hij voor zijn huisgenoot zorgde. Met zijn gitaar sfeer maken in huis. En tijd uittrekken om samen leuke dingen te doen. „Hij was niet zomaar een expat die hier even kwam toeven”, zegt Annemarie. „In Rotterdam kreeg Gabriele wortels.” Hij ging houden van Nederland. Van het respect voor andere mensen, voor de werkcultuur en voor de regels. Gabriele stond ervan versteld dat je ook iets te veel kon betalen aan je verzekeraar, en dat die je de overtollige som dan ook terugbetaalde. Nederland leek de ideale maatschappij. Het enige wat ontbrak, was de Italiaanse zon. In Nederland werden de regels nageleefd, dacht Gabriele, en de fietser is er koning. En dus fietste hij elke werkdag ontspannen naar zijn shift bij Héroine. ’s Nachts fietste hij ook weer terug – het was tenslotte nog geen vijf minuten van huis. Ook op 1 september, na het laatste hoofdgerecht in het restaurant en het afsluitende drankje met de collega’s, sprong Gabriele op de fiets naar huis. Een dronken bestuurder, die ook nog veel te hard reed, schepte hem, en reed door. De buren klagen al geruime tijd dat hun straat soms op een racebaan lijkt. Ook wie Gabriele niet kende, reageert verslagen. Een inzamelactie om zijn lichaam naar Italië over te brengen, leverde in korte tijd meer dan 33.000 euro op. Velen van de meer dan 600 donateurs hebben Gabriele niet persoonlijk gekend. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/09/18/als-chef-gabriele-barbini-1997-2024-in-de-keuken-stond-kwam-iedereen-graag-werken-a4866234</guid>
      <pubDate>Wed, 18 Sep 2024 19:27:56 +0000</pubDate>
    </item>
    <item>
      <title><![CDATA[Derk Wessels (1972-2024) werd weleens onderschat, maar vond zijn plek in de ‘outsider art’]]></title>
      <description><![CDATA[<p>Derk kende Utrecht. En Utrecht kende Derk. De invloed van zelfverklaard ‘kunstmongool’ Derk Wessels verbaast zijn familie nog iedere dag. Aan de telefoon vertelt moeder Trees Wessels over de vele kaarten en brieven die in de bus vallen sinds het overlijden, eind juli, van haar middelste kind. Hij was 51 jaar. „Wildvreemde mensen laten weten dat ze Derk kennen uit de stadsbus die hij regelmatig nam. Een mevrouw schreef dat hij altijd een stoel voor haar vrijhield. En een ander vertelde dat iedereen meteen vrolijk werd als Derk de bus in stapte omdat hij hardop vertelde wat voor mooie dingen hij op straat voorbij zag komen. Ik had geen idee dat zijn reikwijdte zo groot was. Veel groter dan wat ik zag of kende.” Derk Wessels is een bekende naam in de wereld van de art brut – kunst van autodidacten met een beperking – én in het expressionistische kunstcircuit. Zijn kleurrijke tekeningen, lino’s en schilderijen van fantasiedieren, bloemen en landschappen bevinden zich in collecties in binnen- en buitenland. Zijn werk is onder meer te zien in het Museum van de Geest in Haarlem, het H’Art Museum Amsterdam en op diverse plekken in Japan en het Verenigd Koninkrijk. In zijn geboortestad Utrecht zijn drie van zijn werken uitvergroot tot muurschilderingen, door graffitikunstenaar JanIsDeMan: „Ik vind het heel vet als mensen een glimlach op hun gezicht krijgen van mijn werk. Dus ik ben dankbaar dat ik de kans kreeg om muurschilderingen van Derks werk te maken. Zijn kunst heeft een enorm vrolijke vibe.” Derk Wessels werd in 1972 geboren met het syndroom van Down én ernstige hartproblemen. „Mijn broertje was drie van de vier weken ziek toen hij klein was”, vertelt zijn oudere broer Maarten Wessels. „Had hij geen bronchitis, dan was het wel longontsteking.” In 1976 werd hij geopereerd door de befaamde Zuid-Afrikaanse hartchirurg Francis Hitchcock in het Utrechtse Wilhelmina Kinderziekenhuis. „Sindsdien is Derk nooit meer ziek geweest.” Als kleuter ging Derk naar een dagopvang voor kinderen met een beperking. Maar hij kwam iedere dag gehavend uit het taxibusje, omdat er ook een nogal agressief jongetje in de bus zat. Toen zijn moeder zag dat Derk bovendien veel meer leerde van zijn twee jaar jongere zusje Marieke dan op de opvang, regelde zij dat Derk met zijn zusje mee kon naar de kleuterschool. „Dat ging wonderwel”, vertelt zij. Toen Marieke naar de basisschool ging, zochten zijn ouders een nieuwe plek voor Derk. Uiteindelijk vroegen ze een Utrechtse onderwijsinspecteur om raad, en die stuurde de familie naar de Dr. Bosschool, die „niet bang voor een experiment” was, vertelt Trees Wessels. „En zo mocht Derk op zijn achtste naar de eerste klas; nu groep drie. Hij was, voor zover ik weet, in Nederland het eerste kind met het Downsyndroom dat naar de gewone basisschool ging. Derk kreeg een eigen vakkenpakket en leerde lezen en schrijven. De school was fantastisch. Derk ging naar feestjes van kinderen uit zijn klas en mocht buitenlandse nieuwkomers Nederlandse woorden leren uit plaatjesboeken. Echt geweldig.” In het gezin Wessels werd Derk net zo behandeld als zijn broer en zus. En dus zwierf ook hij in de vakanties urenlang door de Italiaanse Dolomieten. Broer Maarten lacht hard: „Op zo’n tocht arriveerden we in een berghut en een mevrouw nam aan dat wij alleen de laatste paar honderd meter vanaf de parkeerplek hadden gewandeld. Dus wij vertelden dat we uit het dal kwamen en vijf uur hadden gelopen. Die mevrouw prikte haar vinger vlak onder de neus van Derk en zei: ‘Toch niet met hem?’ Derk stak vervolgens zijn tong uit, keek zo scheel mogelijk en stak zijn middelvinger op. Die vrouw deinsde achteruit. Mijn ouders boos: want van wie had-ie dat gebaar geleerd? ‘Van broertjebroer’, zei Derk. Waarop ik op mijn donder kreeg en Derk een ijsje.” Na de basisschool ging Derk naar het voortgezet speciaal onderwijs. Toen hij bijna achttien was, vroeg zijn moeder aan zijn docent wat de mogelijkheden voor haar zoon waren. Zelf dacht zij aan de sociale werkplaats of een baan bij de gemeentelijke plantsoenendienst – toen het standaardwerktraject voor jongeren met het syndroom van Down. De docent achtte dat te hoog gegrepen. „Ik was woest. Derk was een heel sociaal kind en kon geweldig tekenen.” Zij en haar man Peter lieten het er niet bij zitten. Toen ze hoorden dat Reinaerde, een zorgorganisatie voor mensen met een beperking, een atelier ging opzetten, regelden ze dat Derk een dagje mocht komen kijken. „Hij is meteen gebleven”, zegt beeldend kunstenaar en begeleider Bert de Groot. „Hij leerde met nieuwe materialen werken en ontdekte nieuwe technieken.” De Groot roemt Wessels eigenheid. „Derk had een heel eigen wijze van naar de wereld kijken. Eentje die ik niet altijd begreep. Dan had hij bijvoorbeeld iets gezien bij Goede Tijden Slechte Tijden en dat leidde tot een kunstwerk. Derk schiep zijn eigen, parallelle wereld. In het begin tekende hij veel vrouwen; hij was dol op blonde vrouwen met blauwe ogen. Vlak naast het atelier was een schapenweide en we daagden hem uit om schapen te gaan tekenen. Hij kwam terug met iets wat totaal niet op een schaap leek. Daarmee geconfronteerd keek hij heel zielig en zei vervolgens heel zelfverzekerd: ‘het zijn schaapvogels’.” Lachend: „De gedrukte exemplaren van die lino’s zijn allemaal uitverkocht.” Wessels’ werk nam vrij snel een vlucht. In 2006 kreeg hij een overzichtstentoonstelling in het Centraal Museum in Utrecht. Toenmalig artistiek directeur Pauline Terreehorst noemde zijn werk ‘heel stevig en origineel’. Twaalf jaar later werd hij benoemd tot Ridder in de Orde van Oranje-Nassau. „Derk was een zelfbewuste persoonlijkheid met een heel bijzondere gave”, memoreert oud-burgemeester van Utrecht Jan van Zanen. „Met geen woord repte de burgemeester tijdens de uitreiking over Derks handicap”, vertelt broer Maarten. „Hij werd geprezen om zijn werk. En zijn internationale bekendheid. Geweldig.” Derk Wessels stopte twee jaar geleden met tekenen en schilderen. Zoals meer mensen met Down kreeg hij op jonge leeftijd de ziekte van Alzheimer. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/09/13/derk-wessels-1972-2024-werd-weleens-onderschat-maar-vond-zijn-plek-in-de-outsider-art-a4865304</guid>
      <pubDate>Fri, 13 Sep 2024 19:27:56 +0000</pubDate>
    </item>
    <item>
      <title><![CDATA[Theo Heuft (1935-2024) kwam nooit helemaal over het verlies van Yab Yum heen]]></title>
      <description><![CDATA[<p>„Toen ik over Yab Yum hoorde, dacht ik: mijn hemel, dit is perfect: een high class bordeel”, zegt oud-bezoeker John in de documentaire Yab Yum (2021) van Anna van ’t Hek. „Er hing een exclusieve sfeer die je gewoon niet kon uitleggen, het was heel bijzonder. En het was net als in Las Vegas: wat gebeurt in Yab Yum, blijft in Yab Yum.” Zei je Yab Yum, dan zei je Theo Heuft. Heuft, die vorige maand op 89-jarige leeftijd in zijn slaap overleed, bestierde de door hem opgerichte „prachtzaak” – hij nam het woord ‘bordeel’ geregeld in de mond maar sprak liever van ‘nachtclub’ of ‘gentlemen’s club’ – 23 jaar. Daar had hij graag nog 23 jaar aan vastgeplakt, maar de penoze besloot anders, schreef hij in 2009 in zijn autobiografie Yab Yum. Theo Heuft wordt in 1935 geboren in een katholiek middenklassegezin in Amsterdam Oud-West. In zijn autobiografie vertelt hij hoe het gezin tijdens de hongerwinter in 1944 inventief leert zijn. Vader Heuft stookt illegaal jenever om bij te verdienen, Theo en zijn broer jatten ’s nachts geteerde houtblokjes vanonder de tramrails om te gebruiken als brandhout. Al voor zijn tiende ontwikkelt hij een eigenschap die belangrijk is voor de rest van zijn leven: overleven in moeilijke omstandigheden. Heuft is, zoals hij later in interviews niet vaak genoeg kan herhalen, erg slecht op school en drijft zijn docenten tot wanhoop. Niet dat hij lui is: als kind helpt hij al mee in de bierhandel van zijn oom, de limonadefabriek van zijn vader en de slijterij van zijn moeder. „Ik heb geen leuke jeugd gehad, eigenlijk helemaal geen jeugd”, schrijft hij. Iedereen is altijd aan het werk, zondag gaan ze naar de kerk en vrije tijd blijft er niet over. Als Heuft negentien is sterft zijn vader voor zijn ogen aan een hartstilstand, 52 jaar oud. Hij belt zijn moeder op, die onmiddellijk naar de limonadefabriek komt. „Geloof het of niet, maar zij stond een paar uur later alweer in haar winkel achter de toonbank”, aldus Heuft. „Zij heeft die dag geen traan gelaten. Het werk moest doorgaan.” Heuft wil absoluut niet zoals zijn ouders leven en begint te gokken, want dat, zo schrijft hij „beloofde in elk geval de kans op een ander leven”. Maar het mondt uit in een verslaving „die ik mijn ergste vijand nog niet gun”. Het is, net als meerdere geflopte zakelijke ideeën een vorm van vluchten: „Ik deed het omdat ik heel graag en snel me de luxe wilde kunnen permitteren waar ik altijd van gedroomd had.” Een tijdlang werkt Heuft in de bierverkoop en in casino’s, maar in 1973 maakte hij de overstap naar de seksbusiness. Via een vriend weet hij in 1973 een voormalig casinopand op het Westeinde, tegenover De Nederlandsche Bank, op de kop te tikken en opent er de Bayadera, het eerste luxueuze bordeel van Amsterdam. Heuft huurt taxichauffeurs in om klanten te werven onder passagiers. Drie jaar later opent Heuft zijn beroemdste bordeel, in een 17de-eeuws grachtenpand op het Singel 295. Alles moet er „luxer dan luxe” ogen, in tegenstelling tot wat er op de Wallen gebeurt. In Yab Yum moet alles klasse ademen en mag geld geen rol spelen. Dan heeft hij ook geen last van concurrentie, zo redeneert hij. Zelfs de wijnglazen moesten de allerduurste zijn, wanden waren bekleed met rood fluweel en er kon hem niet genoeg goudkleurigs zijn – het bleef een bordeel. De entree is 75 gulden, wie met een prostituee naar boven wil betaalt 300 gulden. Drank is gratis, behalve champagne – die in flessen van 350, 450 of 550 gulden komt. Dat de clientèle doorgaans zeer vermogend is, heeft nog een voordeel: „Niemand wilde geld van je lenen, want iedereen daar was succesvol”, aldus voormalig klant John in de documentaire. „Je was echt onder elkaar.” Bekend is dat er in die tijd vooral rijke ondernemers en buitenlandse zakenreizigers komen. Ook doen veel beroemdheden de club aan. Een vaak herhaald verhaal is dat er een volledig Italiaans voetbalelftal komt, als beloning voor hun wedstrijdwinst. Heuft blijft nieuwe concepten rond Yab Yum bedenken maar heeft daarmee weinig succes. Zijn verklaring daarvoor: „Het was niet luxer dan luxe.” Uitbreiding van Yab Yum naar Eindhoven, Uden en Nijmegen en een overname van het Oriental Palace in Breukelen mislukken. Maar de tent in Amsterdam is een groot succes. Eind jaren tachtig heeft de Amsterdamse onderwereld het etablissement inmiddels gevonden als discrete vergaderlocatie. De beruchtste topcrimineel van dat moment, Klaas Bruinsma, is er geregeld te vinden. Als hij een keer een nummer van Pink Floyd wil horen en de manager zegt dat hij even moet wachten tot een ander liedje voorbij is, krijgt hij meteen een pistool tegen zijn hoofd gedrukt. Op een andere avond waarop Bruinsma een geschil heeft met andere drugsbazen slaan de ruziënde criminelen de hele club kort en klein. Schade: drie ton. „Maar ik kon niet naar de politie”, schrijft Heuft . „Bij zulke zware jongens is het dan afgelopen met je.” Klaas Bruinsma, die voor veel problemen zorgt voor Heuft, wordt in 1991 geliquideerd. Dit zorgt slechts kort voor rust. Andere drugsbaronnen als Sam Klepper en John Mieremet beginnen Yab Yum te bezoeken en druk uit te oefenen op Heuft. „Zij dachten dat wat ik deed bij hun hoorde”, schrijft hij. „ De onderwereld was de baas in Amsterdam, en niet het wettelijk gezag.” Heuft mag graag de stoere man uithangen – „heel mijn leven had ik de rand van het wettelijk toegestane opgezocht, geopereerd in dat spannende, grijze gebied”, schrijft hij in 2009 – tegen de zware misdaad is hij niet opgewassen: „De littekens die ze bij me achterlieten zullen nooit meer verdwijnen.” Uiteindelijk persen Klepper en Mieremet Heuft af om hem te dwingen zijn zaak van de hand te doen. Uit vrees het anders niet te overleven, verkoopt hij Yab Yum in 1999. In 2007 – Klepper en Mieremet zijn inmiddels geliquideerd – trekt de gemeente de vergunning van het bordeel in. Heuft vertrekt met zijn derde vrouw naar de Bourgogne, waar ze een oude ijzersmederij ombouwen tot chambre d’hôtes. Heuft komt nooit helemaal over het verlies van Yab Yum heen, maar, zo schrijft hij in zijn autobiografie: „Samen met mijn vrouw geef ik nu gelegenheid tot datgene wat mensen misschien wel het allerliefste doen in bed: slapen.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/07/03/theo-heuft-1935-2024-kwam-nooit-helemaal-over-het-verlies-yab-yum-heen-a4858508</guid>
      <pubDate>Wed, 3 Jul 2024 19:27:56 +0000</pubDate>
    </item>
    <item>
      <title><![CDATA[Oud-politieman Wim Leeman (1930-2024) was een pionier – binnen de lijntjes]]></title>
      <description><![CDATA[<p>Kleindochter Sanne Boevé stuurt na ons gesprek een video van haar opa. Hij staat in zijn toilet – ‘het kleinste museum van Almere’ – met een vriendin van Boevé. De muren hangen vol foto’s en andere herinneringen. De oud-politieman wijst naar een straatnaambordje en vertelt in het filmpje glunderend hoe hij met zijn ‘halfzatte kop’ het bordje Bivak heeft gejat. „Gewoon de paal uit de grond gerukt en dat bordje er thuis afgehaald.” Hij vertelt ook hoe hij aan het huisnummerbordje 2 is gekomen, het huisnummer dat op zijn tijdelijke woning prijkte. In het toilet wordt hard gelachen. Het Bivak, een naam die door Leeman was bedacht, was een kampement met acht luxe stacaravans. Het water uit de kraan was soms roestig. Iedereen had een gastank achter de caravan en er was slechts één toegangsweg. Hier woonden eind 1975 de kwartiermakers van Almere. „Die mensen waren uitgezocht door landdrost Will Otto, zeg maar de burgemeester van het nog fictieve Almere”, vertelt geschiedschrijver en vriend Jak Boumans. „In het kampje woonden mensen die voor de GGD werkten, voor een elektriciteitsmaatschappij, voor de PTT, de politie en een bode van de Rijksdienst IJsselmeerpolders.” Wim Leeman was in 1973 gepromoveerd tot rayoncommandant van de Zuidelijke IJsselmeerpolders, het gebied tussen de Knardijk en de Hollandse Brug. De plek waar Almere moest ontstaan. „Wim was een natuurman dus hij genoot van de ruigte en de elementen. En vond het heerlijk om in zijn Land Rover rond te scheuren”, vertelt Boumans. „Toen het gebied één grote bouwplaats werd, moest hij samen met zijn twee collega’s aan de bak. Vanaf dat moment kreeg hij te maken met diefstal en andere misdrijven. Tot die tijd had hij geen donder te doen. Ja, hij beboette wel eens een stroper. Of controleerde iemands visakte. Maar dat was het wel.” Voor Leeman kwam de promotie op een perfect moment. De geboren Utrechter was in 1970 vanwege zijn werk met zijn gezin naar Lelystad verhuisd. Daar liep zijn huwelijk op de klippen. Bij toneelvereniging Isolemento ontmoette hij de dertien jaar jongere Don van der Woude en samen vertrokken zij naar het Bivak. Niet veel later trok zijn jongste dochter Nicolet bij hen in. „Mijn oudste zus woonde al zo’n beetje op kamers en is daarom niet meegegaan”, vertelt zij. „Scheiden was in die tijd heel bijzonder, en bij je vader wonen helemaal. Ik had het heerlijk. Ik weet nog dat ik was gevallen en naar huis rende. Don omhelsde mij waarop ik haar bedankte; ze was zo lief. Dat kende ik helemaal niet.” Nicolet Leeman noemt haar vader zorgzaam. Stoer. Een levensgenieter. Diplomatiek ook. En iemand die zijn kinderen alle vrijheid van de wereld gunde. „Hij vond het fantastisch toen ik op mijn 25ste op cruiseschepen ging werken en jarenlang weinig thuis was”, vertelt zij. Een heel andere reactie dan die van zijn ouders toen hij naar Engeland wilde omdat hij een Engels meisje had ontmoet. Zijn ouders wilden daar niets van weten. „Zijn vader dreigde zelfs dat zijn moeder het niet zou overleven als haar enige kind naar Engeland zou gaan. Heel manipulatief.” Wim Leeman groeit op in de Utrechtse Geuzenwijk. Zijn vader is kleermaker en zijn moeder huisvrouw en rechterhand van haar man. De familie heeft het goed. Zelfs de eerste jaren van de oorlog. Eind 1944 wordt het steeds lastiger om aan eten te komen. En wordt zijn vader opgepakt bij een razzia en naar Zevenaar getransporteerd om daar loopgraven en tankgrachten voor de Duitsers te gaan graven. Als Wim en zijn moeder via een briefje van vader horen dat er in Zevenaar wél voedsel is, gaan ze samen met een vriendje van Wim die kant op en wonen maandenlang in een kelder van een villa. Voor het vertrek uit Utrecht geven ze de sleutel van hun huis aan een buurvrouw. Als op 7 mei 1945 Utrecht wordt bevrijd, loopt het gezin terug naar de Domstad. Daar wacht een leeggeroofd huis. Er ligt alleen nog een tafelkleed. Zelfs de tulpenbollen in de tuin zijn verdwenen. Na de oorlog gaat Leeman naar de ambachtsschool. Zoals veel jongens in zijn omgeving komt hij bij het Werkspoor terecht, de Utrechtse fabriek waar treinen, bruggen, trams en bussen werden gemaakt. Wims hart ligt bij de politie. Vooral de verkeerspolitie. Hij is dolblij als hij op z’n 28ste aan de opleiding kan beginnen. „Mijn vader was niet van de burenruzietjes en dat soort gedoe”, vertelt dochter Nicolet. „Mooi gepoetste auto’s en paarden trokken hem veel meer. Het verkeer is in zijn carrière de rode draad geweest.” Als zijn werk in Almere steeds meer gaat bestaan uit ‘gedoe met mensen’, gaat hij in zijn geboortestad werken als hoofd van de Verkeersgroep van de Rijkspolitie. En een paar jaar later wordt hij plaatsvervangend groepscommandant van de Verkeersgroep in Amsterdam. Omdat hij per se commandant wil worden vóór zijn pensioen, verhuist hij voor die baan naar Middelburg. „Niet echt een succes”, zegt zijn dochter. „Hij had niks met Zeeland en ook niet met de Zeeuwen.” Op zijn 59ste gaat Leeman vervroegd met pensioen en verhuist met Don naar Drenthe. „Mijn opa begon daar een kleine boerderij. Don was van de tuin en hij van de dieren”, vertelt kleindochter Sanne. Pasen in Drenthe is een groot feest. Drie weken voor de familie arriveert, stopt Wim eitjes in de broedmachine zodat de kuikentjes uit de eitjes kruipen als de familie Pasen komt vieren. Wim en Don gaan veel op reis. „Naar Zuid-Afrika, Sri Lanka, Maleisië, Indonesië en Thailand”, vertelt Boevé. „Verre reizen, maar niet heel avontuurlijk. Ze zaten vaak een paar maanden op dezelfde plek. Mijn opa was avontuurlijk, maar wel binnen de kaders.” Twintig jaar geleden keren de twee terug naar Almere. In 2016 overlijdt Don. Nadat de relatie van Boevé dat jaar is gestrand, gaat zij elke dinsdag bij haar opa eten. „Vaak nam ik vrienden of collega’s mee. Zij genoten van zijn verhalen, de fotoboeken en zijn gastvrijheid.” Tijdens corona verslechtert de gezondheid van de oud-politieman en in 2023 verhuist naar een woonzorgcentrum. Daar overlijdt Wim Leeman op 24 mei, 94 jaar oud. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/06/27/oud-politieman-wim-leeman-was-een-pionier-binnen-de-lijntjes-a4857640</guid>
      <pubDate>Thu, 27 Jun 2024 19:27:57 +0000</pubDate>
    </item>
    <item>
      <title><![CDATA[Piet Raphael (1971-2024) was in Den Haag zoveel meer dan een leraar Engels]]></title>
      <description><![CDATA[<p>Ze schrokken enorm. Op maandag 4 maart kregen de leerlingen van het Haags Montessori Lyceum aan het begin van het vijfde lesuur van hun docenten te horen dat Piet Raphael die nacht was overleden. Raphael was leraar Engels, maar hij was veel meer: een geliefde coach, een niet te stuiten verhalenverteller, supporter van elke leerling met wie hij in contact kwam én het creatieve brein achter de op handen zijnde eindejaarsmusical, Odysseus, Odysseus. De repetities waren in volle gang, Raphael maakte lange uren met de acteurs en de band en het technisch team – hoe moest dit nou? De schooldag werd vervroegd afgesloten, leerlingen dropen huilend af. Ze herpakten zich – maar pas nadat er voluit en collectief was gerouwd. Tientallen tieners maakten hun opwachting tijdens de wake in Raphaels Haagse woning. Op zijn uitvaart in een volle Nieuwe Badkapel in Scheveningen vormden honderden HML’ers een erehaag. Raphaels oudere broer Erik vermeldde in zijn toespraak dat Piet was gestorven aan een hartinfarct. Hij was 52 jaar, partner van Terttu van Lynden, vader van Louka (15) en Bobby (11) en in zijn vrije tijd een gepassioneerd muzikant: voor hem was elke dag te kort. „Het Centraal Schriftelijk Eindexamen is een overbodig gedrocht”, luidde de kop boven een opiniestuk van Piet Raphael dat op 21 mei 2022 in Het Parool verscheen. Na vijftien jaar in het middelbaar onderwijs – vanaf 2006 op het Gymnasium Haganum en sinds 2019 op het HML – en „minimaal vijftig examenklassen” kon hij met gezag concluderen dat dat ene examen waarin „in een paar uur 50 procent van het eindcijfer bepaald werd” voor maandenlange stress zorgde. Voor veel leerlingen was het Centraal Schriftelijk Eindexamen een van „cortisol, adrenaline en slaaptekort” vergeven trauma, en het hele eindexamenjaar een „strafkamp” vol toetsen. En dat terwijl feitenkennis een achterhaald leerdoel was geworden, aldus Raphael. Dankzij laptop en telefoon had een kind alle feiten dag en nacht binnen handbereik. De rol van de leraar werd daarmee die van „katalysator”, iemand die leerlingen verder op weg helpt naar hun eigen talent – het liefst zonder bemoeienis van welke instantie dan ook. Waarom die cijfer- en controledwang? Zelf liet Raphael leerlingen liever een goed boek lezen dan de verplichte lesonderdelen af te vinken. Op het HML kreeg hij de kans om de Engelstalige boekencollectie te helpen actualiseren; voor hem een belangrijke reden om na dertien jaar van het Haganum naar het Haags Montessori Lyceum over te stappen. Oud-leerlingen van beide scholen herinneren zich Raphaels lange monologen over zijn lievelingsauteurs: Chaucer, Shakespeare, Austen en Dickens, maar ook Agatha Christie en A.A. Milne (Winnie the Pooh). George Orwells 1984 was een must. Simon (18, HML): „Piet was zo gepassioneerd dat je dingen die je echt niet interessant vond interessant ging vinden, alleen omdat hij het zo blij kon vertellen.” De tweede rode draad in Raphaels didactiek vormde de muziek. „Ik ontmoette Piet toen ik nog op de basisschool zat”, vertelt oud-leerling Guus van Diemen (23). „Ik mocht met mijn broer mee naar een open dag op het Haganum, en Piet en zijn vader Joe hadden er kennelijk lucht van gekregen dat ik trombone speelde, want ze kwamen op me af: ik was precies wat ze zochten voor het schoolorkest. Alles aan die dag was indrukwekkend, en in Piet herkende ik dezelfde urgentie om muziek te maken.” Raphael was zelf oud-leerling van het Haganum, net als zijn vader afgestudeerd in Engelse taal- en letterkunde en ook wat zijn alomvattende liefde voor muziek betreft helemaal het kind van zijn ouders. Zijn moeder Nora Tours had conservatorium gedaan en gaf zangles aan huis; vader Joe schreef en regisseerde op het Haganum de eindejaarsmusicals, dirigeerde het schoolorkest en organiseerde elke zomer een muziekkamp waarbij zo’n zestig leerlingen kampeerden op het grasveld rond het familiehuis in het Franse Avalon. Eenmaal als docent in dienst bij zijn oude middelbare school nam Piet Raphael al die taken in een voor buitenstaanders opmerkelijke harmonie van zijn vader over en gaf er zijn eigen draai aan. Onder zijn leiding groeiden de Haganum-musicals uit tot megaproducties: voor elke leerling met wie hij toevallig in gesprek raakte schreef hij er een rol bij, totdat er honderden kinderen op het podium stonden. Een hoogtepunt was My Perfect Little Pretty World (2015), waaraan 531 kinderen meededen – meer dan de helft van de school. Ouders en docenten hielpen mee achter de schermen, en voor de uitvoeringen van de urenlange epossen werd het Zuiderstrandtheater afgehuurd. Na afloop was Raphael ondanks zijn enorme energie „kapot”, aldus Guus van Diemen: hij gaf zich helemaal. „Leerlingen zijn mensen die als mens behandeld moeten worden: met liefde en persoonlijke aandacht”, schreef Raphael in 2022 in Het Parool, en daar leefde hij naar: hij kwam over als een vriend die toevallig voor de klas stond. Piet was gewoon Piet, vertellen oud-leerlingen, hij gaf niet om status en werd zelden tot nooit kwaad. Alleen wie overduidelijk niets uitvoerde, kreeg dat in heldere taal te horen. Floris (15, HML): „Hij zei altijd dat je moest geloven in jezelf en vertrouwen hebben dat je het kon.” Ryan (16, HML): „Piet heeft ooit tegen mij gezegd: ik zal altijd trots op je zijn voor de dingen die jij kan en doet in je leven.” Buiten schooltijd bracht Raphael graag lange avonden in de muziekstudio door. Als kind kreeg hij klassieke vioolles en lag hij met zijn broer Erik als in trance in de woonkamer naar Pink Floyd te luisteren; ook als volwassenen bleven ze muziektips uitwisselen, al bleef de liefde bij Erik „vooral passief”. Piet bleek een multitalent: ongeschikt voor de tunnelvisie die een carrière als beroepsmuzikant met zich meebrengt, maar altijd bezig met gitaar spelen, zingen, schrijven en jammen, in stijlen die varieerden van funk tot (space-)rock en dance. Hij speelde in verschillende Haagse bands en vormde sinds 2020 met oud-leerling Guus van Diemen het duo Machina Volante. Hun zesde album, De Vliegende Machine, werd op 11 mei postuum gepresenteerd. „Dan ga ik vliegen…”, zingt Piet, ‘Don Pedro’ voor zijn muziekvrienden, met Haagse tongval op het laatste nummer. „Vliegen door de lucht…” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/06/19/piet-raphael-1971-2024-was-in-den-haag-zoveel-meer-dan-een-leraar-engels-a4856940</guid>
      <pubDate>Wed, 19 Jun 2024 19:27:57 +0000</pubDate>
    </item>
  </channel>
</rss>
