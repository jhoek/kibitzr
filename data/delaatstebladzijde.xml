<?xml version="1.0" encoding="utf-8"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Advocaat Michaïl Wladimiroff (1945-2025) stond in het Joegoslavië-tribunaal Tadic en Milosevic bij]]></title>
      <description><![CDATA[<p>‘Onvergetelijke djedoushka” stond in de rouwadvertentie voor jonkheer Michaïl Wladimiroff. „Ik heb hem nooit opa genoemd, maar altijd djedoushka”, zegt zijn oudste kleindochter Juliana Beekenkamp (25). „Hij was de liefste djedoushka van de hele wereld. Altijd grapjes maken, een twinkeling in zijn ogen en hij nam ons als kinderen altijd serieus. Je voerde gesprekken met hem, geen discussies.” De op 80-jarige leeftijd overleden strafpleiter Wladimiroff was „slim, bescheiden, precies en welbespraakt”, zegt zijn oud-kantoorgenoot Gerard Spong. „Hij had een enorme kennis van het strafprocesrecht.” Na de Russische Revolutie vluchtten de grootouders van Michaïl (Mischa) Wladimiroff in 1921 met hun twee zoons naar Soerabaja, Nederlands-Indië, waar zijn grootvader als scheepsbouwkundig ingenieur werkte. Zijn vader ging in de jaren dertig in Nederland studeren. Hij trouwde met de Friezin Elly Faber en ze kregen drie zoons. Michaïl Wladimiroff was de jongste. Wladimiroff koesterde zijn Russische roots. In de la van zijn bureau lag een zakje aarde uit het Russische keizerrijk. De laatste tien jaar van zijn leven werkte hij aan een boek over zijn familie. „We kregen het niet meer op tijd bij de drukker, maar op zijn sterfbed hebben we hem nog een gekopieerd exemplaar kunnen geven”, vertelt zijn oudste dochter Anousja. „Het was zijn levenswerk geworden.” In de eerste klas van het Vrijzinnig Christelijk Lyceum in Den Haag was Michaïl Wladimiroff opvallend klein. Hij had een bril met dikke glazen en hij stotterde. „Hij kon soms dapper doen om erbij te horen”, vertelde zijn vriend Willem van Doorn in 2001 in een gesprek met NRC Handelsblad. „We mochten bijvoorbeeld niet van het plein af in de pauze. Mischa deed dat wel, hij haalde brood en kroketten voor ons bij een winkel in de buurt.” Maar hij hoorde er niet echt bij. Van Doorn: „Ik denk dat we daarom bevriend waren, ik was ook een einzelgänger.” Op de middelbare school bleef hij in de tweede klas drie keer zitten. Zijn ouders stuurden hem naar een particulier instituut, hij deed staatsexamen hbs. In die tijd lieten zijn vrienden hun haar groeien en gingen spijkerbroeken dragen. Michaïl Wladimiroff deed er niet aan mee. Hij droeg colberts en corduroy broeken. Na zijn eindexamen koos Wladimiroff voor een functie als Kort Verband Vrijwilliger bij Defensie. Hij was zes jaar in dienst, studeerde rechten in Leiden, trouwde met Hansje Nater en werd in 1967 vader van Anousja. Drie jaar later werd hun tweede dochter Mariska geboren. Toen hij advocaat was, had hij soms spijt dat hij nooit lid was geweest van het studentencorps; collega’s hadden als corpslid leren debatteren. „Aan de andere kant is het ook wel goed zo”, zei Wladimiroff daar zelf over. „Ik heb van nature de neiging om wat arrogant te zijn. Dat zou dan verder ontwikkeld zijn.” In 1972 kreeg hij een baan als advocaat op een klein kantoor. Hij was afgestudeerd met een 5,5 voor strafrecht, maar nu begon hij dat een interessant vak te vinden. In Paramaribo zat Gerard Spong in een vergelijkbare situatie: hij werkte op een civiel kantoor met weinig mogelijkheden op het gebied van strafrecht. Een initiatief van de Nederlandse Orde van Advocaten bracht de twee juristen bij elkaar. De Orde had een stichting opgericht om de strafrechtpraktijk te professionaliseren. Uit een psychologische test bleek dat Wladimiroff en Spong bij elkaar zouden passen. Met subsidie van de stichting begonnen ze een praktijk, Wladimiroff &amp; Spong advocaten. „We waren aan elkaar gewaagd”, vertelt Spong. „We hadden zeer diepgaande felle discussies over allerlei juridische kwesties. We spaarden elkaar niet. Ik zei altijd: ‘Als ik Mischa kan overleven, overleef ik iedere officier van justitie’.” Wladimiroff richtte zich vooral op het financieel strafrecht, vertelt Spong. Tot begin jaren tachtig werkten banken mee aan fiscale constructies waardoor hun cliënten zo min mogelijk belasting betaalden. Maar justitie begon die constructies aan te pakken. In een van de meest geruchtmakende fraudezaken, de Slavenburg-affaire, was Wladimiroff advocaat van de raad van bestuur van de Rotterdamse bank. De manier waarop hij die zaak deed, typeerde zijn stijl, aldus Spong. „Mischa bepaalde de strategie en coördineerde de verdediging, zijn medewerkers verdiepten zich in de dossiers.” Wladimiroff was advocaat in de meeste grote fraudezaken van de jaren tachtig en negentig. Hij liet er een politieke carrière voor schieten, zegt Hanneke Gelderblom, D66-fractievoorzitter in Den Haag. Van 1978 tot 1982 was Wladimiroff voor D66 gemeenteraadslid. Hij was vooruitstrevend, zegt Gelderblom. „Niet een vrouw, maar een man deed bij ons emancipatie. En dat was Mischa.” Hij was ook de stuwende kracht achter een buurthuis voor islamitische vrouwen, vertelt Gelderblom. „Uitzonderlijk in die tijd. Mischa was de enige man die daar binnen mocht komen.” Volgens Gelderblom had Wladimiroff wethouder kunnen worden, maar „hij koos voor zijn kantoor, helaas”. Begin jaren negentig was Wladimiroff voorzitter van de adviescommissie voor het Joegoslavië-tribunaal. Toen de eerste verdachte, de Servische cafébaas Dusko Tadic, zou worden berecht, belde Theo van Boven, de griffier van het hof, hem op met de vraag of hij een advocaat wist. ‘Dat vind ik zelf wel leuk’, was zijn reactie. Hij verdiende er 320 gulden per dag mee, zijn standaardtarief was 500 gulden per uur. „Het heeft ons ongeveer een miljoen gulden gekost”, zegt Spong. „Maar we haalden wel een grote hoeveelheid kennis in huis. En we leverden een bijdrage aan de rechtsvorming.” Tadic wilde op een gegeven moment de Servische advocaat Milan Vujin toevoegen aan zijn verdedigingsteam. Wladimiroff weigerde en stapte op. Hij vond Vujin een slechte advocaat. Vujin was een van die advocaten die een percentage van hun honorarium aan hun cliënt gaven. Wladimiroff vond dat een slechte zaak, zei hij destijds: „Je wordt omkoopbaar, je verliest je onafhankelijkheid.” Na bijna een kwarteeuw ontstond er ‘wrijving’ tussen Spong en Wladimiroff en in 2000 kwam er een einde aan hun samenwerking. Wladimiroff wilde nooit over „de scheiding” – zoals hij de kwestie noemde – praten. Het ging over geld, zegt Spong nu. „Mischa en ik waren het gezicht van het kantoor en ik vond dat er te veel geld ging naar de civilisten, de advocaten die zich binnen het kantoor bezighouden met burgerlijk recht.” Na de verdediging van Tadic had Wladimiroff geen zin meer in oorlogsmisdadigers. Maar voor één man zou hij een uitzondering maken: de Joegoslavische oud-president Slobodan Milosevic, de belangrijkste verdachte van het VN-tribunaal. Milosevic noemde het tribunaal „illegaal” en wilde geen advocaat. Toch was Wladimiroff erbij. Hij was aangewezen als amicus curiae, ‘vriend van het hof’. Samen met de Brit Steven Kay en de Serviër Branislav Tapuskovic zouden ze opkomen voor Milosevic’ belangen, ze zouden getuigen verhoren en erop toezien dat het proces goed verliep. In 2002 werd Wladimiroff ontheven van zijn functie omdat hij, volgens het hof, de ‘vereiste onpartijdigheid’ zou hebben verloren. Volgens Wladimiroff was hij in de media verkeerd geciteerd. Hij vatte het laconiek op. „Ik heb weer tijd voor mijn gewone praktijk, dat schoot er bij in”, zei hij lachend in een gesprek met NRC Handelsblad kort na de beslissing van het hof. Daarna deed Wladimiroff grote zaken, zoals de boekhoudfraudezaak bij Ahold en was hij betrokken bij het Clickfonds-dossier, in Nederland een van de grootste onderzoeken naar financiële fraude. In 2015 ging Wladimiroff met pensioen. Hij werkte aan zijn boek en herstelde twee keer van kanker, de derde keer werd hem fataal. Op 8 april overleed hij. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/05/02/advocaat-michail-wladimiroff-1945-2025-stond-in-het-joegoslavie-tribunaal-tadic-en-milosevic-bij-a4891544</guid>
      <pubDate>Fri, 2 May 2025 19:28:21 +0000</pubDate>
    </item>
    <item>
      <title><![CDATA[Mackie Meyer (1946-2025) kende twee soorten mensen: bij wie je kon onderduiken, en bij wie niet]]></title>
      <description><![CDATA[<p>Op de hoek van de Amsterdamse Korsjespoortsteeg en de Herengracht staat voor een raam een stel paspoppen van de Breigoederenfabriek STYL Meyer &amp; Co. Ze herinneren aan een Joodse familie die in de jaren dertig Berlijn ontvluchtte in de veronderstelling dat Amsterdam hun veiligheid zou bieden. De oorlog verdween nooit uit dat oude grachtenhuis vol verstopplekken. Max Herman Meyer woonde er zijn hele leven en overleed daar ook, op 27 maart. Zijn eerste levensteken stamt van kort na de bevrijding. Zijn uitgemergelde moeder dacht aan buikgriep; de dokter vertelde haar dat ze zwanger was. Zij gaf hem, haar enige kind, de bijnaam Mackie, naar Mackie Messer, de romantische messentrekker uit Brechts Dreigroschenoper – een naam die zijn rol als rebelse strijder tegen onrecht zou voorspellen. Van de familie hadden alleen zijn moeder, vader en diens moeder de oorlog overleefd. Onverenigbare karakters, te dicht op elkaars lip levend. Zijn vader, medeoprichter van de Joodse boksclub Maccabi, vond hem niet deugen en kleineerde hem met kritiek en klappen. Zijn moeder troostte hem door ‘Stekelvarkentjes wiegelied’ van Annie M.G. Schmidt te zingen: ‘Maar jij hebt allemaal stekeltjes, die komen nog te pas.’ Foto privé-archief Wie net als ik in de Korsjespoortsteeg woonde, in de jaren negentig nog niet autovrij en een uitloper van de rosse buurt, kende zijn tirades tegen de vele hoerenlopers die tegen zijn hek leunden of op zijn pothuis zaten. Jongens op scooters die de vrouwen uitdaagden, sleepte hij aan hun haren weg. Als zelfbenoemd poortwachter van de steeg kon hij de buurtgenoten tot wanhoop drijven met zijn grenzeloze bemoeizucht. Zo kon ik onmogelijk met mijn kinderen voor en achter op de fiets vertrekken zonder dat hij eerst met zijn gammele pomp de banden had opgepompt. Maar diezelfde man zei „dat pikken we niet” toen we terugkwamen uit het ziekenhuis met onze pasgeboren dochter, nadat artsen hadden verklaard dat ze geen overlevingskans had. Overleven zat immers in zijn bloed. Hij bewaakte dag en nacht haar rust zodat ze kon herstellen. Mackie deelde mensen consequent in twee categorieën in: bij wie je kon onderduiken en bij wie niet. Hij was een man van taal. Hij sprak vloeiend en vooral ook gevat Duits, Nederlands en Engels. Er mocht geen column van mijn hand gepubliceerd worden voordat hij ernaar had gekeken. Ik kreeg die terug met doorhalingen, en kantlijnen vol grappen, etymologische verhandelingen en suggesties van vaak scabreuze aard – niet alles kon ik overnemen. Ook had hij een open lijn met Teletekst, waar hij vaak fouten signaleerde. Hij kon buurtbewoners gijzelen met zijn verhalen. Wanneer ik de deur opendeed, kon ik simpelweg niet om hem heen. Die verhalen hangen nu als flarden om zijn nagedachtenis en gijzelen me nog steeds. Zoals dat de drie belendende huizen in de steeg, waar het zijne er een van was, in zijn jeugd samen één wc deelden. Privacy bestond niet. Zijn grootmoeder sprak er desalniettemin schande van dat de overbuurvrouw haar zes kinderen elke zaterdag op het pothuis ontluisde. ’s Nachts hoorde ik hem soms gillen, en dan dacht ik aan zijn verhaal over de fiets die hij als zesjarige cadeau kreeg. Die was van zijn vermoorde neef Hansje geweest. Na de dood van zijn vader zorgde Mackie liefdevol voor zijn moeder. Hij had er een dagtaak aan. Elke middag duwde hij haar rolstoel midden door de steeg, onderwijl „één, twee, drie, vier, hoedje van plezier” zingend. Hem was verteld dat ritme goed voor haar was. Dat achter hen de stoet toeterende auto’s steeds langer werd, daar had hij zichtbaar plezier in. De steeg was immers van hem. Na haar overlijden liep hij moederziel alleen achter de lijkwagen aan, tot die de hoek om ging. Dat was de enige keer dat ik hem in een pak – het was van zijn vader geweest – zag dragen. Van verdriet sliep hij sindsdien in haar bed. Zijn familie liet hem niet onbemiddeld achter. Hij had een blauwe maandag criminologie gestudeerd, maar nooit een dag gewerkt. Geld uitgeven kon hij niet. Onder de gaten in het dak zette hij emmers. Hij gooide geen krant weg. Hij nam een weegschaal mee naar de supermarkt, om te controleren of er daadwerkelijk een pond druiven in de verpakking zat. Als de vuilniswagen langskwam, leegde hij snel zijn vuilniszak om die te kunnen hergebruiken. Zijn dierbaarste bezit was zijn kolossale BMW-motor, reden voor buurman Jan Willem Scholten hem te typeren als ‘easy rider’. Hij hield zich nooit aan enige verkeersregel en had regelmatig een motoragent achter zich aan. Ook daarover verhaalde hij in geuren en kleuren. Op zijn begrafenis in Amstelveen, waar de mannen met extra haarspeldjes hun keppeltje tegen de harde wind op hun plaats hielden, hoorden de aanwezigen voor het eerst dat Mackie eigenlijk Max Herman heette. De kinderen die in de steeg groot waren geworden, haalden herinneringen op aan de man zoals we hem allemaal kenden: een oudtestamentische baard, wijdbeens tussen steeg en gracht, in zijn rood-blauwgeblokte hemd met korte mouwen, korte broek en sokken in sandalen. Zelfs als het vroor. Zijn immer ratelende fiets. De stalen luiken die iedere avond met zoveel geluid dichtgingen dat de buren aan de overkant van de gracht ervan wakker schrokken. Alle aanwezigen, inclusief mijn dochter, gooiden drie scheppen zand op Mackie’s kist. We koesterden hem, ook al hadden we ieder zo onze aanvaringen met hem gehad. Want beledigen kon hij als geen ander – ook daarin was hij virtuoos. De diepte van de vriendschap werd gemeten door de periode waarin hij gebrouilleerd bleef. In de Korsjespoortsteeg is het vandaag opvallend stil. Iemand ketent zijn fiets vast aan Mackie’s hek. Hij zou hem subiet met veel kabaal hebben weggejaagd. En anders een emmer water over hem hebben gegooid. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/04/24/mackie-meyer-1946-2025-kende-twee-soorten-mensen-bij-wie-je-kon-onderduiken-en-bij-wie-niet-a4890795</guid>
      <pubDate>Thu, 24 Apr 2025 19:28:21 +0000</pubDate>
    </item>
    <item>
      <title><![CDATA[Petri Rouwenhorst (1973-2025) geloofde dat haar lichaam zelf de kanker zou bestrijden]]></title>
      <description><![CDATA[<p>Toen Addy Rouwenhorst zijn zus Petri vond, lag ze doodziek in een oude caravan. Om haar heen zes hectare grond met daarop een onbewoonbaar huisje. Haar kleren zwabberden om haar lichaam. Een jaar eerder was Petri vertrokken naar Portugal. Ze had net ‘de diagnose’ ontvangen, zoals ze haar ziekte zou blijven noemen. Die luidde: borstkanker, geen uitzaaiingen. De arts stelde een behandelplan voor, inclusief chemotherapie. Petri weigerde. Haar lichaam, zei ze, ging dit zelf oplossen. Alternatieve geneeswijze noemt de buitenwereld dat, maar voor Petri was het heel gewoon. Tijdens haar vele reizen, naar onder meer Brazilië, Sri Lanka en China, had ze gezien dat er méér was tussen hemel en aarde. Bovendien, ze had net, na jaren zoeken, een lap grond met een oud huisje erop gekocht – die droom liet ze zich niet zomaar afnemen. Petri’s weigering was meer dan opmerkelijk. In de jaren ervoor had ze zich ingezet voor diverse publiekscampagnes over kanker: tijdens de rechtszaak tegen de tabaksindustrie, aangespannen door onder anderen longarts Wanda de Kanter, voor patiëntenvereniging Longkanker Nederland en voor de informatieve website ‘Kanker doet veel met je’, over niet-medische zorg aan patiënten en hun naasten. Nu had ze zelf kanker en sloeg ze alle adviezen in de wind. Het was de arts, zei ze. Hij wilde haar agenda bepalen, zei haar leven te zullen overnemen. Een vriendin die bij het gesprek aanwezig was, zou later zeggen dat die woorden helemaal niet waren gebezigd, maar het narratief zat in Petri’s hoofd – en niemand zou het daar nog uit krijgen. Wanda de Kanter ziet het vaker: universitair geschoolde mensen die chemotherapie weigeren. Dan zal een arts er alles aan doen, zegt ze, om de patiënt op een ander moment terug te zien, en dan weer te overleggen, óók over een minder zware behandeling. „Maar Petri verdween gewoon uit beeld.” Petri, in de woorden van broer Addy een „wandelende encyclopedie op het gebied van medicinale en alternatieve kankerbehandelingen”, liet zich niets vertellen. Onafhankelijk, zelfredzaam en vooral krachtig. Had ze grotendeels van haar moeder geleerd. Petri en Addy groeiden op bij hun moeder. „Een drie-eenheid”, aldus Addy. „We hielpen elkaar, en later onderhielden we elkaar.” Van jongs af aan waren broer en zus onafscheidelijk. Ook nu hangt de muur bij Addy vol foto’s; van de vele reizen die ze samen maakten, in hun Volkswagen-camper, van het tijdschrift Smaak dat ze samen oprichtten en van de foodfestivals die ze samen organiseerden. Maar hoe samen ze ook waren, deze keer kon zelfs Addy niet tot haar doordringen. Petri vertrok naar Portugal. Het was Monique van Orden, goede vriendin en voormalig verpleegkundige, die Addy uiteindelijk wees op Petri’s achteruitgang: „In al haar whatsappjes voelde ik: dit gaat niet goed.” En nu stond Addy daar, in Portugal, tegenover zijn doodzieke zus. Deze keer stond ze wel toe dat hij haar meenam naar Nederland, naar het ziekenhuis. De oncoloog schrok zich volgens Addy „ongans” van het aantal uitzaaiingen. Petri ging akkoord met chemotherapie: 24 behandelingen in acht weken tijd. Zodra ze zich beter voelde, ging ze terug naar Portugal en begon alles opnieuw. Maar alle handopleggingen, pendules en supplementen hielden de kanker niet tegen. Het gekke aan borstkanker, zegt vriendin Monique, is dat je je in het begin niet ziek voelt. „Je moet jezelf heel ziek maken, met chemo, om een ziekte te genezen die je niet voelt. Dat druist tegen alles in.” Zij kan het weten, ze had ooit zelf borstkanker. Zij koos wél voor chemo. „En hoewel we andere paden bewandelden, bleef onze vriendschap hecht.” Petri’s kanker was de olifant in de kamer. Terwijl Petri in het ziekenhuis lag, kreeg ze een folder, over hoe om te gaan met kanker. Die had ze nota bene ooit zelf geschreven. Monique, grinnikend: „Ze was in haar eigen project terechtgekomen.” In weerwil van haar eigen advies mocht er nu niet over haar ziekte worden gepraat. Wie er toch over begon, werd resoluut door haar onderbroken. Het leidde ertoe dat broer Addy niet echt afscheid van haar heeft kunnen nemen. „We hebben al die tijd toneelgespeeld. Konden het niet alleen niet hebben over euthanasie, maar mochten ook niet praten over zaken als de uitvaart of de erfenis. Want ze ging immers niet dood, ze was aan het aansterken. Tot in het hospice heeft ze dat volgehouden.” Dus toen Petri in januari overleed, 51 jaar oud, was er weinig om op terug te vallen – op een paar ‘bullet points’ in Petri’s afscheidsbrief na. En dus bedacht Addy deels zelf de uitvaart. Elf dagen lag ze in zijn kleine huiskamer opgebaard, en alle dagen zat de keukentafel stampvol met vrienden en bekenden. Op de dag van de uitvaart reed er een Volkswagen-busje voor – want Petri in zo’n grijze lijkwagen, dat kon echt niet, zegt hij. Op het dak van het busje lag, vastgebonden, een koffertje, symbool voor al haar reizen. Haar familie en vrienden bleven achter met veel vragen. „Wat als de eerste arts het anders had benaderd”, vraagt longarts De Kanter. „Wat had ik anders moeten doen”, zegt broer Addy. Vriendin Monique: „Wat zou ik toch dolgraag nog één keer een gesprek met haar willen voeren.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/04/18/petri-rouwenhorst-1973-2025-geloofde-dat-haar-lichaam-zelf-de-kanker-zou-bestrijden-a4890031</guid>
      <pubDate>Fri, 18 Apr 2025 19:28:21 +0000</pubDate>
    </item>
    <item>
      <title><![CDATA[Peter Paul Kleinlooh (1972-2024) danste, rapte en wilde jongeren  ‘vette shit’ laten doen]]></title>
      <description><![CDATA[<p>De Lutherse Kerk Amsterdam zat vol, toen daar op 5 juli 2024 het Bouwen voor Luther werd gepresenteerd, een boek over de emancipatie van de Amsterdamse lutheranen in de negentiende eeuw, geschreven door Peter Paul Kleinlooh, achterkleinzoon van architect, aannemer en makelaar Carel Bögeholtz (1869-1913). Die speelt een grote rol in het boek. Het was een belangrijk moment in zijn leven, zegt zijn goede vriendin Marina Promes. „Peter Paul had niks met het geloof, maar zijn familie was heel belangrijk voor hem. Met het boek was er een stempel gedrukt, ook naar zijn overleden moeder toe. Zij had ook iets met de familiegeschiedenis willen doen, maar het was er niet van gekomen.” Kort na de presentatie kreeg Kleinlooh last van zijn schouder en later ook van zijn rug en knieën. Hij was een fanatiek salsadanser die meerdere keren per week op de dansvloer stond, en moest steeds vaker verstek laten gaan. Hij klopte aan bij verschillende artsen, maar keer op keer werd hij naar huis gestuurd met de boodschap dat er niets met hem aan de hand was, zelfs toen hij zoveel pijn had dat hij zijn huis verder niet meer uitkwam. Pas bij een nacontrole van zijn blaas – in 2022 had hij blaaskanker gehad – kwam aan het licht dat de kanker was teruggekomen en dat er niets meer tegen te doen was. Drieënhalve week na die mededeling overleed hij, op 30 december, zo’n negen jaar na zijn moeder. Zijn vader was jaren daarvoor al overleden. Kleinlooh werd geboren als Peter Paul Janssen. Toen hij een jaar was verhuisde hij met zijn moeder van het Duitse Waldshut-Tiengen terug naar haar ouderlijk huis Nijmegen, en later naar het nabijgelegen Berg en Dal, waar een alleenstaande moeder nog een zeldzaamheid was; op de lagere school was Peter Paul het enige kind dat tussen de middag overbleef. Later nam hij de achternaam van zijn moeder aan. Kleinlooh probeerde, zoals zijn neef Aldrik Kleinlooh zegt „alle hbo-opleidingen”, maar rondde uiteindelijk pas in 2005 een master politieke geschiedenis af aan de Radboud Universiteit. Daarna werkte hij bij onder meer het Rode Kruis, de provincie Noord-Holland, Abvakabo FNV, de Postcode Loterij en als docent maatschappijleer in de jeugdgevangenis. De meeste van die banen had hij niet langer dan een jaar of twee. Aldrik Kleinlooh: „Maar als zijn hart ergens lag, dan was hij in staat een fundament te leggen waar niet alleen hij maar ook anderen op verder konden bouwen.” „Hij was iemand die met zijn charme de gekste dingen voor elkaar kreeg”, zegt zijn vriend Wim van Stiphout. Op zijn achttiende had Kleinlooh een eigen programma geregeld bij de Nijmeegse radiopiraat Radio Rataplan – Radio Rap a Lot, heette het. Iets later begon hij samen met Jeffrey Sorlury de Nederlandstalige rapgroep Sativa – de naam die wordt gebruikt voor opwekkende wietsoorten – waarmee hij vooral optrad in de regio. Zelf noemde hij zich als rapper Ketama, een Marokkaanse wietvariant. In 2006 richtte hij met Maurice Broekhoff en Christiaan van Meulebrouck de groep F6 op, vernoemd naar het commando in tekstverwerkingsprogramma WordPerfect om tekst vet te maken. Tot het einde bleven ze muziek maken. In 2023 verscheen, na een aantal cd’s, hun eerste vinylplaat, F12, oftewel: dubbel vet. Kleinlooh had ook een eigen platenlabel, Stuurboord Bakboord Records. In 2009 – hij woonde inmiddels in Amsterdam – meldde hij zich bij de voorzitter van GroenLinks Amsterdam, Rosalie Smit, en pakte haar direct in met zijn „brutaliteit, onbeschaamdheid en ongelofelijke ontwapenendheid”. Hij schreef mee aan het verkiezingsprogramma en stelde zich verkiesbaar, maar stond te laag op de lijst om in de gemeenteraad te komen. Daarna was hij „niet meer heel actief binnen de partij” volgens Smit, al bleef hij wel politiek betrokken. In 2013 richtte hij een stichting op, net als zijn hiphopgroep F6 geheten, om jongeren en politici met elkaar te verbinden „door ze samen vette shit te laten doen”, zoals hij het Smit uitlegde – zij zou jarenlang de voorzitter zijn. Zijn goede vriendin Maria (ze wil liever niet met haar achternaam in de krant) leerde hem een jaar daarvoor kennen. Zij was achttien en woonde in de daklozenopvang voor jongeren toen hij daar kwam spreken over politiek. „Hij was heel enthousiasmerend. Hij sprak ons niet belerend toe, maar ging echt het gesprek aan.” Na afloop raakten ze aan de praat, en vertelde zij hem dat ze rechten wilde studeren. „Zijn eerste reactie was: dat gaat je niet lukken, want je hebt de middelbare school niet afgemaakt. Ik was dat eigenlijk helemaal vergeten, maar op zijn sterfbed vertelde hij me dat hij spijt had dat hij dat had gezegd.” Ondanks die ontmoediging begon ze aan een studie rechten aan de Open Universiteit, en hij stond aan haar zijde. „Avonden heeft hij me zitten overhoren. Rechtsgeschiedenis en staatsrecht, daar heeft hij me echt doorheen gesleept.” Met F6 organiseerde hij debatten tussen vmbo-scholieren en politici en Political Catwalk, een modeshow waarbij politici als Don Ceder, Sylvana Simons en Mei-Li Vos door jongeren ontworpen kleding droegen. De eerste editie was tijdens de Amsterdam Fashion Week in 2015, de vierde – en laatste– werd in 2019 gehouden in Brussel; na corona werd het lastig nog een show rond te krijgen. Voor het ontwerpen en maken van die kleding werden workshops georganiseerd, waar ontwerpers als Bas Kosters en Aziz Bekkaoui hun medewerking aan verleenden. Twee jaar geleden begon Kleinlooh, die toen al een boekcontract had bij de Walburg Pers, aan wat zijn laatste baan zou worden: lobbyist voor de Vereniging van Schouwburg- en Concertgebouwdirecties. Daar leerden ze hem kennen als „een man die wist hoe je mensen moest verbinden”, zoals in het in memoriam op de site staat. „Dansen zit er voor mij niet meer in jongens”, schreef Peter Paul Kleinlooh op 16 december 2024 in de appgroep waarin afspraken werden gemaakt om naar salsafeesten te gaan. „I leave the group!!” Maar dat betekende vooral niet dat anderen het ook moesten laten. „Just keep DANCING!!!”, waren de woorden waarmee hij afsloot. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/04/11/hij-danste-rapte-en-wilde-jongeren-vette-shit-laten-doen-a4889356</guid>
      <pubDate>Fri, 11 Apr 2025 19:28:21 +0000</pubDate>
    </item>
    <item>
      <title><![CDATA[Ali el Helou Tiyah (1975-2025) stond altijd voor anderen klaar]]></title>
      <description><![CDATA[<p>Ali el Helou Tiyah had weinig, maar toch altijd genoeg om een ander te helpen. Bijna 21 jaar leefde de Soedanees ongedocumenteerd in Nederland, en toch lukte het hem altijd om anderen te ondersteunen. „Als Ali geld had, dan kookte hij voor iedereen”, vertelt zijn vriend Abdulaal Rabih, die hem in 2017 leerde kennen bij een demonstratie in Den Haag en die tegelijk met El Helou Tiyah een tijdje in het azc in Soesterberg woonde. „Hij was echt een goede kok en als er een feestje was, maakte hij het eten klaar.” Ali el Helou Tiyah was lief, zorgzaam, sympathiek, genereus en behulpzaam, zeggen vrienden en bekenden. Een verbinder in de Soedanese gemeenschap in Nederland. Belangrijk voor veel mensen en toch altijd bescheiden. „Er zijn maar een paar mensen die ik ‘broer’ noem”, vertelt Margreet Jenezon, fondsenwerver bij de Utrechtse Stichting STIL, die hulp biedt aan mensen zonder verblijfsvergunning. „en Ali was voor mij zo iemand.” Ze voelde een bijzondere band met hem, zegt ze, en zocht hem vaak op, als hij bijvoorbeeld in vreemdelingendetentie zat. Ali el Helou Tiyah werd in 1975 geboren in de streek Zuid-Kordofan in Soedan. Hij was intelligent en werkte hard op school. Later ging hij studeren in de hoofdstad Khartoum en vond hij een baan als accountant. Ook werd hij actief bij de Umma Partij. Om zijn huwelijk te kunnen bekostigen vertrok hij naar Irak, om daar een jaar te werken. Maar het leven nam een andere wending. In Soedan was een andere politieke wind gaan waaien en El Helou Tiyah kon vanwege zijn politieke activisme niet meer terug. Het huwelijk kwam er nooit meer van. En toen de Verenigde Staten in 2001 Irak binnenvielen, was hij ook daar niet meer veilig. In de zomer van 2002 vroeg hij voor het eerst asiel aan in Nederland. Daarmee begon een lange periode waarin hij steeds verwikkeld was in procedures, en steeds aan het kortste eind trok. Zo geloofde de IND zijn afkomst bijvoorbeeld niet, op grond van een taalanalyse. Het gevolg was dat hij ongedocumenteerd overleefde in Nederland. Soms in een azc, als hij uitstel van vertrek had gekregen, soms in opvanglocaties of bij vrienden op de bank. „Ali vreesde voor zijn leven als hij terug zou moeten naar Soedan”, vertelt zijn vriend Elemam Musa. El Helou Tiyah was al die tijd actief gebleven voor de Umma Partij en werd zelfs penningmeester van de Nederlandse tak. Hij bezocht alle demonstraties voor vrijheid en veiligheid in Soedan. „En hij ging dan niet achteraan staan”, vertelt Abdulaal Rabih. „Hij nam het woord, en dat kon hij heel goed. Hij had een heel rustige manier van praten.” Maar liefst vier keer – in totaal bijna twee jaar lang – zat El Helou Tiyah in vreemdelingendetentie. De pijnlijkste arrestatie was misschien wel toen hij de planten water gaf bij iemand die op vakantie was. Buren vonden het verdacht en belden de politie. Voor hem betekende het maanden van opsluiting, angst en vernederende situaties. „Hij vertelde bijvoorbeeld dat hij eens met handboeien om naar het ziekenhuis was gebracht – Ali had veel gezondheidsklachten”, vertelt Jenezon. Rabih: „Hij heeft nooit iemand kwaad gedaan, en toch werd hij opgesloten alsof hij een crimineel was. Dat vond hij heel pijnlijk.” Eén keer was de uitzetting van Ali el Helou Tiyah heel dichtbij. Er was al een ticket naar Soedan geboekt, voor 22 januari 2019. Een dag voor vertrek werd de uitzetting afgeblazen. Hij werd vrijgelaten, maar kwam niet lang daarna, in 2020 wéér in vreemdelingendetentie terecht. „Ik was al jaren geen hulpverlener meer, maar ik heb toen veel telefonisch contact met Ali gehad”, vertelt Margreet Jenezon van Stichting STIL. „Ik maakte me zorgen over hem. Hij klonk gespannen en hij had weer veel last: rugpijn, pijn aan zijn ogen en oren, en een weinig voorkomende maar erg vervelende vorm van diabetes.” Corona brak uit, en de mensen in vreemdelingendetentie moesten 21 uur per dag alleen op hun cel blijven. Zicht op uitzetting was er niet, er gingen toen immers geen vluchten. Samen met anderen ging Jenezon in die tijd geregeld coronaproof demonstreren bij Detentiecentrum Rotterdam, om de gedetineerden moed in te spreken. Abdulaal Rabih was daar ook bij; hij ging dan op een heuveltje in de buurt staan zwaaien naar de mensen in het centrum. ‘Mag ik dan bij jou’, van Claudia de Breij, zong hij door een megafoon. Toen de Soedanese president Omar Al-Bashir in april 2019 werd afgezet, was de vraag: betekent dat dat Soedan weer veilig is voor zijn politieke tegenstanders? Er werd een zaak gevoerd, tot aan de Raad van State, over drie Soedanezen in Nederland, waaronder Ali el Helou Tiyah. De conclusie: Soedan was niet veilig. Ali werd eind 2022, na twintig jaar en acht maanden in Nederland, tien azc’s en vier periodes in vreemdelingendetentie, erkend als politiek vluchteling vanwege zijn oppositieactiviteiten. „Ali was zo blij”, vertelt Margreet Jenezon. „Hij kocht taart en een heleboel vrienden kwamen spontaan langs op zijn kamertje in Utrecht, waar hij op dat moment logeerde.” Zo was het altijd geweest: Ali had weinig, maar zodra hij iets kon missen gaf hij het weg. Hij hielp vrienden met de boekhouding, ondersteunde een jonge vriend in vreemdelingendetentie en betaalde de studie van familieleden in Soedan. Zijn neef Mohamed Doudi vertelt telefonisch vanuit de Verenigde Staten: „Ali zorgde altijd voor anderen en vergat soms voor zichzelf op te komen.” Hij was bezig met inburgeren, en keek uit naar een eigen woning. Op termijn wilde hij graag een eigen bedrijfje beginnen. Op zaterdag 15 februari ging hij naar het ziekenhuis met pijnklachten; hij had last van zijn been. Abdulaal Rabih was al bezig een elektrische fiets te regelen, zodat Ali straks weer wat mobieler zou zijn. Op 18 februari vroeg hij zich af of Ali alweer terug zou zijn in het azc in Harderwijk. Die dag kwam er een bericht van het ziekenhuis: Ali was overleden. „Ik ben er kapot van”, zegt Rabih. Op het afscheid van Ali el Helou Tiyah in een Utrechtse moskee kwamen honderden mensen bij elkaar. „Mijn eerste reflex was om hém te vragen om te komen koken”, vertelt Rabih. „Ik weet precies wat hij zou hebben gezegd: natúúrlijk!” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/04/04/ali-el-helou-tiyah-1975-2025-stond-altijd-voor-anderen-klaar-a4888561</guid>
      <pubDate>Fri, 4 Apr 2025 19:28:22 +0000</pubDate>
    </item>
    <item>
      <title><![CDATA[Italo de Lorenzo (1939-2025) hield van ijs en van het leven. ‘Als hij binnenkwam, werd de sfeer direct zonniger’]]></title>
      <description><![CDATA[<p>Het was de vader van Italo de Lorenzo die als allereerste Italiaan in Nederland een ijssalon opende, en die daarmee meteen ook het woord ‘ijssalon’ introduceerde in de Nederlandse taal. De zaak, Venezia, zat vanaf 1930 aan de Utrechtse Voorstraat. Italo werd in 1939 geboren, als derde kind van Carlina en Guido de Lorenzo. In 1971 begon Italo de Lorenzo zijn gelijknamige ijssalon Venezia, samen met zijn vrouw Mia aan de Utrechtse Oudegracht. Ruim dertig jaar werkten ze hier zeven dagen per week, van ’s ochtends vroeg tot ’s avonds laat. „Het was geen plek waar je alleen ijsjes haalde”, zegt dochter Mariangela (42). „Je kon er pizzapunten van Broodje Mario krijgen, taart van Doornekamp, en er was cappuccino met slagroom. Sommige klanten kwamen er dagelijks.” In de zomers had Venezia met het terras erbij meer dan honderd zitplaatsen. In 2002 sloot de zaak, Italo en Mia de Lorenzo bleven boven de oude salon wonen. Van die salon werd in 2021 een kopie gebouwd in het Arnhemse Openluchtmuseum, tot grote trots van de familie. Italo werd geboren in Utrecht, maar groeide na het overlijden van zijn moeder op in de Italiaanse Dolomieten, bij twee tantes. Die namen acht kinderen, van wie een of beide ouders waren gestorven tijdens de Tweede Wereldoorlog, onder hun hoede op een boerderij. Vader Guido bleef achter in Nederland en zag zijn kinderen pas weer na de bevrijding. Daarna kwam hij elke winter naar Italië en bezochten de kinderen hun vader in de zomers in Nederland. „Die Italiaanse tantes deden hun best en mijn vader zag overal het positieve van in”, vertelt dochter Romana (56). Maar later, toen hij zelf kinderen had, besefte De Lorenzo dat hij een moeder in zijn opvoeding had gemist. In Italië ontdekte Italo de Lorenzo het bobsleeën. In 1964 werd hij Europees kampioen, een jaar later werd hij tweede op het WK. Zijn sporttalent had gevolgen voor zijn militaire dienst: hij werd officier en trainde de befaamde alpini, de berginfanterie. Toen hij op een honderdste seconde het goud miste op het WK van 1967, stopte hij met de sport. Wel zou hij later nog, samen met de Nederlands sportjournalist Frans Henrichs, als sportcommentator voor Nederlandse media werken. Samen richtten ze in 1978 de Bob- en Sleebond Nederland (BSBN) op, waarvan De Lorenzo later tot erevoorzitter werd benoemd. Dat hij uiteindelijk weer in Nederland belandde, kwam door de liefde. In de zomers verbleef De Lorenzo bij zijn vader in Utrecht, waar hij meehielp in de zaak. Positief was hij daar destijds niet over. „Mijn vrienden hadden vakantie in Italië en ik moest werken, ver van mijn vrienden vandaan”, zei hij in een interview. De Utrechtse Mia, dochter van een Frans-Nederlandse moeder en Chinese vader, had een bobsleefoto van De Lorenzo in de krant gezien. Haar tienerhart sloeg meteen op hol en ze kwam geregeld naar de ijssalon – niet per se voor het ijs. Mia’s jongere zus belde De Lorenzo uiteindelijk op om hem op haar verjaardag uit te nodigen. Hij vroeg of zij „het meisje met de brillen” was (bril is in het Italiaans meervoud) dat soms in de zaak kwam – maar dat was dus haar zus Mia. De Lorenzo ging diezelfde avond nog langs het huis van de familie, om Mia te ontmoeten. „Vanaf dat moment was Nederland het mooiste land ter wereld voor me”, aldus De Lorenzo tegen de Utrechtse nieuwssite De Nuk. Dat hij de zaak van zijn vader voortzette was vanzelfsprekend, maar hij deed het niet louter uit plichtsbesef. Dochter Romana: „Hij vond het werk leuk, de interactie met klanten en vooral dat hij hier samen kon werken met zijn vrouw en gezin.” Het echtpaar was bijna zestig jaar getrouwd en kreeg drie dochters. Mariangela, de jongste dochter, is de enige die niet ‘in het ijs’ is gegaan. Haar zus Carlina runt ijszaak Roberto Gelato in de Poortstraat, Romana zet Venezia als ijskiosk voort. „Mensen probeerden Italo altijd een antwoord te ontlokken op de vraag welke van zijn dochters het lekkerste ijs maakte, maar daar trapte hij niet in”, zegt Michiel Huisinga (38), die Italo ontmoette tijdens een introductie op de Utrechtse herensociëteit De Vereeniging en met wie hij bevriend raakte. Romana wilde de ijszaak voortzetten, maar wel in afgeslankte en minder arbeidsintensieve vorm. „De recepten worden ieder jaar een beetje aangepast, maar de recepten van mijn opa Guido vormen nog altijd de basis”, vertelt Romana. „Hij had twaalf smaken en vond dat prima.” Haar vader Italo was vooruitstrevender en bedacht meerdere smaken. „Hij zei tegen zijn vader: in Italië eten mensen elke dag Italiaans, maar Nederlanders eten ook graag Indisch, Surinaams, Thais.” Dus, vond hij, moest er meer variatie komen. Italo de Lorenzo was boven alles een sociaal mens. Hij zat in meerdere genootschappen, was voorzitter van de Ondernemers Vereniging Centrum Utrecht, en richtte de vereniging voor Italiaanse ambachtelijke ijsbereiders ITAL op. Hij was een „man van schoonheid”, en ging graag naar musea en de opera. „Italo was een echte heer, een charmante man die hield van het leven en genereus alles deelde met zijn omgeving”, zegt Michiel Huisinga. „Op het moment dat Italo ergens binnenkwam, werd de sfeer direct een stuk zonniger.” Hij was ook een man van principes, zegt zijn dochter Mariangela: „‘Heb de waarheid en de vrede lief’, liet hij op de binnenplaats bij zijn woning schilderen. Hij vond het belangrijk om altijd de waarheid te vertellen en was er de persoon niet naar om onder het mom van het bewaren van de goede vrede dan maar je mond te houden.” In 2016 werd bij Italo De Lorenzo longfibrose vastgesteld. De familie kreeg te horen dat ze rekening moest houden met een prognose van twee weken tot maximaal vijf jaar. Het werden er acht, dankzij De Lorenzo’s inspanningen om met ademhalingsfysio vitaal te blijven en dankzij de verzorging van zijn vrouw Mia. Mariangela: „Mijn vader was als de Rolling Stones, die gingen ook eeuwig op afscheidstournee.” Op de uitvaart neurieden de genodigden samen zijn lievelingsliedje: de Monty Python-klassieker Always Look on the Bright Side of Life. Na zijn overlijden, op 2 januari van dit jaar, speelde de stadsbeiaardier Quel mazzolin di fiori op het carillon van de Domtoren. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/03/28/italo-de-lorenzo-1939-2025-hield-van-ijs-en-van-het-leven-als-hij-binnenkwam-werd-de-sfeer-direct-zonniger-a4887582</guid>
      <pubDate>Fri, 28 Mar 2025 19:28:22 +0000</pubDate>
    </item>
    <item>
      <title><![CDATA[Hanneke Bandell (1947-2024) zorgde met aandacht voor anderen]]></title>
      <description><![CDATA[<p>Altijd stond Hanneke Bandell klaar om anderen te helpen. Waren er ouderen in de wijk eenzaam? Dan organiseerde ze avonden in het buurthuis om samen te eten. Had een vriend of bekende het moeilijk? Hanneke belde op. Was er in het ziekenhuis waar ze werkte niet genoeg aandacht voor de familie van de patiënt? Dan zorgde ze ervoor dat die aandacht er kwam. Hanneke Bandell werd op 30 november 1947 geboren in Groningen en groeide op in Assen, in een gezin met drie zussen en een broer. Hij verongelukte toen hij 21 jaar oud was, Bandell was toen 25. „Dat heeft haar gevormd”, zegt oud-collega en vriend Leenard De Vries. „Ze was de eerste die op de hoogte werd gesteld door de agenten.” Bandell werd verpleegkundige. Na in een paar ziekenhuizen, en in een kibboets in Israël, te hebben gewerkt, ging ze maatschappelijk werk studeren. Halverwege de jaren zeventig werd ze medisch-maatschappelijk werker in het Diaconessenhuis in Meppel. Ze wilde de begeleiding van familie van patiënten verbeteren. Samen met een collega stond ze familieleden bij. „Als er een ongeluk gebeurd was, vingen wij de familie van het slachtoffer op. Dat was iets nieuws. Er was in die tijd weinig oog voor de zorgen van de familie”, zegt De Vries. Het maakte niet uit of het weekend was of een feestdag, als er familie van een patiënt moest worden bijgestaan, dan kwam ze naar het ziekenhuis. Als medisch specialisten slecht nieuws moesten brengen, sprak ze daarna met de patiënt en de familieleden. „De specialist bracht de boodschap en zij zorgde ervoor dat het op een goede manier indaalde”, vertelt De Vries. Toen Bandell eind dertig was, overleed haar vader na een ziekbed. „Hanneke vond dat de begeleiding in het ziekenhuis waar hij verzorgd werd ontbrak. Dat moest anders”, zegt De Vries. Zo raakte ze betrokken bij de palliatieve zorg, en wilde ze die ook in het ziekenhuis waar ze zelf werkte verbeteren. „Vanuit wat ze zelf had meegemaakt, heeft ze het onder de aandacht gebracht. Ze organiseerde overleggen met huisartsen, met specialisten. Soms ging ze met een anesthesist op huisbezoek bij een patiënt. Dat was destijds ondenkbaar, dat een specialist bij iemand thuis kwam.” Bandell was wars van hiërarchie. Ze liep zo de kamer van een bestuurder in als er iets geregeld moest worden. „Ze zorgde er wel voor dat er naar haar geluisterd werd”, zegt De Vries. „Hanneke was dominant en direct.” Die eigenschappen kwamen goed van pas toen ze in Meppel een hospice wilde oprichten. „We moeten een hospice hebben, zei ze tegen mij”, vertelt Ben ten Lande. Hij ging in het bestuur, dat zes jaar lang aan het opzetten van het hospice werkte. „Het was lastig om geld bij elkaar te krijgen, om een geschikte locatie te vinden, om de politiek te overtuigen. Maar Hanneke gaf niet op. Ik wilde weleens halverwege een bespreking weglopen. Bandell, die bleef zitten.” Uiteindelijk kregen ze het voor elkaar om een hospice te beginnen. In een zeventiende-eeuwse, door het Drents Landschap opgekochte boerderij, op een mooie, rustige plek in een natuurgebied. Na de verbouwing was er plek voor vier gastenkamers. Hospice Eesinge heeft nu twee coördinatoren en zo’n negentig vrijwilligers. Bandell was trots dat het gelukt was. In 2014 stapte ze uit het bestuur. „Haar taak was volbracht”, zegt Ten Lande. Voor al haar vrijwilligerswerk kreeg ze een Koninklijke Onderscheiding. Ze was fier op het lintje. Ten Lande, De Vries en hun vrouwen vormden met Bandell, die geen partner had, een hechte vriendengroep. Ze gingen geregeld samen op vakantie. „Ze was een betrokken vriendin. Wilde altijd weten hoe het écht met je ging. Ze hield niet van prietpraat. We hadden intensieve gesprekken over politiek, over maatschappelijke ontwikkelingen, onrecht in de wereld. Daar konden we ook flink over discussiëren”, vertelt De Vries. Bandell was lid van de soroptimistenclub, een netwerkorganisatie die zich inzet om de rechten, positie en het leven van vrouwen te verbeteren, en hielp mee met het oprichten van een afdeling daarvan in Meppel. Doesjka Lammers leerde Bandell daar kennen. „Hanneke was altijd trouw aanwezig. Je kon ook niet om haar heen. Ze was veel, in alles. Een grote vrouw, met opvallend, rood haar en een luide stem. Onverschrokken. Maar ook hartelijk en zorgzaam.” Als er nare dingen gebeurden in het leven van anderen, dan was Bandell er. Toen Lammers vier jaar geleden onverwacht haar broer verloor, had ze veel steun aan haar. „We hebben daar mooie gesprekken over gehad. Het was lang geleden dat Hanneke hetzelfde had meegemaakt, maar ze sprak daar ook over.” De laatste jaren had Bandell last van haar gezondheid, maar de last daarvan droeg ze alleen. „Ze was heel onafhankelijk, in alles”, zegt Lammers. De Vries: „Bieden van hulp vond ze fantastisch, maar hulp aannemen kon ze niet.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/03/21/ze-zorgde-met-aandacht-a4886921</guid>
      <pubDate>Fri, 21 Mar 2025 19:28:22 +0000</pubDate>
    </item>
    <item>
      <title><![CDATA[Frank Kuitenbrouwer (1940-2025) was bij NRC de huismeester annex  cultuurdrager die redacteuren liberalisme, vrijzinnigheid en individualisme bijbracht]]></title>
      <description><![CDATA[<p>Boven de rouwkaart van journalist Frank Kuitenbrouwer (84) stond Lux et Libertas vermeld, het motto van NRC Handelsblad. Een blijk van liefde en verbinding met zijn krant die hem zeer typeert. Als er iemand was wiens journalistieke leven zó samenviel met de idealen en de lotgevallen van de fusiekrant NRC en Algemeen Handelsblad, dan was het wel diens juridisch redacteur, geestelijk co-ouder en redactioneel baken. Hij was raadgever en mentor voor (hoofd)redacties als er weer eens een conflict was waar een verstandige, juridisch geschoolde bemiddelaar bij nodig was, die als commentator net overal tussen en boven stond. Ook directies kregen met Kuitenbrouwer te maken, als ze weer eens in publieke conflicten met de krant waren beland. Meestal gingen die over geld, standplaats of fusies, waarin ze dan meestal compleet over het hoofd zagen wat NRC voor z’n lezers betekende. Een publiek goed, een cultureel ijkpunt, soms zelfs een levenshouding. Wat zich in ingezonden brieven steevast vertaalde (en vertaalt) in de oorvijg ‘NRC-onwaardig’. Het leverde een redactie op die zich lichtelijk verheven voelde. Kuitenbrouwer was er de huismeester annex cultuurdrager die redacteuren liberalisme, vrijzinnigheid en individualisme bijbracht. Zelf was hij bescheiden, ironisch en scherp. Als auteur was hij vooral beschouwend en signalerend, zelden hard. Het redactiestatuut had hij als Algemeen Handelsblad-redacteur bij de fusie met NRC in 1970 mee helpen schrijven. Dat deed hij destijds voor een redactie, die het ‘lux et libertas’ daarna vrij ruim nam. Dat kwam neer op ‘het maken van een krant die we vooral zelf interessant vinden’ in de verwachting dat de lezer wel zou volgen. Wat die nog deed ook, zelfs in groeiende aantallen. Die fusiekrant was vaag geschoeid op het Angelsaksische begrip ‘quality paper’ en bedoeld voor de hoger opgeleide lezer. Die moest dan wel bereid zijn genoegen te nemen met de ‘nuance’, en net als de redactie geneigd zijn veel onderwerpen als ‘niet-NRC’ af te houden. Gouden tijden dus, voor journalistieke zelfontplooiing, ongehinderd door internet, algoritmen, laat staan door sociale media met miljardairs aan de knoppen. De papieren NRC bepaalde volgorde en belang van het nieuws en bezorgde dat om vijf uur aan huis. Een avondkrant als dagsluiter. De suggestie om André Spoor, de eerste hoofdredacteur, in 1983 op te volgen, wimpelde hij af. Kuitenbrouwer had aan tbc een gemankeerde heup overgehouden, liep met een stok en zag in de dagelijkse reis naar Rotterdam een hindernis. Hij koos voor de functie ‘juridisch redacteur’, die dankzij hem net zo onderscheidend werd als het Cultureel Supplement en de buitenlandcorrespondenten. Het etiket ‘juristenkrant’ dat NRC kreeg, zat ’m grotendeels in z’n ongesigneerde commentaren, waar Kuitenbrouwer decennialang wekelijks aan bijdroeg. Hij legde daarin de nadruk op grondrechten, op humaan strafrecht en vooral ook op privacy – het recht onbespied te blijven. Frank Kuitenbrouwer was van 1940, een oorlogskind, had een moeizame jeugd en moest als 8-jarige langdurig revalideren van de tbc. Z’n vader, ook jurist, had een zwakke gezondheid en kon zich daardoor niet ontplooien. Het leidde tot spanning en frustraties thuis. De rechtenstudent Frank bleek niet erg van de kleine lettertjes. Hij zocht afleiding in colleges kunstgeschiedenis, die hij via een vriend ontdekte. Het maakte van hem een kunstliefhebber, die zijn leven lang een archief bijhield van kunstenaars die hem bevielen. Op de begrafenis werd hij door zijn kinderen Klaartje en Vincent om van alles geprezen, maar ook om z’n pasta-lunches, die een ijkpunt in z’n privéleven bleken. Na z’n studie kwam hij als wetenschappelijk medewerker van het Willem Pompe Instituut terecht. En daarna bij het Algemeen Handelsblad, als strafrechtkenner. Hij bleef die zogeheten ‘Utrechtse school’ van Willem Pompe, Pieter Baan en Ger Kempe, waarin de multidisciplinaire bejegening van de verdachte centraal stond, altijd trouw. Tolerant en mensgericht – het strafrecht diende hervormd en celstraffen zoveel mogelijk afgeschaft. Intussen steeg de criminaliteit en dus de publieke verontwaardiging. Kuitenbrouwer hield in het wekelijkse commentatorenberaad de collega’s dan voor dat ook ernstige daders niet mogen worden afgeschreven, laat staan definitief opgesloten. De ‘gezamenlijke lijn’ die hij dan formuleerde was dat strafrecht onvermijdelijk is. En ook streng moet kunnen zijn. Maar wel als laatste redmiddel, en altijd wars van de opwinding van de dag. De krant ging niet mee in de hang naar veiligheid en vergelding die steeds meer domineerde. Typerend is een commentaar uit 2004 waarin NRC de VVD-wens om het motief ‘eerwraak’ als strafverhogend in het wetboek op te nemen van de hand wees. Of mensen uit hebzucht, lust of wreedheid moorden doet niets toe of af aan het feit: moord. Motieven kan de rechter beter zelf, achteraf meewegen. De VVD-wens om bij eerwraak de familie van de dader collectief te straffen, vond NRC ‘helemaal dol’. Dat is iets uit de ‘wilde grensgebieden van Pakistan’. Kuitenbrouwer was scherp op de opmars van digitalisering, biometrie en dna waardoor de overheid steeds makkelijker grote groepen burgers kon controleren, verdacht of niet. Dat gold ook de legitimatieplicht waar voor zijn generatie een duidelijk nazi-luchtje aan hing. Dat de burger behalve z’n stempas ook nog een ID-bewijs op het stembureau moest tonen, stond hem evenmin aan. Hij zou hebben overwogen daarom maar niet te gaan stemmen. Ook de introductie van het Burger Service Nummer stuitte bij hem op diepe scepsis. Jarenlang weigerde hij, zo wil de anekdote, zelfs om te pinnen. Een burger biedt de bank zo ongevraagd een overzicht van z’n privé-uitgaven. Wie kon zo’n lijst nog meer inzien, hoe lang, en wat als er fouten in sluipen? Databases leiden meestal tot minder individuele vrijheid en zelden tot meer. Biometrie in het paspoort? Kuitenbrouwer herhaalde bij iedere digitale stap de risico’s. En bepleitte inzage, controle en correctie. Na z’n pensionering, in 2005, kwam hij als opinieschrijver uit de kast met een tweewekelijkse column die ‘Lex et Libertas’ heette. In tijden van terroristische aanslagen en radicalisering voerde hij in toenemende mate een achterhoedegevecht. Wie z’n bundel columns uit 2010 doorbladert, herkent z’n strijdpunten. De ‘OV-klikchip’, ‘Noodrecht rukt op’, ‘De Rechtspraak bureaucratiseert’. Het waren profetische stukken, die allemaal een follow-up kunnen gebruiken. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/03/10/frank-kuitenbrouwer-1940-2025-was-bij-nrc-de-huismeester-annex-cultuurdrager-die-redacteuren-liberalisme-vrijzinnigheid-en-individualisme-bijbracht-a4885801</guid>
      <pubDate>Mon, 10 Mar 2025 19:28:23 +0000</pubDate>
    </item>
    <item>
      <title><![CDATA[Elizabeth Schmitz (1938-2024) laveerde tussen regels en barmhartigheid]]></title>
      <description><![CDATA[<p>Een sigaartje. Daar hield ze wel van. Sterker nog: het was hét beeldmerk van Elizabeth Schmitz. Er waren periodes dat zij er wel twintig per dag verstookte. Dat was, zoals zij uitlegde, tijdens die „hectische baan” op het ministerie van Justitie in de jaren negentig onder het eerste kabinet-Kok. Oftewel de baan die in politiek Den Haag al decennialang bekend staat als „de hoofdpijnportefeuille”: staatssecretaris voor vreemdelingenzaken, want dat was zij. De meest ondankbare kabinetspost. Mensen tegenhouden, mensen uitzetten, altijd kwesties, altijd volop in de publiciteit, zelden positief. Elizabeth Schmitz, eerder bekend als de eerste vrouwelijke burgemeester van Haarlem (1985-1994) en gevormd in de Rotterdamse lokale politiek overleed, 86 jaar oud, op oudejaarsdag. „Geborgen in Gods liefde”, stond er boven de overlijdensadvertentie. Want religieus is ze altijd gebleven. De liefde voor sigaren had de geboren Rotterdamse van huis uit meegekregen. Vader zat in de tabakshandel. Hij importeerde tabak uit onder andere Indië en verkocht deze door aan sigarenfabrikanten. „In ons huis in Rotterdam werd na de oorlog een kamer ingericht als kantoor en in de kelder lagen op houten schappen de monsters opgeslagen, bundels van allerlei soorten tabaksbladeren. Van al die geuren genoot ik als kind”, zei Schmitz in 2000 tegen de Volkskrant. „Ontspannen kunnen genieten”, daar ging het volgens haar om bij sigaren. „Je moet de rook in je mond laten circuleren en dan uitblazen.” Bijzonder in die tijd: een vrouw met een uitgesproken voorliefde voor sigaren. Het onconventionele heeft er altijd wel ingezeten bij Elizabeth Schmitz. Het zelfbewuste over haar vrouw-zijn ook. „Als ik soms mannen in de politiek hoor kakelen over niets, dan denk ik dat vrouwen directer op hun doel afgaan zonder die rituele mannendans”, zei ze in 1982 als wethouder van Rotterdam tegen het weekblad Vrij Nederland. Om een „ruimhartig opvangbeleid” had zij gevraagd, als vicevoorzitter van Pax Christi. En in 1994ging zij zelf op voor de loodzware baan met het grote ‘afbreukrisico’. Ze wist het. Velen waren haar al voorgegaan op dit doornenpad. Het woonhuis van haar voorganger Aad Kosto (staatssecretaris voor Justitie van 1989 tot 1994) werd zelfs getroffen door een brandbom van tegenstanders van zijn „hardvochtige” beleid. „Ik denk dat ik af en toe voor beslissingen kom te staan die ik zelf met pijn en moeite zal nemen”, zei ze tegen een verslaggever nadat ze in 1994 ‘ja’ had gezegd tegen PvdA-partijleider en beoogd minister-president Wim Kok. „Ik hoop dat ik dan mijn beleid kan uitleggen. Het meest vrees ik dat mensen straks zeggen dat ze me niet meer herkennen.” Vijf jaar later, toen tot haar opluchting „de klus” voorbij was, zei Schmitz in een vraaggesprek met het blad Opzij „niet in frustratie” te zijn geëindigd. Maar trots op bepaalde resultaten? Dat was een „onzinnige vraag”, vond ze. Vreemdelingenbeleid: „Het is zo’n geworstel, zo’n zoeken naar de koers, daar zou het woord tevredenheid, noch voldoening, noch trots bij passen.” De problemen en vraagstukken rondom vluchtelingen waar zij dertig jaar geleden als staatssecretaris mee te maken kreeg, zijn anno 2025 onveranderd. Ook toen ging het vaak om de kille wet versus menselijkheid. Zelf had zij het over „een gladde evenwichtsbalk”. Met de Turkse kleermaker Zekeriya Gümüs, die sinds 1989 in Nederland woonde en in 1997 het land moest verlaten wegens het ontbreken van de juiste papieren, kreeg dat dilemma een gezicht. Ondanks breed maatschappelijk protest, niet het minst vanuit haar eigen PvdA, bleef een onvermurwbare Elizabeth Schmitz erbij dat Gümüs weg moest. Ze was bang voor precedentwerking. Barmhartigheid kende zijn grenzen, vond de van huis uit katholieke Schmitz. En dan deinsde zij niet terug voor harde taal. Bijvoorbeeld tijdens een interview met de Volkskrant, net na haar aantreden in 1994. „Voor asielzoekers van wie vaststaat dat ze hier niet mogen blijven wordt geen opvang geregeld. Dat is een harde maatregel maar deze mensen hebben gigantische reizen weten te maken. Ze hebben veel initiatief getoond. Dan moeten ze dat initiatief ook maar gebruiken om de consequentie te aanvaarden dat zij hier niet terecht kunnen.” Altijd maar dat schipperen tussen het goed willen doen voor de mensen en de regels. Het bleef Schmitz achtervolgen toen zij in 2000 ombudsman zorgverzekeringen werd. Dan riep zij op haar kantoor ziektekostenverzekeraars ter verantwoording die cliënten onheus hadden behandeld. „Dat was een beetje haar tragiek”, zegt secretaris Gerard de Groot van de Stichting Klachten en Geschillen Zorgverzekeringen (SKGZ). „Ze was de persoon die graag heel goed wil doen en dan aanloopt tegen de regeltjes en beleid.” Maar binnen die smalle marges heeft zij „met haar natuurlijke autoriteit” het nodige voor individuele gevallen weten te bereiken, herinnert hij zich. En dan was er nog het persoonlijk leven. Wie Elizabeth Schmitz zegt, zegt Ien Dales. Het verhaal dat de latere, in 1994 overleden, minister van Binnenlandse Zaken en Schmitz een liefdesrelatie hadden, bleef hen jarenlang tot vervelens toe achtervolgen. Vooral ‘de bladen’ konden er maar geen genoeg van krijgen. „We waren al jaren prooi van de boulevardpers”, schreef zij in een condoleancebrief aan de familie van Ien Dales. Zelfs premier Lubbers refereerde aan hun relatie na de dood van Dales door zijn medeleven uit te spreken „voor de vriendin van mevrouw Dales die nu alleen achterblijft”. Schmitz zei hierover in 1999 in het Opzij-interview: „Een volstrekt niet ter zake doende bevestiging van dingen die absoluut niet waar waren.” Zij vond het allemaal maar ongezonde nieuwsgierigheid en wenste zich ondanks de alsmaar terugkerende vragen niet over haar geaardheid uit te laten. Het bleef een onbeantwoorde vraag. Tot aan haar overlijdensadvertentie, afgelopen januari, waarin een echtgenote werd vermeld. Elizabeth Schmitz is het werk als ombudsman blijven doen tot 2010, toen ze al 72 jaar was. Parttime. Ze had eindelijk meer tijd voor de tuin (houthakken), vrienden, een boek of voorzitterschap (Afrika-Instituut). Maar ver na haar vertrek bij de verzekeraars kwam ze nog even buurten op het kantoor in Zeist, weet directiesecretaris Marike Spanjaard. „Dan kwam zij aanscheuren in haar cabrio met dat opgestoken haar, leren handschoentjes en een sigaartje in de mond.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/03/07/elizabeth-schmitz-1938-2024-laveerde-tussen-regels-en-barmhartigheid-a4885136</guid>
      <pubDate>Fri, 7 Mar 2025 19:28:23 +0000</pubDate>
    </item>
    <item>
      <title><![CDATA[De schelmenstreken van uitgever en galeriehouder Pablo van Dijk (1956-2025) werden op de koop toegenomen]]></title>
      <description><![CDATA[<p>Lang voordat hij eind jaren tachtig uitgroeide tot de spraakmakendste uitgever en galeriehouder van Rotterdam zei Pablo van Dijk tegen een collega: „Als ik doodga mogen ze me in een vuilniszak aan de straat zetten. Of liever: me in perspex gieten.” In culturele kringen in Rotterdam is de afgelopen weken veelvuldig stilgestaan bij het overlijden van Van Dijk, een even legendarische als raadselachtige man, die sinds 1990 in New York woonde. Arnon Grunberg, ook een New Yorker, meldde Van Dijks overlijden op 11 februari in zijn column in de Volkskrant. Leo van de Wetering, een oude vriend, bevestigt zijn dood. Eind januari is Van Dijk, vermoedelijk in New York, „omringd door de liefdevolle zorg van zijn laatste vrouw”, op 68-jarige leeftijd overleden. De hoeveelste echtgenote dat betrof is een mysterie. Van de Wetering houdt het op „ongeveer de zevende”. Op sociale media klinkt veel lof voor Van Dijks bibliofiele uitgeverij en galerie Bébert (1980-1990). Aan zijn honderden uitgaven wijdde museum Boijmans Van Beuningen in 2014 nog een expositie. Ook Van Dijks soms grensoverschrijdende gedrag is veelvuldig in herinnering gebracht. Typerend is de karakterisering van kunstenaar Arie van Geest, die Van Dijk op Facebook een charmante mix noemt tussen Felix Krull, de oplichter uit de schelmenroman van Thomas Mann, en Pietje Bell. Weinig Rotterdammers hadden de laatste jaren nog contact met Van Dijk, die in 1990 plotsklaps emigreerde; zijn galerie, echtgenote en naar verluidt ook schuldeisers in verbazing achterlatend. Van Dijk was rond de eeuwwisseling enige jaren de secretaris van Arnon Grunberg. Met zijn uitgeverij Kunst Editions gaf hij ook zo’n dertig bibliofiele uitgaven uit van de latere P.C. Hooft-prijswinnaar, boekjes in kleine oplage met nieuwsgierig makende titels als Drink veel witte wijn en Kutgedicht. Aan de eenzame ambitieuze Hoer C. De vriendschap en samenwerking eindigde abrupt toen Grunberg in zijn secretaris een „irrationele oplichter” herkende, een „sekteleider in het land van de winstmaximalisatie”. Dat schreef Grunberg in 2003 in een hilarisch artikel in Hollands Maandblad. Grunberg: „Vriendschap kost geld, en zelden heeft een vriendschap mij zoveel gekost als die met Pablo van Dijk. Ruwe schattingen lopen uiteen van zeventig- tot tachtigduizend dollar, maar ik beklaag me niet, het had veel erger kunnen zijn.” Pablo van Dijk was de zoon van galeriehouder Hans van Dijk, óók een charmante kunstverkoper met streken, als we de berichten op sociale media moeten geloven. Diverse kunstenaars melden nog geld tegoed te hebben van Van Dijk senior. De naar Picasso vernoemde Pablo toonde al jong culturele belangstelling. Als elfjarige benaderde hij Arie van Geest met de vraag of hij een prentenboek over Napoleon wilde ruilen tegen een tekening. En op zijn achttiende betaalde hij dichter Rien Vroegindeweij 5 gulden voor A4’tjes met handgeschreven verzen. Van Dijk werkte van 1978 tot 1989 als boekverkoper bij Donner in Rotterdam. Eerst leidde hij de afdeling literatuur, later (ook) de kunst. Leo van de Wetering, directielid, herinnert zich zijn oud-collega als geestig, sociaal zeer vaardig en vindingrijk. „Klanten waren dol op zijn grote gebaar, zijn gulle lach en zijn verschijning als beau garçon.” Van Dijk had ook extreme trekken, zegt Van de Wetering. „Als we met elkaar uit eten gingen en de kwaliteit van een biefstuk beviel hem niet, dan vlogen de stukken rood vlees door het restaurant. En in het personeelstoilet bij Donner kon hij ’s ochtends een dampende bolus achterlaten met een vork erin. Pablo wist soms niet hoe ver hij te ver kon gaan.” Met zijn eerste echtgenote Marijke richtte Van Dijk in 1980 Bébert op, vernoemd naar de kat van Céline, zijn Franse lievelingsschrijver. De uitgeverij specialiseerde zich in luxe, gelimiteerde uitgaven van bekende schrijvers en dichters als J.M.A. Biesheuvel en Gerrit Komrij. Van Dijks werkgever Donner fungeerde als verkoopplatform. Geleidelijk verschoof het accent bij Bébert van literatuur naar beeldende kunst, naar de uitgave van prestigieuze mappen en dozen met grafiek, foto’s en multipels van Jan Schoonhoven en Klaas Gubbels, maar óók van internationale coryfeeën als Keith Haring, Lawrence Weiner en Robert Mapplethorpe. De koerswijziging werd ingezet nadat Van Dijk bij Donner zijn tweede echtgenote ontmoette, Pandora Tabatabai Asbaghi. Samen met haar opende hij in 1985 een galerie. Het ging Bébert voor de wind. In 1988 verhuisde de galerie naar een prestigieus patriciërspand aan de Westersingel, dat met steun van particuliere geldschieters en de Rotterdamse Kunststichting was verbouwd door architectenbureau Mecanoo. De eerste exposant in het blitse pand was de wereldberoemde Franse kunstenaar Christian Boltanski. De Gentse museumdirecteur Jan Hoet verrichtte de opening, en tout Rotterdam verbaasde zich hoe Van Dijk, nog altijd boekverkoper bij Donner, het voor elkaar had gekregen. Vlak voor de opening zei hij in NRC Handelsblad: „Misschien zegt men later over ons dat wij voor de beeldende kunst niet overbodig zijn geweest.” Nog geen twee jaar later vertrok hij naar New York. Fotograaf Vincent Mentzel, die met Gerard Reve het door Bébert uitgegeven boek Slager Crolus koopt een oude viool maakte, bleef contact houden. Als hij Van Dijk in New York opzocht, nam hij op verzoek altijd een stapel witte HEMA-onderbroeken mee. „Pablo gebruikte de creativiteit van een ander om er beter van te worden”, zegt Mentzel. Het is een terugkerende constatering. Van Dijk leefde van het talent van anderen, schreef Grunberg in zijn column in de Volkskrant. Beeldend kunstenaar Gina Kranendonk lachte vroeger met Van Dijk om de roddels over zijn gedrag. Hij was haar eerste vriendje; zij zat nog op school, hij was tien jaar ouder. „Ik gun elk jong meisje zo’n eerste vriendje. Pablo heeft mij jong geleerd hoe je de liefde mooi en intens kan beleven. Het werd mijn standaard.” De laatste jaren bleef het stil rond Pablo van Dijk. Na een voetbreuk hielden vrienden een collecte voor de Amerikaanse ziekenhuisrekening. En op Instagram profileerde hij zich, voor enkele tientallen volgers, als maker van handgemaakte, tamelijk clowneske kostuums. Wat overblijft zijn de verhalen, constateert dichter Rien Vroegindeweij. „En natuurlijk zijn mooie boeken.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/02/28/de-schelmenstreken-van-uitgever-en-galeriehouder-pablo-van-dijk-1956-2025-werden-op-de-koop-toegenomen-a4884344</guid>
      <pubDate>Fri, 28 Feb 2025 19:28:23 +0000</pubDate>
    </item>
  </channel>
</rss>
