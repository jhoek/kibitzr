<?xml version="1.0" encoding="utf-16"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Susan van den Berg (1973-2023): een levenslange liefde voor Friese kunst]]></title>
      <description><![CDATA[<p>‘De dood kent vele gedaanten en ook het rouwproces is altijd weer anders, zeker als er geen sprake is van een natuurlijke dood, maar van een misdrijf of bij suïcide.” Deze zin schreef conservator, kunsthistorica, auteur en kenner van de Friese hedendaagse kunst Susan van den Berg in het boek Een fragment van leven. Dat begeleidde de door Van den Berg samengestelde expositie met werk van schilder Jochem Hamstra in Museum Belvédère in Oranjewoud (Heerenveen). De expositie eindigde op 29 januari 2023: een week later, op 6 februari, verongelukte Van den Berg op 49-jarige leeftijd op de N358 bij Augustinusga.  Susan van den Berg (foto uit 2019) was een kenner van de Friese hedendaagse kunst. Foto privé-archief
 De immer levenslustige en energieke Susan van den Berg was tevens betrokken bij de expositie die vijf dagen na haar overlijden in Museum Belvedère opende (en tot 11 juni is te zien): Als de Dood: schilders, dichters, beeldhouwers, schrijvers, fotografen over verval en eindigheid.  Susan van den Berg en Museum Belvédère, dat was een droomhuwelijk. Het museum – dat haar poorten opende in 2004 – is een geesteskind van een van de grote gangmakers in de Friese kunst: Thom Mercuur (1940-2016), die tot op hoge leeftijd exposities organiseerde, waaronder in het Tripgemaal in Gersloot. Van den Berg was sinds de oprichting bij het museum betrokken, eerst, vanaf 2010, als medewerker pr/marketing, later, in 2021, als conservator.  Van den Berg had, zoals de Engelsen dat noemen, ‘impeccable taste’: ze schreef monografieën over Armand Bouten, Willem van Althuis (de schilderende stratenmaker, autodidact van grote allure, en de eerste kunstenaar met een solo-expositie in het museum) en Sjoerd de Vries – maker van gekerfde landschappen en rietkragen op gelaagd karton, vaak lofzangen op De Deelen, het vermaarde veenmoeras in Friesland. Museumdirecteur Han Steenbruggen: „Ons idee was: we wilden iemand vanuit de inhoud pr en marketing laten bedrijven. Op zich een prachtige gedachte, maar Susan wilde natuurlijk meer, ze wilde heel graag projecten doen, en dan liefst vanuit het schrijven. Uitzoeken, dat vond ze interessant. Journalistiek onderzoek lag haar heel erg goed.”  Ze was vriendelijk en coöperatief, zegt Steenbruggen, „en op haar best als ze zich helemaal op één onderwerp kon storten. Ze was ook wel een soliste. Ze kon heel geordend en systematisch werken, tentoonstellingen voorbereiden. Maar schrijven, dat was haar grote kracht.” Van den Berg begon haar professionele carrière als lerares en was betrokken bij de culturele bijlage van het Friesch Dagblad. Ze schreef jarenlang recensies voor de Leeuwarder Courant. Journaliste Marita de Jong: „Ze schreef over kunst zonder rookgordijnen of moeilijke termen, op een begrijpelijk manier, ook voor mensen die niets van kunst weten.” Van den Berg had geen academische titel, daar was ze soms onzeker over, volgens haar partner Huub Schalken. Anderzijds was ze daardoor vrijer om te schrijven, zat ze niet gevangen in een keurslijf.  Van den Berg struinde graag rond  op rommelmarkten. Ze was altijd op zoek naar parels in de vorm van bijzondere staaltjes nijverheid: ze hield van Friese kerfkunst en houten gebruiksvoorwerpen, maar er was ook een ‘deelverzameling’ van ansichtkaarten met afbeeldingen van plaggenhutten. In een eerdere woning van haar hingen de muren  vol kunst en voorwerpen. Thom Mercuur zei ooit over die woning: „Dat was een huis, daar stond alles op de goede plek.”  In 2009 ontmoette ze haar grote liefde Huub Schalken: „Ons hele leven draaiden we om elkaar heen”, zegt hij. „Ze was vier jaar ouder, we zaten op dezelfde middelbare school, deden dezelfde vervolgopleiding in Leeuwarden, maar er was nooit contact. Tot ik op een middelbare school ging werken in Harlingen, waar ik leraar handenarbeid was en zij tekenles gaf. Daar was, in 2009, de flits van herkenning.” Huub en Susan zagen elkaar regelmatig, maar tijdens een reis naar Schotland volgde de beslissing om samen te wonen, mede ingegeven omdat ze zich over een puppy, Hilde genaamd, hadden ontfermd. Huub: „Hilde werd maar anderhalf jaar, ze overleed door nierfalen. Daarna hebben we nog twee hondjes moeten begraven, maar dan zeiden we altijd tegen elkaar: ‘Gelukkig hebben we elkaar nog’.”  Susan van den Berg op de middelbare school, eind jaren tachtig  Foto privé-archief Susan trok bij Huub in, in een oud schoolgebouwtje in Twijzel, nabij Buitenpost, in een hoekje van Friesland. Ze deelden een liefde voor het artistieke; hij meer oude auto’s, zij meer hedendaagse kunst. Huub: „Ik heb het altijd fijn gevonden dat we niet in dezelfde sector werkten. Susan was een ontzettend lief en attent mens, zo stond ze ook in het leven, maar we waren allebei ook huismussen, en onze actieradius beperkte zich tot Friesland. Spreken in het openbaar vond ze vervelend, maar kon ze wel heel goed.”  De Friese schilderkunst was een constante in haar leven.  Ze schreef Frysk – 100 jaar schilderkunst in Friesland, en had in recente jaren steeds meer een voorkeur voor vrouwelijke kunstenaars. Ze stelde een tentoonstelling samen met werk van Jeanne Bieruma Oosting, over wie Jolande Withuis in 2021 een veel geprezen biografie schreef. Withuis sprak op de uitvaart: „Samenwerking vereist niet alleen dat het klikt en dat je beiden kennis in de aanbieding hebt, het vereist ook vertrouwen en generositeit. Susan was een bij uitstek betrouwbaar en genereus persoon, zowel in het werk als in de persoonlijke omgang.” Ze was warm en hartelijk en stelde zichzelf nooit op de voorgrond, aldus Withuis. „Hoe bescheiden ze óók in het gewone leven was, ontdekte ik toen ik haar na het uitkomen van mijn boek wilde trakteren. Ik koos voor een lunch in hotel Lauswolt in Beetsterzwaag, waar Jeannes moeder was opgegroeid en waar zijzelf als kleintje de eerste stappen op weg naar een schilderscarrière zette. Susan, zo bleek toen de dag daar was, moest beslist iets overwinnen om deze chique entourage te betreden.” Postuum verschijnt een boek over de schilder Tames Oud waarvoor Susan van den Berg reeds materiaal had verzameld. Op 17 juni opent een dubbelexpositie van Oud in Museum Belvédère en de Amelander Musea. In deze rubriek elk weekeinde  een portret van iemand die recent is overleden.</p>]]></description>
      <guid>https://nrc.nl/nieuws/2023/03/10/susan-van-den-berg-1973-2023-een-levenslange-liefde-voor-friese-kunst-a4159120</guid>
      <pubDate>Fri, 10 Mar 2023 05:27:42 +00:00</pubDate>
    </item>
    <item>
      <title><![CDATA[Melvyn Krauss (1938-2023) hield zelden stil hoe hij ergens over dacht]]></title>
      <description><![CDATA[<p>Tot één jaar voor zijn dood schreef de Amerikaanse emeritus hoogleraar Melvyn B. Krauss (1938-2023) scherpe opiniestukken over de wereldeconomie. Hij schreef niet alleen voor NRC, maar ook voor grote Britse, Amerikaanse en Duitse kranten als The Financial Times, The New York Times en Die Zeit. Na de dood van zijn vrouw Irène was hij uiteindelijk stilgevallen. Hij verzamelde telefoonnummers van Europese en nationale financiële topfunctionarissen, met wie hij vanuit zijn villa nabij het Californische Palo Alto urenlang belde. „Via de telefoon bouwde hij vriendschappen op”, weet zijn Nederlandse schoonzus Eliane Nagelkerke. Zijn krantenstukjes waren kort, helder en geïnformeerd. Daarnaast schreef hij wetenschappelijke publicaties en boeken over economie en politiek. Hij publiceerde ook samen met de bekende econoom William Baumol, een collega van de New York University. In Chicago werkte hij met Nobelprijswinnaar Milton Friedman. Hij deelde Friedmans waardering voor de vrije markt, maar vond hem te radicaal.  Krauss vond zichzelf geen topeconoom. Zijn kracht lag niet in gespecialiseerde modellen maar in brede, originele analyse, zeker in zijn krantenstukken. In vierhonderd woorden bracht hij zowel de monetaire als de politieke invalshoek van het economische nieuws en de reacties van de financiële markt – mawket, zoals hij het op zijn New Yorks uitsprak. Om dat bondig te doen, dreef hij eindredacties tot wanhoop door steeds bijgeschaafde formuleringen te sturen. Hij kon flink aandringen. Redacties lieten hem soms vallen, maar een jaar later stond er dan toch weer een stukje van hem in de krant.  Dankzij zijn contacten werd hij op kritische momenten informeel informatiemakelaar over Europese monetaire zaken. „Hij was goed ingevoerd, want hij sprak met veel mensen. In die gesprekken noemde hij ook gesprekken die hij met anderen had”, zegt Olaf Sleijpen, directielid van De Nederlandsche Bank: „Als hij aan de telefoon kwam, was je niet zomaar van hem af. Hij kon zelf dingen goed combineren. Veel mensen spraken hem omdat ze dachten: zo hoor ik nog eens wat.” Maar zijn contacten wisten dat hun opmerkingen bij anderen terecht zouden komen. Olaf Sleijpen werkte tussen 2001 en 2004 in Frankfurt bij Wim Duisenberg, toenmalig president van de Europese Centrale Bank (ECB), die Krauss goed kende. Krauss kwam vaak naar Amsterdam, want het was de geboortestad van zijn vrouw. Daar was hij Duisenberg eens op straat tegengekomen, en had hem aangesproken. Dat was zijn New Yorkse stijl, een beetje brutaal, direct maar met charme en humor. Sindsdien zagen ze elkaar vaak. Als Duisenberg bij de ECB geen uur vrij had voor de telefoon, vroeg hij Sleijpen om Krauss in zijn plaats te woord te staan, en ook dat contact bleef.  Ook voorzitters van De Nederlandsche Bank, Noud Wellink, Klaas Knot en hun Europese collega’s, hadden contact met Krauss. Als zij voor een bestuursvergadering van de ECB in Frankfurt bijeenkwamen, verbleven zij in Hotel Frankfurter Hof, waar hij ook logeerde. Zo kon hij hen tegen het lijf lopen en uithoren. Ze moesten oppassen niet te veel te vertellen. Krauss had zelf een groot belegd vermogen dat hij eerder had verworven met succesvolle beurshandel in grondstoffen.   De vorige president van de ECB, Mario Draghi, sprak hem vaak off the record, ook om de stemming te peilen toen iedereen zich afvroeg of de euro de bankencrisis van 2008 nog zou overleven. Weken voor de aankondiging wist hij al dat Draghi premier van Italië zou worden. Krauss groeide op in een hecht Joods gezin in Brooklyn. „Mel maakte voortdurend grappen. Hij kende alle baseball-statistieken en oude filmtrivia”, herinnert  zijn vier jaar oudere zus Ellen Krauss-Golann zich. Zijn vader, vrachtwagenchauffeur voor de krant Daily News, overleed toen hij dertien was. Zijn moeder en zijn zus moesten toen het geld verdienen. Krauss studeerde en promoveerde bij New York University, waar hij later hoogleraar werd. Hij had aan veel universiteiten gedoceerd, onder andere aan de Universiteit van Amsterdam, aan Johns Hopkins, aan Stanford en aan de London School of Economics. Onderweg terug uit Londen naar de VS was hij op het passagiersschip Rotterdam zijn latere vrouw Irène de Groot tegengekomen. Zo ontstond zijn betrokkenheid bij Nederland en de Europese Unie. Als lid van de Republikeinse partij vertegenwoordigde hij het globalistische midden van de partij. Aan het eind van zijn loopbaan werkte hij bij het rechts-conservatieve Hoover Instituut van de Stanford Universiteit in Californië, waar hij heen verhuisde. Maar wat betreft de EU behoorde hij tot de linkse monetaire ‘duiven’ die pleitten voor financiële steun aan zwakkere landen als Italië en Griekenland. In 1986 had hij in zijn boek How NATO Weakens the West terugtrekking van Amerikaanse troepen bepleit om Europa te dwingen meer voor de eigen defensie te zorgen. De inauguratie van president Trump was voor hem uiteindelijk aanleiding om over te stappen op de Democratische partij. Voor het Concertgebouworkest werd Krauss een belangrijk donateur. Zijn schoonvader had er veertig jaar altviool gespeeld. Krauss kocht instrumenten voor musici en gaf honderdduizenden euro’s voor uitvoeringen. Zo steunde hij tijdens het jubileumjaar 2013 een concertante uitvoering van een deel van Wagners opera Der Fliegende Holländer en het Requiem van Verdi met dure solisten. Hij was liefhebber en schreef muziekrecensies voor The Wall Street Journal.  Als donateur had hij uitgesproken meningen, weet voormalig artistiek leider van het Concertgebouworkest Joel Ethan Fried. „Je hebt kieskeurige donateurs die veel weten en nauw betrokken zijn bij de inhoud. We hebben altijd dingen gedaan na overleg met hem, maar om van invloed van hem te spreken, gaat iets te ver”, zegt hij voorzichtig. „Hij was een gepassioneerde fan en had vaste meningen over alles.”  Tevergeefs bemoeide hij zich met de opvolging van de vertrokken dirigent Daniele Gatti. Hij telefoneerde uitvoerig met zijn favoriete kandidaat Andris Nelsons. Bij de uitvoering van het Requiem van Verdi in 2013 werden tot zijn ongenoegen twee sterzangers vervangen. Ze hadden laat afgezegd. De uitvoering kreeg een staande ovatie, maar het echtpaar Krauss bleef stil zitten op het frontbalkon. Zelden hield hij verborgen hoe hij ergens over dacht.</p>]]></description>
      <guid>https://nrc.nl/nieuws/2023/03/02/melvyn-krauss-1938-1923-hield-zelden-stil-hoe-hij-ergens-over-dacht-a4158459</guid>
      <pubDate>Thu, 2 Mar 2023 05:27:43 +00:00</pubDate>
    </item>
    <item>
      <title><![CDATA[Non Lucile Randon werd 118, maar wilde eerder ‘naar de hemel’ ]]></title>
      <description><![CDATA[<p>‘Ik vind het fijn om hier met jullie te zijn, hoor”, verklaarde de Franse non Lucile Randon begin 2021 tegen journalisten van de Franse televisiezender BFM, een paar weken voor haar 117de verjaardag. „Maar ik zou het liefst ergens anders zijn, bij mijn broer en mijn grootouders.”  Vorige maand kwam de wens van ‘Zuster André’ uit en overleed ze in haar slaap, 118 jaar en 340 dagen oud, in Toulon aan de Franse Rivièra.   De gebroeders Wright hadden twee maanden voor Randons geboorte hun eerste vliegtuig van de grond gekregen. Koning Edward VII, tsaar Nicolaas II en keizer Franz Joseph zaten nog op de troon.  „In haar geboorteland Frankrijk was Cézanne nog aan het schilderen, Matisse had nog geen solovoorstelling gehad en Jean-Paul Sartre was nog niet eens geboren”, schreef hoofdredacteur van het Guinness Book of Records Craig Glenday in een reactie op Randons overlijden. „Het is moeilijk te bevatten dat iemand die geboren werd vóór het patenteren van plastic, ritsen of bh’s leefde in de 21ste eeuw en robuust genoeg was om Covid-19 het hoofd te bieden.”  Slechts drie mensen werden ooit ouder dan Randon. De in 1880 geboren Sarah Knauss stierf een dag voor wat haar tweede eeuwwisseling zou zijn geweest, 119 jaar oud. De Japanse Kane Tanaka bereikte ook de leeftijd van 119 en stierf in april vorig jaar, waarna Randon de oudste nog levende mens ter wereld werd. Het wereldrecord staat met flinke afstand op naam van haar landgenoot Jeanne Calment, die 122-en-een-half werd. Als enige overschreed zij de maximumleeftijd die in de bijbel op ‘honderd en twintig jaren’ was gezet (zie Genesis 6:3) – haar lijfspreuk was dan ook: „God is mij vergeten.”  Lucile Randon werd in februari 1904 geboren  in het Zuid-Franse Alès. Haar tweelingzus Lydie stierf een jaar na haar geboorte – en bijna 118 jaar voor Luciles dood. Ze groeide op met drie oudere broers en vertrok op haar twintigste naar Marseille, waar ze als gouvernante de zorg over drie kinderen kreeg. Ze deed het blijkbaar goed, want enkele jaren later zou ze in dienst komen als kindermeisje en lerares voor de schatrijke familie Peugeot – die van de auto’s inderdaad.   Dat ze uiteindelijk non zou worden, stond niet in de sterren geschreven. Ze werd geboren in een protestants gezin en haar grootvader was zelfs dominee. Op haar negentiende, vijf jaar na het einde van de Eerste Wereldoorlog, bekeerde ze zich tot het katholieke geloof.  Dat geloof groeide met de jaren en in 1944 besloot ze toe te treden tot de Dochters van Liefde van Vincentius a Paulo, een zustersgemeenschap binnen de katholieke kerk. Als eerbetoon aan haar jong gestorven broer nam ze de naam ‘Zuster André’ aan. Door haar toetreding zou ze ongehuwd en kinderloos blijven.  De ‘Liefdeszusters’ richten zich op zorgen voor de minderbedeelden. Na de oorlog werkte Randon in een ziekenhuis in Vichy voor weeskinderen en ouderen. Na achttien jaar werd ze overgeplaatst naar een ander ziekenhuis in Drôme, waar ze nachtdiensten draaide. Op haar 75ste stopte ze met fulltime werken, maar ze bleef tot in de honderd  werkzaam in de ouderenzorg – vaak voor mensen aanzienlijk jonger dan zijzelf.  Op haar 105de verhuisde ze naar een verzorgingshuis in Toulon, waar ze tot haar dood bleef wonen in een eenvoudige kamer. Daarin stond een eenpersoonsbed, een beeld van de heilige maagd Maria en een radio – al ging die de laatste jaren nooit meer aan. De buitenwereld was te verontrustend voor haar geworden.  Het gelukkigste moment van Randons leven illustreert hoe stokoud ze is geworden, aangezien het dateert uit 1918 – 105 jaar geleden. „De mooiste dag van mijn leven was toen de wapenstilstand [van de Eerste Wereldoorlog] werd getekend”, vertelde ze. Na afloop verzamelde ze zich samen met de bevolking van Alès op het stadsplein om het Franse volkslied te zingen. Ze was vooral dankbaar dat haar beide broers levend terugkeerden van het slagveld. „Dat was zo zeldzaam, in andere families waren er eerder twee dood dan twee levend.” Circa anderhalf miljoen Fransen stierven tijdens de Eerste Wereldoorlog.  De devoot katholieke non zou niet snel klagen over het lange leven dat God haar gegeven had – maar toch. Ze noemde haar record „een treurige eer” en betreurde vooral dat haar gezondheid zo achteruit was gegaan.  In de jaren 2010 werd ze blind, haar gehoor werd erna ook tanende en lopen ging bijna niet meer. „Voor mijn gevoel zou ik beter af zijn in de hemel, maar de goede Heer wil me nog niet”, aldus Randon. „Misschien is Hij wel doof.”  In januari 2021 schreef Randon een nieuw record op haar naam: ze werd op haar 116de de oudste persoon die besmet was met Covid-19. In haar verzorgingshuis liepen 81 van de 88 bewoners het virus op, tien overleefden het niet. Randon bleef asymptomatisch. De tijd die ze in isolatie moest uitzitten bracht ze biddend door. Bang was ze niet. Het was dan ook niet haar eerste pandemie: Randon was oud genoeg om de Spaanse Griep nog te hebben meegemaakt. Wel wilde ze weten of de eet- en slaaptijden zouden worden aangepast. Het is gebruikelijk voor oudste-mensen-ter-wereld om gevraagd te worden naar hun geheim én naar wijze levenslessen. Randon haalde haar schouders op. „Ik heb geen idee wat het geheim is, daar kan alleen God antwoord op geven”, zei ze, met direct een toevoeging. „Ik heb genoeg ongeluk gekend in mijn leven en tijdens de Eerste Wereldoorlog, toen leed ik net als iedereen.”  Toch ziet ze in haar arbeidsethos misschien wel een verklaring voor haar lange levensduur. „Mensen zeggen dat ze doodgaan van werk, maar voor mij hield werk me juist in leven. Ik bleef werken tot ik 108 was.”  Haar boodschap voor de wereld is een krachtige, doch eenvoudige: „Mensen moeten elkaar helpen en van elkaar houden in plaats van al die haat. Als we dat allemaal zouden delen, zou de boel een stuk beter zijn.”</p>]]></description>
      <guid>https://nrc.nl/nieuws/2023/02/21/non-lucile-randon-werd-118-maar-wilde-eerder-naar-de-hemel-a4157673</guid>
      <pubDate>Tue, 21 Feb 2023 05:27:43 +00:00</pubDate>
    </item>
    <item>
      <title><![CDATA[Adriaan Hiele (1941-2022) was de held van de ‘kleine’ beleggers]]></title>
      <description><![CDATA[<p>De tent was bomvol. Zo’n 300 stoelen. Allemaal bezet. Het zal het jaar 2000 zijn geweest. Beurskoersen gingen door het dak. Beleggen was een volkssport geworden. Op een beurs- en beleggingsfestival in de Utrechtse Jaarbeurs had ook NRC Handelsblad een kraam én een tent waar redacteuren en medewerkers  lezingen gaven. In het geroezemoes liep een man naar de microfoon en zei: „Het spijt me, maar in uw programma staat een drukfout. Adriaan Hiele staat voor twaalf uur aangekondigd, maar dat moet zijn twee uur.” Terwijl de man vertelde wie er dan wél zou spreken, liep de zaal leeg. Slechts zeven stoelen bleven bezet. Adriaan Hiele – daar kwamen de mensen voor. Daags voor Kerstmis 2022 is Hiele overleden. „Hij was op”, vertelt zijn zoon Sidney. Hiele laat zijn echtgenote Marianne achter met wie hij 58 jaar was getrouwd, zoon Sidney, dochter Wendy, hun partners en zes kleinkinderen. Adriaan Leonardus Hiele was een geboren en getogen Utrechter. Zijn vader was bakker, zijn moeder huisvrouw. Ze overleed op jonge leeftijd.  Zijn eerste geld verdiende hij als beheerder op zondag van de motorenstalling van de populaire voetbalclub DOS. De mannen kwamen tien minuten voor het begin van de wedstrijd aanscheuren, schreef hij later. „Je moest ze snel vastpakken anders renden ze weg zonder te betalen. Daarom was er geen tijd om vijf cent wisselgeld terug te geven. En evenmin tijd om in te gaan op de vele protesten. De zaken gaan voor.” DOS, Elinkwijk, later FC Utrecht. Hiele had zijn hele leven een seizoenskaart. Hij nam vaak zoon Sidney mee. Later soms ook kleinkinderen. Hij deed aan honkbal. Basketbal. Hij werd begin jaren zestig met nog 30.000 andere soldaten naar Nieuw-Guinea uitgezonden. Een vergeefse missie. Nederland moest toch afstand doen van de kolonie. Was het vechten? Sidney: „Hij maakte er vooral prachtige foto’s.”   Columns en boeken (achttien stuks) schrijven over sparen, beleggen en andere geldzaken was een late roeping. Hiele had geen academische opleiding, maar financiële rekenkunde kon hij tot achter de komma. Hij begon als organisatieadviseur, maar de ‘klassieke’ adviseurs verdienden meer dan hij, die in de nieuwe computers was geïnteresseerd. Dat stak hem, vertelt Sidney, en hij startte zijn eigen bureau: Hiele Automatisering BV. Een van zijn klanten: de Optiebeurs, eerst gevestigd in de Beurs van Berlage, later aan het Rokin. Hiele werkte aan een project voor 24-uurshandel in opties. Met zijn opgedane kennis schreef hij zijn eerste boek: Beleggen in opties.   In die tijd is hij ook naar NRC Handelsblad gestapt met het aanbod een vaste rubriek te schrijven over opties. ‘De Optiebeurs’ heette de column die in 1985 voor het eerst verscheen. Later werd dat: ‘Gezin in zaken’. Plus een rubriek waarin hij lezersvragen beantwoordde.  Hiele had de tijd mee. Beurskoersen en huizenprijzen namen een hoge vlucht. Steeds meer mensen kregen vermogen en zaten met vragen. „Adriaan was de eerste die voor een breed publiek ging schrijven over wat je met je geld moest doen”, zegt Erica Verdegaal, een vakgenoot die hem in 2007 bij NRC opvolgde als columnist personal finance. Ze was hem een keer tegengekomen op een borrel van een gezamenlijke opdrachtgever. „Leuke man, we werden meteen vrienden. Hij zette mij op het spoor van verhalen schrijven over persoonlijke financiën.” Hiele ontwikkelde zich na 1985 tot een vraagbaak voor een breed scala financiële vragen. Hij leerde voortdurend bij. Dat kostte tijd, dus in het begin was het financieel lastig voor het gezin. „We hebben wel eens vakanties overgeslagen”, vertelt Sidney. Hieles adviezen ademden nuchterheid en logica. Geld lenen kost altijd meer dan je eigen spaargeld oplevert. Dus is een lening aflossen profijtelijk. Zorg altijd voor een financiële buffer. Als je gaat beleggen, weet dan wat je doel is. Steek elke maand een vast bedrag in een wereldwijd beleggingsfonds. Want: ja, je krijgt minder aandelen als de koersen stijgen, maar als de beurs daalt krijg je juist méér aandelen, die ooit wel weer gaan stijgen. Hiele was een zelfstandige ondernemer die altijd kansen zag. In 1990 startte hij, analoog aan de toen populaire sekslijnen, samen met Willemijn Hiemstra De Optielijn. Zij kwam uit de wereld van de beleggingsstudieclubs. Samen waren zij in zaken gegaan als financiële planners. Ze spraken op een door Jan des Bouvrie hagelwit ingericht kantoor van de Optiebeurs, dat Hiele had geregeld via Optiebeurs-directeur Tjerk Westerterp, de hele dag nieuwe teksten in voor hun bellijn, inclusief adviezen.  Echt succesvol werd het niet. Hiemstra herinnert zich Hiele als een sterke analyticus en volstrekt integer. „Laat je nooit kopen”, zei hij als er weer een lucratief snoepreisje van een financiële firma werd aangeboden. Ze zag ook: hij is ongeschikt om onder een baas te werken. Hand in hand met beurskoorts en huizenhosanna kwamen de snelle verkopers van financiële producten. Hiele had er zijn handen vol aan. Aandelenlease. Beleggingsfondsen in teakplantages. Later woekerpolissen. „Adriaan wist wat ze eraan verdienden”, blikt Erica Verdegaal terug. „Je kon ze niet vertrouwen.” Van tijd tot tijd kwam er een boze brief van een verzekeraar, vertelt Sidney. „Dat mijn vader hun product wel heel zwart had gemaakt. Of hij dat recht wilde zetten. Dat deed hij dan niet. Daar waren wij best trots op.” Zijn kennis en nuchtere standvastigheid die overging in eigenwijsheid maakten hem de held van ‘kleine’ spaarders en beleggers. Hij hield lezingen, schreef columns en artikelen en trad later ook als expert op bij tv-programma’s als Nova en Nieuwsuur. Zoon Sidney: „Dat zag hij als erkenning.” Voor NRC was hij een publiekstrekker. „Na Youp ben ik de best gelezen columnist, zei hij tegen mij”, herinnert Sidney zich. „Voor iemand die wekelijks in de krant stond, had Adriaan opmerkelijk weinig kapsones”, zegt Joost van der Vaart, destijds chef van de redactie Mens en Bedrijf en later plaatsvervangend hoofdredacteur. Hij looft het gemak waarmee Hiele financiële complexiteit opschreef in voor iedereen begrijpelijke taal.  Belegde Hiele zelf? Zeker, zegt Verdegaal. Hij zocht altijd naar bedrijven die winnaars op de beurs zouden worden. Zelf vond ze dat verloren tijd. „Dat was het enige waarover we van mening verschilden.” Had hij daar succes mee? Sidney: „Niet bovenmatig.”  In deze rubriek   elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2023/02/17/adriaan-hiele-1941-2022-was-de-held-van-de-kleine-beleggers-a4157425</guid>
      <pubDate>Fri, 17 Feb 2023 05:27:44 +00:00</pubDate>
    </item>
    <item>
      <title><![CDATA[Hub van Laar (1964-2022) sleutelde dag en nacht aan zo perfect mogelijke instrumenten]]></title>
      <description><![CDATA[<p>Toptrompettisten als Ack van Rooyen, Chuck Findley, Paolo Fresu en Marco Blaauw zwoeren bij de instrumenten van Hub van Laar. Zijn ambachtelijke bedrijf in Margraten, vlak bij Maastricht, verwierf in drie decennia tijd wereldfaam met het bouwen van trompetten. „Maar de beste had hij nog niet gemaakt”, zegt zijn   zakenpartner Yannic Roijen. „Nooit stilstaan, was zijn devies. Het instrument blijven verbeteren.”    Van Laar, als kind al een temperamentvol baasje, was de jongste van een tweeling. Hij en zijn zus Fien waren de voorlaatsten van zeven. Hun vader verdiende de kost als mijnwerker, hun moeder overleed toen Hub twaalf was.  Hub van Laar speelde op dat moment al een paar jaar trompet bij harmonie St. Rosa in zijn woonplaats Sibbe. De pastoor, zelf ook lid, gaf hem de eerste lessen. Daarna volgden steeds professionelere leraren. Van Laar had talent. Naast de trompet kwam de trombone in beeld en tijdens zijn diensttijd bij de Limburgse Jagers bespeelde hij zo’n beetje alle blaasinstrumenten. Extreme plankenkoorts stond een professioneel bestaan als musicus in de weg.  Hij had al andere plannen. Als jong harmonie-lid had hij zelf zijn defecte trompet gerepareerd. „Dat onthield hij voor later: met je handen iets creatiefs maken”, herinnert zijn oudere zus Magda zich. In hun moeders familie waren meer fanatieke hobbymusici en smeden te vinden. „De weg naar het gedroomde bestaan was niet gemakkelijk: uitzoeken waar je voor trompetbouwer kon leren, veel reizen en weinig geld om een zaak te starten.” Van Laar keek als gezel in de keuken bij gerenommeerde trompetbouwers in Duitsland en de Verenigde Staten. In 1990 begon hij in een kleine werkplaats in Margraten voor zichzelf met reparatie en onderhoud van instrumenten. Vooral de talrijke Limburgse muziekgezelschappen wisten hem al snel te vinden. Vanaf 1994 kwam daar de bouw van eigen trompetten en bugels bij. „Langzaam maar zeker werden ze steeds beter”, zegt zijn vrouw Heidrun Jöchner, die de administratie en promotie deed.  Trompettist Eric Vloeimans beaamt dat. Bij een eerste bezoek aan Margraten kocht hij nog geen instrument. Een paar jaar daarna wel. Weer wat later liet Van Laar weten dat hij een trompet had gebouwd met Vloeimans’ geluid in gedachten. „Ik ging die middag voor een concert in Heerlen naar hem toe en was meteen zo enthousiast dat ik er die avond al op speelde. Het model heeft Hub naar me vernoemd: de V-Flow.” Van Laar hoorde er Vloeimans opnieuw op spelen tijdens een concert met ensemble Calefax in een Limburgs kerkje. „Na afloop was de onrust aan hem af te zien. Achter in dat kerkje kwam het trompetgeluid niet door de rietblazers van Calefax heen.” Dat kon niet.  Enige tijd daarna mocht Vloeimans tijdens een bezoek aan Margraten een nieuw instrument proberen. „Ik wist niet wat ik meemaakte. Het voelde als rijden in een Ferrari. Mijn vrouw, zelf geen musicus, was erbij en hoorde het ook meteen.” Zo zorgden een goed gehoor en geoefende handen voor maatwerk. Wim Both, trompettist bij de WDR Big Band in Keulen, viel voor de betrouwbaarheid van Van Laars instrumenten. „Behalve orkestwerk doe ik veel opnames voor platen van artiesten binnen en buiten Nederland. Als het lampje in de studio rood kleurt, moeten de noten kloppen. Hubs trompetten laten je tijdens moeilijke passages nooit in de steek. Ga je onderuit, dan ligt het echt aan jezelf. Maar ik vond de man nog bijzonderder dan zijn trompetten. Hub was geen dertien-in-een-dozijn-mens. Hij zei precies wat hij vond en dat was altijd zwart of wit.” Vloeimans: „Net als in de rest van de wereld kom je in de muziek veel blabla tegen. Hub deed geen enkele moeite om zich anders voor te doen dan hij werkelijk was. Geen gepronk. Geen opsmuk.” Als het niet klikte, kon dat consequenties hebben. „Dan verkocht hij ook liever geen trompet”, zegt Both. „Zakelijk misschien minder verstandig.” In zijn gedrevenheid kon Van Laar „ook door muren gaan”, zegt zijn vrouw Heidrun Jöchner. „Hij wilde heel snel, soms te snel nieuwe stappen nemen.”   Wie klant werd, bleef meestal komen. Niet altijd voor een nieuwe aankoop. Vaak ook voor een praatje of voor eten, een goed glas en een sigaar. Van Laar reisde zelf ook de wereld over om voeling te houden met zijn clientèle en de daar levende wensen. Jöchner: „Hub kon heel scherp luisteren, hoorde alles. In een restaurant kon hij vier gesprekken tegelijk volgen.” In Margraten werkte hij tot ’s avonds laat aan zijn producten. „Hij sliep hooguit vijf uur per nacht.” Ondertussen bleef Van Laar Trumpets vrijwel continu uitbreiden en verbouwen. De plek waar het begon is nu een klein onderdeel van een heel complex met een grote werkplaats en showroom.   Toen de coronapandemie in 2020 begon, raakte Van Laar snel besmet. Hij had het zwaar te pakken en kampte lang met de naweeën. Ook de lockdown viel hem als sociaal dier zwaar. Bovenop de Covid-problemen kwam een kwaal aan zijn darmen. Een afgestorven deel daarvan moest operatief worden verwijderd.  In 2022 ging het wat betreft gezondheid bergop. Tot de dag voor Kerst, toen hij dood gevonden werd op het gazon tussen zijn bedrijf en huis – waarschijnlijk werd een hartinfarct of een aneurysma (een scheur in een verwijd bloedvat) hem fataal. Op en rond het bedrijf voelt het zonder de altijd  zo aanwezige oprichter nog onwerkelijk. Op de tafel waar hij in zijn laatste uren werkte staat een asbak vol sigarenstompjes, met daarnaast het laatste niet opgerookte exemplaar. Jöchner zet de zaak voort, met zeven vaste medewerkers, een aantal oproepkrachten en de al door Van Laar aangewezen opvolger Yannic Roijen. „De bedoeling was om hem in tien jaar verder in te werken. Die tijd is er nu niet.”  In deze rubriek   elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2023/02/11/hub-van-laar-1964-2022-sleutelde-dag-en-nacht-aan-zo-perfect-mogelijke-instrumenten-2-a4156841</guid>
      <pubDate>Sat, 11 Feb 2023 05:27:44 +00:00</pubDate>
    </item>
    <item>
      <title><![CDATA[Zijn sociale intuïtie liet Lubbert Floris Bos (1993-2022) nooit in de steek]]></title>
      <description><![CDATA[<p>Lubbert Floris Bos was vier dagen oud toen hij zelf besloot: ik ga niet dood, ik blijf leven. Zijn vader Jan Bos: „Zo hebben wij dat beleefd. Hij zou een leven tegemoet gaan als een kasplantje. Hij kon niet zelfstandig ademen.”  Zijn moeder Aletta Bos: „Maar plotseling, na het uitschakelen van de kunstmatige beademing, kwam zijn ademhaling op gang. Later hebben wij vaak gezegd: op dat moment heeft hij zelf gekozen voor het leven.” Zijn allereerste dagen kenden een tragisch verloop, zijn laatste dag ook. Daar tussenin liggen bijna dertig jaar, die – medisch gezien – niet makkelijk zijn geweest. Maar ‘kwaliteit van leven’ laat zich niet opbergen in zorgdossiers. Lubbert Floris heeft, door alle beperkingen heen, zijn levenskracht voluit laten stromen. Met beschadigde hersenen, door ernstig tekort aan zuurstof, kwam hij op 5 februari 1993 ter wereld in het ziekenhuis van Drachten. De oorzaak: fouten van een gynaecoloog. Artsen in het academisch ziekenhuis van Groningen vochten hierna enkele dagen voor het leven van de pasgeborene. Zij dachten dat Lubbert Floris nooit zou kunnen zien, horen, praten of lopen. Het is anders gegaan. Lubbert Floris (koosnaam: Lup) ontwikkelde zich wel degelijk. Beide ouders onderstrepen dat hij veel te danken heeft aan de steun en liefde van zijn zusje, Jesler. Zij werd ruim tweeënhalf jaar na hem geboren. In haar spoor leerde hij lopen en praten. Jesler: „Ik verstond zijn gebrabbel als eerste. Dan zei ik: hij bedoelt dit-of-dat.” Tegelijk zou zijn ontwikkeling beperkt blijven. Lezen en schrijven leerde hij niet.  Zijn vermogens waren te vergelijken met die van een zesjarig kind. Ademhaling en spijsvertering zouden zijn leven lang een probleem blijven.  Een serieus fysiek probleem kwam hier bovenop. In de puberteit begon zijn wervelkolom te vergroeien door scoliose, wat hem steeds meer beperkte in zijn bewegingen en chronische pijn veroorzaakte. „En tóch”, zegt zijn vader, „hebben wij Lubbert Floris altijd behandeld als een normaal kind. Voor ons was hij wie hij was, en géén probleemgeval. Hij deed volwaardig mee in ons gezin. Hij ging overal mee naartoe.” Tot zijn zestiende ging Lubbert Floris naar een kinderdagcentrum in zijn woonplaats Drachten. Op zijn achttiende verhuisde hij naar een zorginstelling. In de behoefte aan professionele zorg viel te voorzien. Maar die was onderdeel van een systeemwereld vol diagnoses, indicaties en andere hokjes.  Juist dát werd het probleem. Om voor opvang in aanmerking te komen, moest Lubbert Floris tests ondergaan. Wat waren zijn ‘zorgzwaarte’, zijn niveau? Vastbesloten was hij géén niveau te hebben: hij was zichzelf.  1993 1993   Foto familie Bos Zijn moeder: „Lubbert Floris blokkeerde als hulpverleners iets van hem gedaan wilden krijgen. Blokjes met verschillende vormen in de juiste gaatjes doen? Vergeet het maar. Een scan maken in het ziekenhuis? Hij weigerde mee te werken. Door zijn rampzalig verlopen geboorte is hij ook altijd wel getraumatiseerd geweest.” Tot zover zijn lotgevallen in zorgland. Te veel aandacht hiervoor zou overschaduwen wie Lubbert Floris werkelijk was. Intens leefde hij door te putten uit twee bronnen: mensen en muziek. Van Nederlandstalige muziek kon hij intens genieten. Het meezingen leverde ook een bijdrage aan zijn taalontwikkeling. Jan Smit, Vader Abraham, Rob de Nijs – hij vond het prachtig. Zijn oom Klaas Samplonius zong in een shantykoor in Lemmer. Hij vertelt: „Geen optreden van ons koor sloeg hij over. Zelf speel ik accordeon. Als hij bij ons op bezoek was, ging ik met hem muziek maken in de keuken. Daar kon hij niet snel genoeg van krijgen.” Zijn tante, Jantha Samplonius, vult aan: „Lubbert Floris kon zo blij zijn als hij in vertrouwd gezelschap was. Hij had zijn vaste vragen: ‘Hoe gaat het met jou?’, ‘Ben je met de auto?’ En altijd: ‘Was het gezellig?’ – als je vertelde wat je gedaan had.” Gezelschap gaf zin aan het leven van Lubbert Floris, en hij aan dat van de mensen om hem heen.  Op zijn zestiende ging hij naar De Morra, centrum voor dagbesteding in Drachten, waar hij – volgens het zorgprotocol – ‘geactiveerd’ zou worden. Aan de slag. Met hout? Met verf? Met niks. Ook hier bleef hij doen wat hij het liefste deed: vragen stellen, praatjes maken. Andrea Hoekstra, activiteitenbegeleider in De Morra: „Hij genoot van steeds dezelfde grappen. Als hij ’s ochtend werd gebracht, riepen wij: ‘O nee, daar heb je Lup weer, aan hem hebben we niks hier, breng die maar weer naar huis.’ Dan lachte hij aanstekelijk.” Lubbert Floris was de verbinder in de vaste kringen waarin hij zich veilig voelde. Bij De Morra zwierf hij van groep naar groep, waar hij overal aanmoedigend riep: ‘Doorwerken, hoor!’  Zijn sociale antenne stond haarscherp afgesteld. Hij wist precies bij wie hij kon aankloppen, of wie hem nodig hadden. Zijn moeder: „Als je zo kwetsbaar bent als hij, moet je afgaan op je intuïtie in je zoektocht naar bescherming. Die intuïtie liet hem nooit in de steek.” Het coronavirus kwam, begin 2020, als een grote dreiging voor Lubbert Floris. Juist hij was uiterst kwetsbaar voor besmetting. De zorginstelling waar hij woonde, zou hermetisch op slot gaan. Zijn ouders besloten: hij komt weer thuis wonen, uit vrees voor zowel een groepsuitbraak van het virus, als sociaal isolement. Het bleek een gouden greep. Lubbert Floris werd thuis fysiek juist sterker. Zijn ouders konden – met elkaar ‘in lockdown’ – alle tijd aan zijn zorg besteden. In die dagen ontstond een hechte vriendschap tussen Lup en Jeslers partner Joost, die dagelijks belde en de sleur doorbrak met de vraag: ‘Schikt het?’ De zorginstelling waar Lubbert Floris gewoond had, sloot de deuren in 2021. Waar zou hij na de pandemie kunnen wonen? Zijn ouders vonden een plek op Zorglandgoed Laagduurswoude in Makkinga. Ook die verhuizing, eind 2021, bleek goed uit te pakken. Directeur Douwe Scholma: „Wij hebben hier veel momenten en activiteiten samen, waarbij Lubbert Floris zich, als verbinder, helemaal in zijn element voelde. Met zijn humor zorgde hij ervoor dat er veel gelachen werd.” Het levenseinde van Lubbert Floris kwam plotseling en was heftig – maar het biedt ook wel troost aan zijn nabestaanden. Volop genoot hij van het leven, op maandagmiddag 3 oktober vorig jaar, toen hij zich verslikte. Het werd hem fataal. Hij overleed die avond in alle rust. Zondag 5 februari 2023 zou hij dertig jaar worden. Zijn familie viert dit, zoals eerder al zijn verjaardagen. In deze rubriek   elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2023/01/31/zijn-sociale-intuitie-liet-lubbert-floris-bos-1993-2022-nooit-in-de-steek-a4155769</guid>
      <pubDate>Tue, 31 Jan 2023 05:27:44 +00:00</pubDate>
    </item>
    <item>
      <title><![CDATA[Paul Kuijpers (1929-2022) probeerde iedereen tot tegendraads denken uit te dagen]]></title>
      <description><![CDATA[<p>De overlijdensadvertentie voor Paul Kuijpers, vorige maand in de Volkskrant, kende een hoog ‘grachtengordelgehalte’. Niet verwonderlijk voor iemand die lange tijd, waarvan drie jaar als directeur, verbonden is geweest aan politiek-cultureel centrum De Balie in Amsterdam. Maar als de 9 december op 93-jarige leeftijd overleden Paul Kuijpers nu iets niet was, was dat wel een ‘grote-stadsmens’ voor zover dat begrip met de grachtengordel geassocieerd kan worden.  Hij was, zoals goede vriend Herman Tjeenk Willink het omschrijft, een „wonderlijke mengelmoes van een Zeeuwse zoon uit Kloosterzande, die Brabander werd en in de jaren tachtig in Amsterdam belandde”. Voor hem juist niet de grote mondaine wereld met reizen naar Parijs of Berlijn. „Terug naar het boerenland, schoffelen in de moestuin, dat deed hij liever”, zegt Tjeenk Willink. Toch had de bescheiden overkomende, rustig en zacht pratende Kuijpers als organisatiedeskundige een naam weten op te bouwen. In de welzijnswereld, de kunstwereld, de bestuurlijke wereld, de politieke wereld. Kenner bij uitstek van de bureaucratie en haar perverse uitwassen, maar ook van politieke theorieën. „Aartsnieuwsgierig, belezen en betrokken”, vat zijn vriend Kees Vendrik samen.  Hij stelde de cultuurpolitiek ter discussie, het landbouwbeleid, de inrichting van de overheid. In de jaren tachtig en negentig was hij overal aanwezig als wandelende spiegel annex adviseur. Geen man van het stellig j’accuse, wel de man van het ‘kijk-hier-ook-eens-naar’. „Dwarsdenker op de tijdgeest. Begaafd analyticus, humorvol anarchist. Bourgondisch mens’’, schreven zijn vrienden in hun Volkskrant-advertentie; een treffende omschrijving die dan ook in diverse varianten terugkwam tijdens zijn begrafenis in Amsterdam. Typerend bij die gelegenheid was de draagbare schrijfmachine die bovenop Kuijpers’ doodskist stond uitgestald. Het was al die jaren zijn belangrijkste vehikel geweest waarmee hij zijn gedachten ordende en aan het papier toevertrouwde. Hoewel ook hij zich op latere leeftijd met tegenzin aan het digitale tijdperk overgaf was de computer als tekstverwerker aan hem niet besteed. Paul Kuijpers zwoer bij de schrijfmachine. Aangezien reparatie na verloop van tijd niet meer mogelijk bleek, was hij aangewezen op nog wél werkende tweedehandsjes.  Rond 2010-2013  Foto privéarchief De correspondentie – en die was overvloedig – ging per fax. Herman Tjeenk Willink, van 1997 tot 2012 vicepresident van de Raad van State, was één van de vaste geadresseerden. De brieven van Paul waren een begrip voor zijn vrienden: essays doorspekt met citaten van bij voorkeur Franse denkers, waar de stand van het land of de wereld tegen het licht werd gehouden. „Hij hield mij op koers”, zegt Tjeenk Willink.  Een aantal van die brieven is opgenomen in Kuijpers’ in 2003 gepubliceerde boek De Staat der Nederlanden. Rode draad in deze bundel, verschenen een jaar na de moord op Pim Fortuyn, is zijn zorg over het functioneren van politiek en bestuur. Het Nederlandse politieke debat kon wel wat meer diepgang gebruiken, stelde hij vast. „Dat gebeurt nu niet omdat de politieke theorie niet alleen in de politiek zelf maar ook in de wetenschap weinig aanzien geniet. Daardoor is het debat te veel een debat over persoonlijke motieven (van politici) en over de huishoudelijke kanten van het beleid.” Kuijpers schreef en sprak er veel over. Dat was dan ook zijn werk: mensen en organisaties aan het denken zetten. Ooit, in de jaren vijftig, begon hij zijn werkend leven bij het Provinciaal Opbouworgaan Noord Brabant (PON), dat in de provincie moest zorgen voor professioneel welzijnswerk zette. Een woord waar Kuijpers overigens een hekel aan had. Het stond volgens hem voor een „buitengewone overschatting” van wat de overheid kan doen voor het welbevinden van mensen. Bij het PON groeide zijn fascinatie voor het bestuur en de uitwerking van beleid. Hij bleef niet zitten achter zijn bureau, maar liet zich ter plekke informeren.  „Hij deed zijn best altijd naar buiten te kijken in plaats van naar binnen”, zegt zoon Michel. Geleidelijk aan werd het opbouworgaan een onderzoeksinstituut. Als directeur wist Kuijpers een zodanige positie te verwerven dat hem in 1969 werd gevraagd te bemiddelen om aan bezetting  van de Katholieke Hogeschool Tilburg – voorloper van wat nu de  Tilburg University heet – een eind te maken.   De Brabantse werkzaamheden brachten Kuijpers begin jaren tachtig uiteindelijk in Den Haag bij het ministerie van Binnenlandse Zaken, waar hij een nog jonge Herman Tjeenk Willink ging assisteren. Deze was toen aangesteld als regeringscommissaris om de departementale bureaucratie te reorganiseren. Het project liep bij gebrek aan politieke belangstelling vast in de Haagse bureaucratische modder, maar legde wel de basis voor hun veertig jaar durende intensieve vriendschap.  Zijn ervaringen met het Haags bestuurlijk complex, waar hij zich verwonderde over ambtenaren die slechts papier produceerden waar verder niets mee gebeurde, beschreef hij in diverse boeken. Het diepere, filosofische denken zoals dat in zijn schrijven naar voren kwam verraadde de gymnasiast in Kuijpers die direct na de oorlog zijn middelbare schoolopleiding kreeg bij de Augustijnen in Eindhoven. Hij was klasgenoot van de latere premier Dries van Agt.  De rechtenstudie die hij daarna in Utrecht doorliep viel hem tegen. Vandaar de aanvullende studies Frans en psychologie.  Kuijpers hield van het woord. Daarbij wilde hij zich wel eens verliezen in abstracties; voor geschreven teksten is dat minder een probleem dan voor een lezing. Hij wist dit ook van zichzelf, maar wilde het zijn toehoorders ook weer niet te makkelijk te maken door met bijvoorbeeld een powerpoint of uittreksels vooraf te werken. Dit beschouwde hij als „een premie op de luiheid van het niet-lezen en het niet-luisteren’’. Soms lukte het hem aanwezigen die de draad kwijt waren geraakt alsnog bij zijn betoog te betrekken. Maar niet altijd. Zoals hij niet zonder zelfspot vaststelde  in zijn boek De Staat der Nederlanden:  „vaak glijdt de portee van het verhaal aan de onbegrijpende hoofden voorbij en blijft er weinig anders over dan me terug te trekken in mijn eigen onbegrepen gelijk”.  In deze rubriek   elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2023/01/27/paul-kuijpers-1929-2022-probeerde-iedereen-tot-tegendraads-denken-uit-te-dagen-a4155495</guid>
      <pubDate>Fri, 27 Jan 2023 05:27:45 +00:00</pubDate>
    </item>
    <item>
      <title><![CDATA[Joke Folmer (1923-2022) kon niet anders dan in het verzet gaan]]></title>
      <description><![CDATA[<p>Zonder dat ze er erg in had, rolde Joke Folmer als 18-jarige scholiere van het Christelijk Lyceum in Zeist in het verzet. Toen haar Joodse hartsvriendin Rosette Bannet op last van de bezetter niet meer naar school mocht, bracht Joke haar, op verzoek van de leraar wiskunde, huiswerk. Toen het gezin Bannet op een dag was vertrokken en niet meer traceerbaar, vroeg diezelfde leraar, die net als veel collega’s en (ex-)leerlingen in het verzet zat, of Joke ook andere pakjes wilde bezorgen. In de tv-serie De Oorlog uit 2009 vertelde ze daarover: „Als het een licht pakje was, dan waren het meestal bonkaarten. En als het zwaar was, dan was het waarschijnlijk munitie of een pistool of zo, dat wist je niet.”  Joke Folmer groeide uit tot een van de belangrijkste ‘smokkelaars’ van het Nederlandse verzet. Naar schatting heeft ze zo’n driehonderd mensen de grens over geholpen, onder wie vele neergestorte geallieerde piloten en Joden. Het zou haar later  binnen- en buitenlandse onderscheidingen opleveren, waaronder de Medal of Freedom, het Bronzen Kruis, het Verzetsherdenkingskruis, het Croix du Combattant, het ereburgerschap van Toronto en de erepenning van de gemeente Schiermonnikoog.  In april 1944 werd Joke gearresteerd en opgesloten in het Oranjehotel in Scheveningen. Als tijdverdrijf kraste ze met een paperclip in de muren. „Gelukkig wisten de Duitsers alleen dat ik vijf Engelsen had geholpen”, vertelde ze later. Toch werd ze ter dood veroordeeld.   Joke Folmer omstreeks 1942.  Foto privéarchief Dolle Dinsdag, in september 1944, werd haar redding: veel Duitsers sloegen op de vlucht voor de oprukkende geallieerden. Joke en een aantal medegevangenen moesten mee naar Duitsland. Ze vielen onder de ‘Nacht und Nebelgruppe’, een speciale strafklasse van verzetsmensen, die spoorloos moesten verdwijnen. Folmer bracht negen maanden door in verschillende Duitse gevangenissen. De procespapieren met de terdoodveroordeling werden steeds nagestuurd, maar bereikten Folmer nooit op tijd.  Uiteindelijk werd ze in een gevangenis in de buurt van Dresden door de Russen bevrijd. Bij hun komst hief een Franse krijgsgevangene de Marseillaise aan, herinnerde ze zich vele jaren later nog. „Nachtmerries heb ik nooit gehad, wel dagmerries”, vertelde ze in een interview met de Sociale Verzekeringsbank (SVB), die uitkeringen aan oorlogsslachtoffers verleent. „En ik kan niet tegen een ruimte zonder raam, de geur van koolraap of mensenmassa’s.”  In 1950 trouwde ze met een man die eveneens actief was geweest in het verzet. In haar trouwjurk was een strook verwerkt uit de parachute die ze van een geredde piloot had gekregen als bedankje. Het paar kreeg vijf kinderen en nam vijf pleegkinderen in huis.  Joke, werkzaam bij de Kinderbescherming en bij de pleeggezinnencentrale, wordt door bekenden omschreven als een zorgzame vrouw die iedereen altijd een veilige plek wilde geven. „Een vrouw met een sterke wil, die gezag uitstraalde”, vertelt historisch onderzoeker Dick van de Kamp, die boeken heeft geschreven over Zeister verzetsstrijders en bezig is aan een boek over Folmer, die hij enkele malen bezocht. „Ze stond bekend als een vrouw die anderen belangeloos bijstond. Zo zat ze in de Raad van Overleg van de Stichting 1940-1945. Die adviseerde over uitkeringen aan verzetsmensen en nabestaanden.” Na de oorlog getuigde ze voor de parlementaire enquêtecommissie over het regeringsbeleid tijdens de Tweede Wereldoorlog. Na haar scheiding vestigde Joke Folmer zich eind jaren zeventig definitief op Schiermonnikoog, waar ze veel vakanties had doorgebracht met haar gezin. Rond die tijd ging de oorlog weer een grote rol spelen in haar leven. Ze ging lezingen geven op scholen, bezocht herdenkingsbijeenkomsten en gaf veel interviews over haar verzetswerk. In een daarvan vertelde ze: „Ik vond het heerlijk om dan die parachute voor de dag te toveren en [...] mijn verhaal door te geven. Leerlingen vroegen mij vaak: ‘Zou u het weer doen?’ ‘Ja,’ antwoordde ik altijd, ‘ik kon niet anders.’”  Ze onderhield veel contacten met (nabestaanden van) mensen die ze in de oorlog had geholpen, vertelt regisseur Thom Verheul, die ook op Schier woont en de documentaire Boodschappenmeisje van het verzetover Folmers leven maakte. „Ze bracht hen bijvoorbeeld in contact met mensen die hen destijds geholpen hadden. En naar locaties waar ze in de oorlog waren geweest. Ze was een verbinder en bescheiden over haar rol in de oorlog. ‘Ik kon het, dus ik deed het’, zei ze.”  Folmer was ook bevriend met de Britse zangeres Vera Lynn, eveneens onderscheiden voor haar rol in de oorlog. Toen Folmer eens bij een herdenkingsbijeenkomst in Londen was, kwam koningin Elizabeth II naast haar zitten. In het interview met de SVB vertelde ze daarover: „Ze vroeg waar ik vandaan kwam en informeerde naar mijn verzetsverleden.” Over haar eigen oorlogs-jaren vertelde de Queen aan Folmer dat ze in die tijd auto’s had gerepareerd. Joke Folmer nam ook de organisatie van de 4-5 mei-herdenking op Schiermonnikoog op zich. Op haar eigen, vergevingsgezinde manier: er werden slachtoffers van diverse nationaliteiten herdacht en vele volksliederen gespeeld, waaronder het Duitse.  Ook verzoende ze zich met haar neef Jan Folmer. In haar jeugd in Nederlands-Indië, waar haar vader op een suikerplantage werkte, had Joke een goede band met Jan gehad. Die hield op toen haar neef voor de Waffen SS koos. Beiden vertellen hun verhaal in het boek  De verzetsvrouw en de SS’er, van Peter Gerritse.  Haar leven lang bleef Joke Folmer worstelen met de vraag wat er precies was gebeurd met haar jeugdvriendin Rosette Bannet, vertelt onderzoeker Van de Kamp. Het hele gezin Bannet – vader, moeder en vier kinderen – werd vermoord in Auschwitz, Rosette al op 31 augustus 1942. In november 2022 gaf Van de Kamp een kopie van een gedenksteentje dat bij het huis van de familie Bannet in Zeist was geplaatst, af bij Folmers huis. „Of ze het nog heeft gezien, zo vlak voor haar overlijden, weet ik niet.” Op 11 december 2022 overleed Joke Folmer, op  99-jarige leeftijd. Bij de uitvaart vertelde de dominee het verhaal van de Barmhartige Samaritaan met wie Folmer, woonachtig aan de Reddingsweg, zoveel  overeenkomsten vertoonde.  In deze rubriek   elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2023/01/19/joke-folmer-1923-2022-kon-niet-anders-dan-in-het-verzet-gaan-a4154678</guid>
      <pubDate>Thu, 19 Jan 2023 05:27:45 +00:00</pubDate>
    </item>
    <item>
      <title><![CDATA[Slobodan ‘Jacques’ Zekic (1945-2022): man van het schrift en de wit geverfde jas]]></title>
      <description><![CDATA[<p>Zekic bracht elke dag door in de bibliotheek bij Blaak, lezend over theologie en geschiedenis. Hier in 2014. Foto AC Lans
 Dominee Herman IJzerman zag hem talloze keren voorbijlopen vanuit zijn uitvalsbasis in de Rotterdamse wijk Middelland. De stad in. Slobodan Zekic woonde op de Volmarijnstraat, vlak bij het wijkpastoraat van de dominee. In een wit geverfde lange jas met metalen plakkaten en studs. Zwart piekhaar met een flinke mat. Geen tanden, zonnebril. Rotterdammers –  bijna iedereen kent de verschijning – zagen in hem rockster Rod Stewart. De een vond Zekic een rare snuiter die de weg kwijt was. De ander vond hem briljant.  Zijn kleding droeg Zekic, bijnaam Jacques, om afstand te bewaren, zei hij in 2014 tegen een Rotterdamse journalist. Met buurtbewoners had hij weinig contact. „Goedemorgen buurvrouw, goedemorgen buurman. Dat was het”, merkte buurvrouw Riet Hoste. Voor vrienden had hij  geen tijd. Zekic had een missie. Die bleek uit zijn visitekaartje met als opschrift: „Ambassade van de hemel in de hel.” Achteraf gezien kun je zijn jas ook als profetenmantel zien, denkt IJzerman. „Hij sloeg alarm, zoals Johannes de Doper dat deed voor de komst van Jezus Christus.” Slobodan Zekic werd geboren op 26 augustus 1945 in de Joegoslavische stad Sremska Mitrovica en had een broer en zus. Wat zijn ouders deden is niet bekend. Zekic volgde een opleiding tot kelner. Familieleden van hem kwamen om tijdens de Joegoslavische burgeroorlog, zegt zijn partner Dragica.  Als jonge jongen trok hij naar Parijs, waar men hem Jacques ging noemen. Die naam hield hij sindsdien.  Zekic verbleef zes jaar in Parijs en werkte  in het  restaurant van een Joegoslavische vrouw. Daarna keerde hij terug naar zijn geboorteplaats.   Op de basisschool leerde hij Dragica al kennen. De docenten daar vonden hem al  bijzonder, vertelt Dragica. Na zijn terugkomst uit Parijs werd ze verliefd op hem. „Zijn postuur, hij was erg mooi. Ontwikkeld. Volwassen. Intelligent. De grootste liefde in mijn hele leven.” Dragica en Jacques vertrokken naar Rotterdam. Het plan was om  naar Amerika te emigreren, maar ze strandden in de havenstad. Jacques werd verwarmingsreparateur. „Het voelde beter in Rotterdam”, zegt Dragica. Zekic’ missie lag aan de Maas, voelden ze allebei. Dragica, een dunne, kleine vrouw met lang grijsblond haar, zweeft tussen leven en dood, nu de man met wie ze „het geluk had vijftig jaar te mogen leven” er niet meer is. Ze wil het liefste euthanasie. „De buren en de dominee houden me in leven.” Zekic schreef en las ook over euthanasie. „Hij wilde dat.” Dagelijks was Jacques, die geen betaald werk meer verrichtte, te vinden in de centrale bibliotheek bij Blaak. Op de eerste verdieping, waar de kranten en tijdschriften liggen en naast de trap een kopieerapparaat staat. Hij leende boeken bij de afdeling theologie en geschiedenis en verzamelde bewijzen en tekenen van een wereldse hel. Hoewel hij er al tientallen jaren dagelijks was, hadden bibliothecarissen weinig contact met hem. Zekic schreef zijn gedachten en ideeën uit in een net, regelmatig handschrift, ontdekte de dominee toen die na zijn dood zijn geschriften ging lezen. Zekic haalde Dantes visie op de hel aan.  „Hij voelde goed aan dat er negatieve krachten zijn in de wereld, die het leven moeilijk maken”, zegt IJzerman.  Het huis van Dragica en Jacques lijkt één grote boekenkast, met witte boekenplanken vol naslagwerk ingestoken met knipsels. Boven het trapgat ligt het boek God en Goden van  Couperus. Aan het raam staat het bureau van Zekic. Hij schreef stapels schriften vol. Zijn lange jas hangt midden in huis aan een kast. „Alles ligt erbij hoe hij het achterliet. Ons huis staat in het teken van hem.”   Dragica liet dominee IJzerman een beduimeld briefje zien van een sociaal psychiatrisch verpleegkundige van Riagg Rijnmond. Daar ging Zekic langs omdat hij dacht dat hij gek was geworden, vertelde hij de Rotterdamse journalist in 2014. De verpleegkundige schreef: „De heer Slobodan is God, gelooft hij. Ik kan het tegendeel niet bewijzen, ook niet dat hij God wel is. De heer Slobodan wist mij aan de hand van zelfstudie wel te overtuigen dat het eind van de wereld mogelijk nabij is.” Voor Jacques was dit hét bewijs: hij was God op aarde.  Dragica en Jacques woonden samen op verschillende plekken in Rotterdam en verhuisden vaak omdat hun huis gesloopt zou worden. Of, zoals bij hun laatste huis,  omdat de straat niet met ze overweg kon, weet buurvrouw Hoste. Ze belandden in de Volmarijnstraat.  Hoste leerde niet te oordelen als mensen iets doen wat zij niet gewend is. Een vrouw had eens tegen Dragica gezegd dat ze gordijnen moest ophangen.  Dragica vroeg aan Hoste: moet dat? „Welnee meid”, zei Hoste tegen haar. „Als je daar zelf geen last van hebt.” Zekic had een bijzondere gevoeligheid voor dieren. Buurvrouw Suzan zag hem via een ingenieus systeem water geven aan de duiven en andere vogels. Zekic’ oog viel op een wit-geel gelapte zwerfkitten waar Hoste voor zorgde. „Mag ik die mee naar binnen nemen”, had hij Hoste gevraagd.  Kater Bob woont nog steeds bij Dragica en ligt veel onder het bed van Jacques. Vanaf 1991 kondigde de gemeente grootse renovatieplannen aan voor de straat. De gemeente wilde ook het huis van Dragica en Jacques slopen. Voor hen zou geen plek meer zijn. De buurt kwam in opstand. Vooral onderbuurvrouw Suzan nam het voor hen op. De strijd van meer dan een decennium was succesvol: voor sociale huurwoningen bleef plek en Dragica en Jacques mochten blijven. Ze verhuisden naar een huis verderop in de straat – Dragica woont er nu nog.  „Jacques is dood!” zei ze eind oktober uit het niets toen ze Hoste tegenkwam bij de Albert Heijn. Hij verongelukte in het verkeer – het is onduidelijk in hoeverre hij het ongeluk zelf opzocht. „Wij hebben besloten dat zo te laten”, zegt dominee IJzerman. Hoste schakelde de dominee en andere straatbewoners in. Samen hielpen ze Dragica bij het regelen van de uitvaart. In de maanden voor zijn dood moest Jacques naar het Erasmus MC. De dokter vond een schrammetje op zijn long. Mogelijk had hij kanker. Nader onderzoek moest dat uitwijzen.  Dragica las op de uitvaart voor uit Jacques’ werk en wilde dat het verspreid zou worden. „Hij hoopte dat wij”, sprak de dominee tijdens de dienst, „zijn opdracht en boodschap verder zouden brengen: een samenleving waarin het voor iedereen goed leven is.” Praten over zelfdoding kan bij de landelijke hulplijn 113 Zelfmoordpreventie.
		Telefoon 0800-0113 of www.113.nl In deze rubriek   elk weekeinde  een portret van iemand die recent is overleden. 
		Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is</p>]]></description>
      <guid>https://nrc.nl/nieuws/2023/01/06/slobodan-jacques-zekic-1945-2022-man-van-het-schrift-en-de-wit-geverfde-jas-a4153515</guid>
      <pubDate>Fri, 6 Jan 2023 05:27:46 +00:00</pubDate>
    </item>
    <item>
      <title><![CDATA[Hij wilde mensen met kanker steunen – en toen kreeg hij het zelf]]></title>
      <description><![CDATA[<p>Het Toon Hermans Huis in Sittard, inloopadres voor mensen met kanker, had de afgelopen tijd tussen alle bezoekers één die extra bijzonder was. Dat was de oprichter, Mart Martens. „De ene keer kwam hij informeren hoe het ging met het huis”, vertelt de huidige directeur, Huub Gubbels. „De andere keer kwam hij praten over zijn eigen gezondheidstoestand. Hij had nu zelf kanker.” Martens had een achtergrond in de verpleging (deels op de afdeling oncologie) en het zorgmanagement. In de loop van zijn werkzame leven waren de ergste taboes rond kanker geslecht. Het woord kon in de jaren negentig van de vorige eeuw inmiddels gewoon worden uitgesproken, het ging niet meer over ‘de K’.  Toch zag hij dat het nog te veel en te vaak ging over de lichamelijke kant: de diagnoses, de behandelplannen, de levensverwachting. Mart Martens zag een plek voor zich waar tijdens en na de ziekte over de psychische kant ervan kon worden gepraat.  Martens’ tweede vrouw Henny Lebens leerde hem net in die tijd kennen, op de dansvloer in Eindhoven. „Toen het wat serieuzer werd, vertelde hij al gauw over zijn grote plannen voor de inloophuizen. Of ik daarmee kon leven. Want hij ging een goede baan opgeven voor een onzeker avontuur. ‘Maar ik kan toch maar één boterham tegelijk eten’, voegde hij eraan toe.” Martens werd in 1945 geboren in het Zuid-Limburgse Beek, een jaar na de bevrijding van die regio. Hij groeide ook op in dat dorp. Zijn vader werkte in de mijnen. Om de twaalf kinderen te voeden en kansen te bieden, hield het gezin er ook wat land op na. De zonen en dochters moesten daar vaak meehelpen. Mart kon er op later leeftijd nog over zuchten, als hij langs de akkers van weleer reed.  Veel van de kinderen leerden inderdaad door. Moeder Martens vormde mogelijk een voorbeeld. Ze sprak zeven talen en zou op haar zeventigste nog beginnen met het leren van Grieks en Latijn. Mart koos na de mulo voor de verpleging. In de jaren zestig van de vorige eeuw niet echt een vak waarvoor veel mannen zich meldden. Bij hem paste het: hij hield van mensen en van zorgen. De eerste kneepjes leerde hij in psychiatrische ziekenhuizen in Venray en Vught en in een ziekenhuis in Den Bosch. Daarna bleef Martens studies volgen op hbo- en universitair niveau. In de zorg groeide hij door naar managementfuncties, maar de opeenvolgende fusies en toenemende schaalgrootte gingen hem steeds meer tegenstaan. Ziekenhuizen werden in zijn ogen ‘kunstjesfabrieken’.  Inloophuizen als die hij voor ogen had, daarvan kende Nederland in die tijd slechts een handvol. Ze droegen de naam van de aan borstkanker overleden Britse zangeres Vicki Brown.  Toen Martens’ eigen plannen stilaan werkelijkheid aan het worden waren met een eerste adres in Sittard, moest er een naam komen. Moest dat niet Toon Hermans worden, bedachten Martens en zijn partner Lebens tijdens een vakantie. Zij daarover: „Toon was in Sittard geboren en getogen. Zijn vrouw Rietje was in 1990 aan kanker overleden en lag hier in de stad begraven. Mart benaderde Hermans per brief over de plannen en probeerde hem ontelbare keren te bellen. Maar hij kreeg geen antwoord. Totdat Toon op een dag belde: het was akkoord en kon de volgende dag meteen notarieel worden geregeld.” De komiek kwam, zonder dat de aanwezige hoogwaardigheidsbekleders (inclusief Commissaris van de Koningin en bisschop) dat wisten, naar de officiële opening. Iedereen was op zijn paasbest. Toon droeg een trui met een vlek. Daaronder zat een half opstaande kraag. Geen mens durfde er iets van te zeggen. Hij was hoe dan ook de meest ‘notabele’ aanwezige. „Toon heeft later gezegd dat hij tal van onderscheidingen had ontvangen, maar dat het Toon Hermans Huis in Sittard de allermooiste was”, herinnert Lebens zich.    Jeanne Selis hielp Martens met het opzetten van het Sittardse Toon Hermans Huis. Zij had een achtergrond in de kraamzorg en wilde eind jaren negentig, na een onderbreking wegens jonge kinderen, weer aan de slag, toen ze de nieuw op te zetten voorziening zag langskomen in de regionale krant. Selis had haar moeder verloren aan kanker en de ziekte ook zelf gehad. „Mart bracht de professionele ervaring mee, ik die uit de praktijk van patiënt zijn.” Mart Martens (links) in de jaren 60 Foto Privécollectie
 Samen met vrijwilligers begon het pionieren en uitzoeken wat wel en niet werkte. Selis: „De eerste die zich hier meldde, was een vrouw met haar man en vijf kinderen. Ik zie ze nog binnenkomen. Ze had net een slechte uitslag gekregen. Er ontstond een intense band. Mart en ik zijn samen naar de uitvaart gegaan. De kinderen voerden een voor een het woord. Voor mij was dat zó confronterend: die vrouw was even oud als mijn moeder toen ze overleed. En wij bleven thuis ook met vijf kinderen achter. We leerden daarvan: enige professionele afstand bewaren moet.” Martens en andere medewerkers volgden cursussen om op de juiste manieren de gesprekken te voeren. Maar het meeste wees zichzelf: koffie en thee klaar hebben staan en luisteren. Martens bracht zijn ervaring uit de verpleging mee en was bovendien niet bang om zijn eigen kwetsbare kant te laten zien.       ‘Sittard’ werd een succes. Daarna volgden andere plekken in en buiten Limburg. Gubbels:  „Inmiddels zijn er vijftien Toon Hermans Huizen in Nederland en 66 soortgelijke voorzieningen onder andere namen. Ook in de zorg is er inmiddels meer aandacht voor de psychische kant van kanker.” Martens was druk met ‘zijn’ huizen. Lebens: „In sommige jaren reed hij honderdduizend kilometer per jaar. Avond aan avond gaf hij lezingen. Met het grootste gemak wist hij allerlei topmensen bestuurlijk of financieel te binden. Gingen we naar de schouwburg, dan zat hij na afloop binnen de kortste keren in de kleedkamer van de artiest, om die te strikken voor een optreden bij een benefiet. Dat lukte bijna altijd.” Voor vrijblijvendheid bood Martens geen ruimte. Toezeggingen werden meteen vastgelegd in een notitieblokje dat hij altijd bij zich droeg.  Toen hij kanker kreeg (in eerste instantie in zijn hals) greep hij alle medische kansen aan om nog langer bij zijn geliefden te kunnen blijven. „Over zijn pijn hoorde je hem niet”, zegt Lebens. „Pas op het laatst gebeurde dat wel, als hij werd omgedraaid in bed.”  Toen wist Martens dat er geen hoop meer was. Hij overleed op 24 november. De uitvaart vond plaats in besloten kring. Lebens: „Mart wilde geen tralala.” In deze rubriek   elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2022/12/22/hij-wilde-mensen-met-kanker-steunen-en-toen-kreeg-hij-het-zelf-a4152193</guid>
      <pubDate>Thu, 22 Dec 2022 05:27:46 +00:00</pubDate>
    </item>
  </channel>
</rss>
