<?xml version="1.0" encoding="utf-16"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Hij wilde mensen met kanker steunen – en toen kreeg hij het zelf]]></title>
      <description><![CDATA[<p>Het Toon Hermans Huis in Sittard, inloopadres voor mensen met kanker, had de afgelopen tijd tussen alle bezoekers één die extra bijzonder was. Dat was de oprichter, Mart Martens. „De ene keer kwam hij informeren hoe het ging met het huis”, vertelt de huidige directeur, Huub Gubbels. „De andere keer kwam hij praten over zijn eigen gezondheidstoestand. Hij had nu zelf kanker.” Martens had een achtergrond in de verpleging (deels op de afdeling oncologie) en het zorgmanagement. In de loop van zijn werkzame leven waren de ergste taboes rond kanker geslecht. Het woord kon in de jaren negentig van de vorige eeuw inmiddels gewoon worden uitgesproken, het ging niet meer over ‘de K’.  Toch zag hij dat het nog te veel en te vaak ging over de lichamelijke kant: de diagnoses, de behandelplannen, de levensverwachting. Mart Martens zag een plek voor zich waar tijdens en na de ziekte over de psychische kant ervan kon worden gepraat.  Martens’ tweede vrouw Henny Lebens leerde hem net in die tijd kennen, op de dansvloer in Eindhoven. „Toen het wat serieuzer werd, vertelde hij al gauw over zijn grote plannen voor de inloophuizen. Of ik daarmee kon leven. Want hij ging een goede baan opgeven voor een onzeker avontuur. ‘Maar ik kan toch maar één boterham tegelijk eten’, voegde hij eraan toe.” Martens werd in 1945 geboren in het Zuid-Limburgse Beek, een jaar na de bevrijding van die regio. Hij groeide ook op in dat dorp. Zijn vader werkte in de mijnen. Om de twaalf kinderen te voeden en kansen te bieden, hield het gezin er ook wat land op na. De zonen en dochters moesten daar vaak meehelpen. Mart kon er op later leeftijd nog over zuchten, als hij langs de akkers van weleer reed.  Veel van de kinderen leerden inderdaad door. Moeder Martens vormde mogelijk een voorbeeld. Ze sprak zeven talen en zou op haar zeventigste nog beginnen met het leren van Grieks en Latijn. Mart koos na de mulo voor de verpleging. In de jaren zestig van de vorige eeuw niet echt een vak waarvoor veel mannen zich meldden. Bij hem paste het: hij hield van mensen en van zorgen. De eerste kneepjes leerde hij in psychiatrische ziekenhuizen in Venray en Vught en in een ziekenhuis in Den Bosch. Daarna bleef Martens studies volgen op hbo- en universitair niveau. In de zorg groeide hij door naar managementfuncties, maar de opeenvolgende fusies en toenemende schaalgrootte gingen hem steeds meer tegenstaan. Ziekenhuizen werden in zijn ogen ‘kunstjesfabrieken’.  Inloophuizen als die hij voor ogen had, daarvan kende Nederland in die tijd slechts een handvol. Ze droegen de naam van de aan borstkanker overleden Britse zangeres Vicki Brown.  Toen Martens’ eigen plannen stilaan werkelijkheid aan het worden waren met een eerste adres in Sittard, moest er een naam komen. Moest dat niet Toon Hermans worden, bedachten Martens en zijn partner Lebens tijdens een vakantie. Zij daarover: „Toon was in Sittard geboren en getogen. Zijn vrouw Rietje was in 1990 aan kanker overleden en lag hier in de stad begraven. Mart benaderde Hermans per brief over de plannen en probeerde hem ontelbare keren te bellen. Maar hij kreeg geen antwoord. Totdat Toon op een dag belde: het was akkoord en kon de volgende dag meteen notarieel worden geregeld.” De komiek kwam, zonder dat de aanwezige hoogwaardigheidsbekleders (inclusief Commissaris van de Koningin en bisschop) dat wisten, naar de officiële opening. Iedereen was op zijn paasbest. Toon droeg een trui met een vlek. Daaronder zat een half opstaande kraag. Geen mens durfde er iets van te zeggen. Hij was hoe dan ook de meest ‘notabele’ aanwezige. „Toon heeft later gezegd dat hij tal van onderscheidingen had ontvangen, maar dat het Toon Hermans Huis in Sittard de allermooiste was”, herinnert Lebens zich.    Jeanne Selis hielp Martens met het opzetten van het Sittardse Toon Hermans Huis. Zij had een achtergrond in de kraamzorg en wilde eind jaren negentig, na een onderbreking wegens jonge kinderen, weer aan de slag, toen ze de nieuw op te zetten voorziening zag langskomen in de regionale krant. Selis had haar moeder verloren aan kanker en de ziekte ook zelf gehad. „Mart bracht de professionele ervaring mee, ik die uit de praktijk van patiënt zijn.” Mart Martens (links) in de jaren 60 Foto Privécollectie
 Samen met vrijwilligers begon het pionieren en uitzoeken wat wel en niet werkte. Selis: „De eerste die zich hier meldde, was een vrouw met haar man en vijf kinderen. Ik zie ze nog binnenkomen. Ze had net een slechte uitslag gekregen. Er ontstond een intense band. Mart en ik zijn samen naar de uitvaart gegaan. De kinderen voerden een voor een het woord. Voor mij was dat zó confronterend: die vrouw was even oud als mijn moeder toen ze overleed. En wij bleven thuis ook met vijf kinderen achter. We leerden daarvan: enige professionele afstand bewaren moet.” Martens en andere medewerkers volgden cursussen om op de juiste manieren de gesprekken te voeren. Maar het meeste wees zichzelf: koffie en thee klaar hebben staan en luisteren. Martens bracht zijn ervaring uit de verpleging mee en was bovendien niet bang om zijn eigen kwetsbare kant te laten zien.       ‘Sittard’ werd een succes. Daarna volgden andere plekken in en buiten Limburg. Gubbels:  „Inmiddels zijn er vijftien Toon Hermans Huizen in Nederland en 66 soortgelijke voorzieningen onder andere namen. Ook in de zorg is er inmiddels meer aandacht voor de psychische kant van kanker.” Martens was druk met ‘zijn’ huizen. Lebens: „In sommige jaren reed hij honderdduizend kilometer per jaar. Avond aan avond gaf hij lezingen. Met het grootste gemak wist hij allerlei topmensen bestuurlijk of financieel te binden. Gingen we naar de schouwburg, dan zat hij na afloop binnen de kortste keren in de kleedkamer van de artiest, om die te strikken voor een optreden bij een benefiet. Dat lukte bijna altijd.” Voor vrijblijvendheid bood Martens geen ruimte. Toezeggingen werden meteen vastgelegd in een notitieblokje dat hij altijd bij zich droeg.  Toen hij kanker kreeg (in eerste instantie in zijn hals) greep hij alle medische kansen aan om nog langer bij zijn geliefden te kunnen blijven. „Over zijn pijn hoorde je hem niet”, zegt Lebens. „Pas op het laatst gebeurde dat wel, als hij werd omgedraaid in bed.”  Toen wist Martens dat er geen hoop meer was. Hij overleed op 24 november. De uitvaart vond plaats in besloten kring. Lebens: „Mart wilde geen tralala.”</p>]]></description>
      <guid>https://nrc.nl/nieuws/2022/12/22/hij-wilde-mensen-met-kanker-steunen-en-toen-kreeg-hij-het-zelf-a4152193</guid>
      <pubDate>Thu, 22 Dec 2022 05:27:42 +00:00</pubDate>
    </item>
    <item>
      <title><![CDATA[Deze astronaut vergeleek vliegen in de ruimte met moeder worden. ‘Alle moeders weten: jij weet het ook’]]></title>
      <description><![CDATA[<p>‘Kristallen kweken is een beetje als tuinieren. Je geeft je planten water, kijkt hoe het gaat. Is het te droog? Te nat? Je hebt er wel geduld voor nodig.” Een leven lang wijdde chemisch technoloog Lodewijk van den Berg zich aan zijn wetenschappelijke passie: uitzoeken hoe kristallen ontstaan uit damp of een oplossing, kristalliseren dus. Min of meer per ongeluk werd hij daardoor de eerste Nederlander in de ruimte, al was hij niet officieel de eerste Nederlandse astronaut. Toen hij op 29 april 1985 opsteeg in de space shuttle Challenger, had hij al tien jaar een Amerikaans paspoort. De Nederlander Wubbo Ockels vloog later dat jaar. „De vraag wie de eerste Nederlander in de ruimte was, vond hij niet erg interessant’, zegt zijn jongere broer Peter van den Berg (1938), die ook de observatie van zijn broer over kristallen kweken en tuinieren memoreert. „Hij vond de nadruk op de individuele prestatie sowieso overdreven, omdat je zo afhankelijk bent van de invloed van ouders, school, en bredere gemeenschap.”  „Maar Lodewijk heeft zeker genoten van zijn vlucht, en hij vertelde er graag over”, zegt collega-astronaut André Kuipers. Hij ontmoette Van den Berg voor het eerst toen ze samen als astronauten in Middelburg op een podium stonden om over hun ervaringen te vertellen. „Het was een heel bescheiden, nuchtere man, prettig in de omgang en vooral geïnteresseerd in zijn wetenschap.”  In de begintijd van de space shuttle waren er hoge verwachtingen van het kweken van kristallen,  nodig  voor het ophelderen van de structuur van complexe eiwitten. Materialen als suiker of zout kristalliseren gemakkelijk, maar de zwaartekracht gooit roet in het eten bij complexe eiwitten of bij bijvoorbeeld kwikjodide, Van den Bergs specialiteit. De fragiele kristallen zijgen ineen onder hun eigen gewicht. In de microzwaartekracht van de ruimte heb je daar geen last van. De NASA kwam al snel tot de conclusie dat het gemakkelijker was om een kristalwetenschapper om te scholen tot astronaut, dan andersom. Expert Van den Berg kreeg tot taak een lijst te leveren van acht kristalwetenschappers die zo’n omscholing zouden kunnen ondergaan. Maar hij kwam maar tot zeven, zodat zijn chef zei: zet jezelf er dan ook maar op.  „Dat deed ik dan maar, om een goeie indruk op NASA te maken”, zei hij daarover later, licht onderkoeld. Wonder boven wonder vielen de andere zeven af, en vond de bedachtzame, bebrilde, 53-jarige, niet erg atletisch gebouwde kristalwetenschapper zich terug als payload specialist op het onderdek van de space shuttle Challenger, overigens pas na een pittige astronautentraining.  Hij werkte een week lang in Spacelab, een ruimtelaboratorium dat in het ruim van de space shuttle paste. „Lodewijk was heel onhandig, een familietrekje”, vertelt Peter daarover. „Waar de andere astronauten in acht seconden van de ene kant van Spacelab naar het andere zweefden, deed Lodewijk er 24 seconden over.” Maar hij kreeg het wel voor elkaar om prima kristallen te kweken.  Lodewijk van den Berg werd op 24 maart 1932 geboren in het dorp Sluiskil in Zeeuws-Vlaanderen, als tweede kind van Elsa Stubbe en Gaston van den Berg. Zijn vader was financieel directeur van de kunstmestfabriek die nu onder het concern Yara valt. Hij had naast broer Peter ook twee zussen, Mirjam en Jessonda.  „Het was een warm gezin. Katholiek, maar niet heel streng”, vertelt zijn broer. „Lodewijk was als kind druk, altijd met van alles bezig, en altijd zoek. Mijn moeder vertelde dat hij een tuigje met belletjes droeg, om te kunnen horen waar hij uithing. We hielden konijnen en kippen, waar hij dol op was.” Ook was Lodewijk al bezig met tuinieren. „Tomatenplanten, die zijn niet te moeilijk voor kinderen.”  De oorlog ging grotendeels aan het gezin voorbij, al werd de fabriek gebombardeerd als potentiële bron van explosieven. Lodewijk ging naar het katholieke internaat Rolduc in Kerkrade. „Daarna, in 1949, ging hij chemische technologie in Delft studeren, maar hij was nogal groen. Zijn medestudenten waren oudere jongens die de oorlog bewust hadden meegemaakt.” Het studentenleven en het lidmaatschap van studentenvereniging Virgiel hielpen Lodewijk zijn draai te vinden. Later loodste hij ook zijn jongere broer het studentenleven in, met studentikoze activiteiten als roeien, feesten en het herbouwen van de sociëteit, naast een voorspoedige, maar wel langdurige studie.  In 1961 verhuisde Lodewijk voor verdere studie naar de Amerikaanse staat Delaware, waar hij  zijn toekomstige vrouw Jacqueline Marvel ontmoette. In 1975 promoveerde hij op het kweken van kristallen, en vond hij een baan bij een defensiebedrijf in Californië. Kwikjodidekristallen werden gebruikt om gammastraling te detecteren, van belang voor de detectie van kernproeven tijdens de Koude Oorlog. Om een security clearance te krijgen, moest hij  de Amerikaanse nationaliteit aannemen. „Lodewijk was een goede vriend, al hebben we elkaar niet heel vaak ontmoet”, vertelt collega-astronaut Kuipers. „We hebben vooral ervaringen uitgewisseld: over leven in gewichtloosheid, hoe je slaapt, hoe je beweegt, wat hem was opgevallen.” Ondanks zijn nuchterheid genoot hij van de toetreding tot het selecte internationale gezelschap van astronauten. „Hij heeft het wel eens vergeleken met de ervaring van moeder worden”, zegt Peter. „Een vrouw kan haar dochter niet écht uitleggen hoe het is om een bevalling door te maken. Maar alle moeders weten van elkaar: jij weet het ook.”  Na zijn ene vlucht van zeven dagen vloog Van den Berg nooit meer. Na zijn pensioen kwam hij vaker in Nederland en groeide zijn bekendheid als ruimtevaarder. „Hij voelde zich ook een Nederlander, een Zeeuw”, zegt Kuipers. Zijn Nederlandse accent in het Engels verdween nooit, op zijn vlucht nam hij een Zeeuwse vlag mee.  In Terneuzen werd het Lodewijk College naar hem genoemd, in Sluiskil verrees een standbeeld bij het voormalige huis van zijn moeder. Ook ‘heeft’ hij een planetoïde: 11430 Lodewijkberg.  Van den Berg ging tot op hoge leeftijd door met onderzoek. Zijn laatste wetenschappelijke publicatie, over kwikjodide-kristallen, verscheen in 2011. Op 16 oktober overleed  hij op 90-jarige leeftijd, na een mislukte operatie. Hij laat naast zijn vrouw Jackie, een zoon (Christopher) en kleinzoon (Willem) na. Zijn dochter -Patricia overleed eerder dit jaar.</p>]]></description>
      <guid>https://nrc.nl/nieuws/2022/12/16/de-kristallenkweker-die-bij-toeval-astronaut-werd-a4151761</guid>
      <pubDate>Fri, 16 Dec 2022 05:27:42 +00:00</pubDate>
    </item>
    <item>
      <title><![CDATA[Joris (2011-2022) had geen woorden nodig om contact te maken]]></title>
      <description><![CDATA[<p>Het leven was een feest voor Joris. „Sinterklaas, Kerst – hij zou intens genoten hebben van deze tijd van het jaar”, zegt zijn moeder, Annelot Peters. Uitgedrukt in jaren heeft het feest van Joris te kort geduurd. Elf jaar en één maand, om precies te zijn. Maar voorbij de tijd is ‘het boek van Joris’ nog lang niet uit. Zijn levenskracht en levensvreugde zijn onverminderd sterk aanwezig in de kring waarin hij heeft geleefd. ‘Het boek’ is hier niet zomaar een metafoor. Het heeft grote betekenis gehad voor de ouders van Joris, toen een arts tegen hen zei: „Het boek van de diagnose is geschreven, maar het boek van Joris’ leven moet nog geschreven worden.” Joris, de held in dit  boek, is „altijd vrolijk”, „aanstekelijk enthousiast”, „een sociaal wonder”. Dit is wat hem typeert in de woorden van zijn ouders, zijn docente op school, zijn begeleidster in een speelgroep en de moeder van zijn beste vriendinnetje. Joris’ eerste levensjaar verliep als dat van de meeste baby’s. Bezorgdheid groeide in zijn tweede jaar. Zijn klanken wilden geen woorden worden. Lopen leerde hij langzaam, met veel vallen.  Joris als Oranje-mascotte, met interland-voetballer Merel van Dongen, bij de wedstrijd Nederland-Slovenië, in november 2019. Foto familie Egressy
 De ene kinderarts na de andere neuroloog onderzocht hem. Een diagnose werd pas gesteld toen Joris ruim drie jaar oud was. Een progressieve stofwisselingsziekte (PKAN) tastte een deel van zijn hersenen aan. De meeste kinderen met deze DNA-afwijking worden niet ouder dan circa vijftien jaar. Xander Egressy, Joris’ vader, herinnert zich: „Wat we in het ziekenhuis te horen kregen, kwam natuurlijk keihard aan. Toen we thuis kwamen, leek alles normaal. Maar opeens keken we anders naar ons kind, dat zelf niet was veranderd. Het was zó verwarrend, zó verdrietig. ’s Avonds staarde ik naar een jochie dat heel tevreden lag te slapen. Tegelijk zag mijn geestesoog een zwaard van Damocles, dat boven zijn hoofd hing.” Joris’ moeder Annelot: „Vrij snel na de diagnose hebben we de knop in ons hoofd kunnen omzetten. We zeiden tegen elkaar: „Vanaf nu gaan we zo veel mogelijke leuke dingen doen. We gaan mooie herinneringen verzamelen. Het korte leven van Joris, óns leven met hem, zal een feest zijn!” Het gezin woonde in Engeland op dat moment, sinds kort, nog zonder een sociaal netwerk om zich heen, en met gezondheidszorg die beduidend minder toegankelijk is dan de Nederlandse. In de zomer waarin Joris vier jaar werd, verhuisden zij naar een huis op een steenworp afstand van een school voor speciaal onderwijs (mytylschool), in Haarlem. Docente Saskia Kooijman had Joris twee schooljaren in haar klas. Dit zou zijn derde jaar bij haar zijn geweest. „Zijn foto staat prominent in de klas”, zegt ze. „Voor zijn klasgenoten hoort hij er nog steeds bij. Ze vragen naar hem, ze zijn hem niet vergeten. Kinderen beleven de dood toch anders dan volwassenen. Joris heeft gewoon Sinterklaas met ons mee gevierd.” Met bewondering spreekt ‘juf’ Kooijman over de energie en positieve houding van Joris’ ouders. „Op een hele natuurlijke manier hebben zij zich volledig ingezet om Joris zo normaal mogelijk te laten meedoen in hun gezin en op school. Ook in de contacten met andere ouders zijn ze altijd heel bemoedigend geweest: samen kunnen we dit aan, we gaan ervoor!” Vanzelfsprekend was dit allerminst. Waar andere kinderen steeds zelfstandiger worden, had Joris meer en meer zorg nodig. Zijn motoriek ging gestaag achteruit.  Een volwassene moest vrijwel continu in zijn buurt zijn om hem te behoeden voor een ernstige val, of om hem te helpen met eten en drinken. Abbey Mense was sinds 2015 een van zijn vaste begeleiders, thuis en op een zorgboerderij. In de boomgaard van deze boerderij speelde Joris elke zaterdag. „Hier in het gras kon hij veilig vallen”, vertelt Mense, „zodat hij niet steeds zijn valhelm hoefde te dragen”. Ooit had Joris gekozen voor een knalrode helm. Het werd zijn favoriete kleur; hij wilde uiteindelijk het liefst ook rode kleding dragen. Mense: „Verkleden was zijn lust en zijn leven. Rare petten en mutsen op, rare jasjes aan – het kon Joris niet gek genoeg zijn. Uitbundig kon hij erom lachen. Ik voel me bevoorrecht dat Joris in mijn leven is geweest. We leven in een tijd waarin efficiëntie en snelheid de norm zijn. En dan opeens komt er een jongetje op je pad dat zo hartstochtelijk kan genieten. Iets van hem probeer ik in mezelf vast te houden.” Zijn levensvreugde deelde Joris ook met dieren. Zijn lievelingsdier had hij leren kennen op de zorgboerderij: een (lama-achtige) alpaca. Begeleider Mense: „Na de woordjes mama en papa was alpaca het derde woord dat hij verstaanbaar kon uitspreken.” Het werd zijn mascotte: tientallen alpaca-knuffels zouden hem in zijn kamer thuis gezelschap houden. Wandelen met alpaca’s werd een van zijn favoriete uitstapjes. Alpaca’s maakten Joris’ tiende verjaardag ook onvergetelijk. Zijn ouders hadden twee van deze dieren op zijn feestje uitgenodigd. Moeder Annelot: „Tegen zijn gewoonte in was hij er even stil van. Normaal gesproken gingen zijn armen meteen in de lucht als hij aanleiding zag om iets te vieren. Nu zag hij met open mond twee alpaca’s onze tuin binnenstappen. Het ontroerde hem zichtbaar.” Joris op zijn tiende verjaardag, 2021. Foto familie Egressy Woorden had Joris niet nodig om contact met mensen te maken. In een restaurant kon hij flirten met bedienende personeel, zodat er binnen de kortste keren een gratis portie bitterballen voor zijn neus stond. In de buurt groette hij enthousiast wanneer hij een dakloze man tegenkwam, die ook Joris heet. Zijn beste vriendinnetje, Ella, had Joris op school leren kennen. Harriët Ledeboer, Ella’s moeder, vertelt: „Het was bijzonder om te zien hoe Ella en Joris urenlang konden spelen met elkaar, waarbij ze andere manieren dan woorden hadden gevonden om te communiceren. Ze konden ook kibbelen; dan leken ze net een echtpaar. Maar altijd losten ze het weer op met z’n tweeën.” Uit de hechte band van Ella en Joris ontstond een vriendschap tussen beide gezinnen.Verschillende keren zijn zij ook met elkaar op vakantie geweest. Ledeboer: „Als we met z’n allen rondom een grote tafel zaten, zag je Joris stralen. Dat vond hij prachtig. Natuurlijk kon hij, net als ieder kind, soms ook wel even lastig zijn: als hij vond dat hij te weinig aandacht kreeg, of als hij meer wilde dan hij feitelijk kon. Maar als regel was hij vastbesloten om van elke dag een feestje te maken.” Joris Endre Egressy overleed op 14 augustus 2022, een maand na zijn elfde verjaardag. Vier weken later namen buren het initiatief een plein achter hun huizen zijn naam te geven. Het Jorisplein houdt de herinnering aan hem levend – onder heel veel meer.</p>]]></description>
      <guid>https://nrc.nl/nieuws/2022/12/09/joris-2011-2022-had-geen-woorden-nodig-om-contact-te-maken-a4150681</guid>
      <pubDate>Fri, 9 Dec 2022 05:27:42 +00:00</pubDate>
    </item>
    <item>
      <title><![CDATA[Kunsthandelaar John Hoogsteder (1931-2022) was een groot kenner van de oude meesters ]]></title>
      <description><![CDATA[<p>John Hoogsteder kon goed een spannend verhaal vertellen. Bij het televisieprogramma Tussen Kunst en Kitsch, waar de Haagse kunsthandelaar meer dan twintig jaar expert oude schilderkunst was, gaven redacteuren hem de hitchcockiaanse bijnaam ‘The Master of Suspense’. Collega-expert Ivo Bouwman kan dat beamen. „Op een charmante manier kon John praten over aangeboden schilderijen. Of het een echte oude meester betrof of een waardeloze kopie, wist je pas aan het eind van zijn verhaal. En al die tijd hingen de toehoorders aan zijn lippen.”  Als Hoogsteder iets echt bijzonders in handen had gekregen, begonnen zijn ogen te sprankelen. Kijk de uitzending terug uit 2011, over de nog altijd grootste vondst van het kunstprogramma. Een vrouw had een vermeende Gabriël Metsu meegenomen, de soms met Johannes Vermeer vergeleken kunstenaar. Met zijn bril in de hand hield Hoogsteder een glashelder college. Voor een Metsu was het portret van een kantwerkster „te pasteus” geschilderd, met een „te warm palet”. Vervolgens vertelde de expert gedreven over zijn speurtocht door kunsthistorische archieven. De ontknoping verraste: „Een echte Joost van Geel, een zeldzame meester, een compleet onderschat talent.” Maar geen Metsu, wreef presentator Nelleke van der Krogt fijntjes zout in de wonden. „Wat is het nog waard?” Hoogsteder hield zijn adem even in en richtte zich daarna tot de inbrengster. „Ik kijk mevrouw aan. TWEE HONDERD... VIJFTIG... DUIZEND... euro.” Dat John Hoogsteder in de kunst een van de mooiste handelshuizen van Nederland opzette en uitgroeide tot een groot kenner van zestiende- en zeventiende-eeuwse schilderkunst lag allerminst voor de hand.  Toen zijn vader een auto-ongeluk kreeg en een halfjaar aan bed gekluisterd raakte, moest hij als zeventienjarige hbs-scholier de leiding overnemen van Hoogsteder’s Meubelbedrijf. Hij had twee linkerhanden, maar beschikte wel over commercieel talent. Samen met zijn vader bouwde hij het bedrijf uit, met fabrieken in Den Haag en Moordrecht, en honderd man personeel. Hij haalde ook een mooie overheidsopdracht binnen: de inrichting van vrijwel alle Nederlandse ambassades in den vreemde, met klassieke Britse interieurs met chippendale-meubelen. Voor zijn werk reisde hij regelmatig naar Engeland. Op veilingen kocht hij daar met zijn echtgenote, Riek Boode, oude meubelen en schilderijen. Aanvankelijk alleen voor de inrichting van hun eigen huis, maar toen de collectie uitdijde, opende hij in 1967 in de Reinkenstraat in Den Haag de Antique Supermarket. De verkoop van schilderijen deed hij vanuit Galerie Hoogsteder, in zijn huis in de Surinamestraat. De meubelfabrieken verkocht hij later. Met de toetreding van zijn kinderen Willem Jan (1959) en Edith (1961), beiden kunsthistoricus, ontstond in 1988 een nieuw familiebedrijf: Hoogsteder &amp; Hoogsteder. Drie jaar later verhuisde de kunsthandel naar het monumentale pand aan de Lange Vijverberg in Den Haag, waar het nog altijd is gevestigd. Zonder zelfs maar de middelbare school te hebben afgemaakt ontwikkelde John Hoogsteder zich tot een groot kenner van oude meesters. Hij organiseerde diverse tentoonstellingen en heeft de nodige publicaties mogelijk gemaakt, zoals Haagse schilders in de Gouden Eeuw. Het Hoogsteder Lexicon van alle schilders werkzaam in Den Haag 1600-1700. Edwin Buijsen, hoofd collecties bij het Mauritshuis, klopte als student kunstgeschiedenis schoorvoetend bij Hoogsteder aan. Dat resulteerde in 1992 in een baan als onderzoeker bij de kunsthandel. „Hoogsteder was mijn mentor, hij heeft me leren kijken. Hij zette soms een schilderij op zijn kop voor me neer. Had ik geen last van de voorstelling, zei hij, en kon ik de penseelvoering beter bestuderen.” De kunsthandel verkocht in de loop der jaren aan meer dan vijftig musea in de wereld. Volgens Buijsen ging dat niet alleen om doorsnee bloemstillevens en sfeervolle landschappen. Hij wijst op Het offer van Iphigenia (1690-1700) van Arnold Houbraken, in 1998 verkocht aan het Rijksmuseum. „Dit doek is kenmerkend voor het soort schilderij waar John Hoogsteder oog voor had. Een minder toegankelijk historiestuk van een minder bekende schilder, maar wel van hoge kwaliteit.” De kunsthandel verkocht in de loop der jaren aan meer dan vijftig musea in de wereld  Rudi Ekkart, oud-directeur van het Rijksbureau voor Kunsthistorische Documentatie in Den Haag, prijst Hoogsteder uitvoerig. „Uit het niets heeft hij een prachtige kunsthandel opgezet. Met zijn vertelkunst populariseerde hij de wereld van de oude meesters. En met zijn tentoonstellingen en publicaties verdiepte hij het vakgebied en toonde hij zich meer dan een kunsthandelaar.” Een grote persoonlijke verdienste noemt Ekkart Hoogsteders inzet voor het voortbestaan van Museum Bredius. Toen het Haagse museum met de collectie zeventiende-eeuwse schilderkunst van kunstkenner Abraham Bredius (1855-1946) in 1985 gesloten werd, spande Hoogsteder zich met andere verontwaardigde kunstliefhebbers in om het museum te heropenen. Hij kocht het huidige pand van het museum en verhuurde het voor een symbolisch bedrag voor een periode van dertig jaar. Ekkart: „Dankzij Hoogsteders inzet overleefde het museum.” Hoogsteders zoon Willem Jan, die elf jaar geleden bij Tussen Kunst en Kitsch de rol van zijn vader overnam, zegt nooit een generatiekloof met zijn vader te hebben gevoeld. „Probleemloos deden we samen de inkoop. Hij was aimabel, gemakkelijk en humoristisch. We vlogen eens samen naar Londen. Toen ik al bij de douane stond en mijn vader kwam aanlopen, zei de beambte: ‘Uw broer komt er ook aan, zie ik.’ Zo voelde het ook; gebroederlijk werkten we samen.” Tot op hoge leeftijd bleef Hoogsteder naar de zaak komen, om in de bibliotheek onderzoek te doen en sigaretten te roken. Dat hield pas op toen hij op zijn 86ste een heup brak, vertelt zijn zoon. „Ik zei weleens: ‘Pap, je bent zo oud, je hoeft niet meer elke dag om negen uur te beginnen.’ Hij was van een taaie generatie, vol overlevingsdrift.” Hoogsteder overleed op 8 oktober, nog geen half jaar na  zijn echtgenote Riek. In deze rubriek elk weekeinde een portret van iemand die recent is overleden. 
		Nieuwsbrief
		NRC Cultuurgids</p>]]></description>
      <guid>https://nrc.nl/nieuws/2022/12/01/kunsthandelaar-john-hoogsteder-1931-2022-was-een-groot-kenner-van-de-oude-meesters-a4150133</guid>
      <pubDate>Thu, 1 Dec 2022 05:27:43 +00:00</pubDate>
    </item>
    <item>
      <title><![CDATA[Ali de Regt (1941-2022) klom op en keek niet neer]]></title>
      <description><![CDATA[<p>Een vrouw zit huilend op de dijk van Kolhorn, West-Friesland. Het is eind jaren dertig van de vorige eeuw. Met haar vijf kinderen en wat huisraad is ze die ochtend per vrachtauto weggegaan uit haar vertrouwde Zeeland om zich bij haar man te voegen, die als werkloze landarbeider naar Noord-Holland is getrokken en tewerkgesteld in de ‘werkverschaffing’ in de Wieringermeer. Als ze aankomt, is hij nog niet thuis. De woning die hij gehuurd heeft onderaan de dijk blijkt veel te klein, vrijwel leeg en vervuild. Ze kent hier niemand, ze verstaat de mensen niet eens. Nog jarenlang zal ze zich eenzaam en verloren voelen. Dit verhaal over haar moeder hoorde Ali de Regt pas veel later van haar oudere zus. Een paar maanden na haar geboorte, ze was het zevende en laatste kind, verhuisde het gezin naar Winkel, een dorp een paar kilometer zuidelijker. Daar begon vader De Regt een fruitbedrijfje. Ze bleven arm: appelmoes en stoofperen van eigen land en een krentenbol op zondag waren de enige frivoliteiten die op tafel kwamen.  Voor Ali de Regt, die van 1968 tot haar pensionering in 2006 aan de Universiteit van Amsterdam sociologisch onderzoek deed en onderwijs gaf, heeft haar afkomst een blijvende rol gespeeld. Het was te zien aan de onderwerpen waar ze zich in verdiepte, altijd cirkelend rond het thema sociale ongelijkheid. Zoals haar boek Geld en gezin (1993), over de verstrengeling van economische en emotionele relaties tussen gezinsleden, en de veranderingen daarin in de loop van de twintigste eeuw. Vriendin en oud-collega Rineke van Daalen: „Een prachtig onderwerp, helemaal ingegeven door haar afkomst. Net als het boek dat ze samen met Don Weenink schreef over het particuliere onderwijs, Investeren in je kinderen (2003). Ook daar legt ze heel knap de vinger op zere plekken, zoals ouders die vóór het gelijkheidsideaal zijn, maar toch als het om hun eigen kinderen gaat andere keuzes maken.” Vader De Regt, pacifist, socialist en vrijzinnig protestant, had op zijn negende al van school gemoeten om te gaan werken. Hij hechtte er grote waarde aan dat zijn kinderen wél verder leerden. Dat zou ook gebeuren, al was Ali de enige die naar de universiteit zou gaan. Aan de eettafel werd over politiek gediscussieerd, en lezen werd gestimuleerd. Ali volgde na de ulo de kweekschool in Alkmaar. Daarna wilde ze graag naar Amsterdam. Levenspartner Nico Wilterdink, emeritus hoogleraar cultuursociologie: „Ze lazen thuis De Groene Amsterdammer, daarin zag ze van alles wat haar nieuwsgierig maakte, zoals recensies van theatervoorstellingen.”   Ali de Regt in 1978.  Foto privécollectie Ali werd leerkracht aan de Mussenstraatschool in Amsterdam-Noord, nu Het Vogelnest, bekend van de documentaireserie Klassen. Het onderwijs ging haar goed af, maar ze wilde zich verder ontwikkelen. Naast haar baan en haar bestuurswerk voor de Amsterdamse afdeling van de PSP volgde ze een schriftelijke hbs-opleiding en toen ze na twee jaar het staatsexamen had gehaald, zei ze de school vaarwel en ging ze politicologie studeren. Haar vader dacht dat zijn dochter met die studie werd klaargestoomd om de politiek in te gaan, en was hevig teleurgesteld toen bleek dat dat niet zo was.  Na haar kandidaatsexamen legde ze zich toe op de sociologie, omdat ze, zegt Nico Wilterdink, geïnteresseerd was in de maatschappij „in brede zin”. Ali en Nico leerden elkaar kennen toen ze beiden student-assistent waren aan de subfaculteit sociologie. Ze hadden een brede gedeelde belangstelling, niet alleen voor maatschappelijke kwesties maar ook voor cultuur en literatuur.  Christien Brinkgreve, emeritus hoogleraar sociologie, raakte ook in haar studententijd bevriend met Ali de Regt. „Ze was duidelijk ‘anders’: iemand zonder poespas. Ik herinner me haar licht Noord-Hollandse accent. Maar wat vooral opviel, was dat ze óveral belangstelling voor had. Een gesprek met haar werd altijd interessant. Dat is tot haar dood zo gebleven. Ze had stellige meningen maar haar nieuwsgierigheid won het altijd van de drang tot oordelen.”   Als mensen denigrerend deden over de ‘slechte smaak’ in lagere sociale klassen, stoorde ze zich daar enorm aan  Ali de Regt had zelf geen kinderen, en was des te meer geïnteresseerd in die van anderen. Voor Marina de Regt, dochter van Ali’s oudste broer en als antropoloog verbonden aan de Vrije Universiteit, was ze een „fantastische tante”. „We lijken op elkaar, onze vakgebieden raken elkaar, maar zij was analytischer, en héél kritisch. Ze kwam me opzoeken toen ik in Jemen woonde en werkte, en vroeg me de oren van het hoofd. Over de Jemenitische maatschappij, de politiek. Tot ik riep: ‘Dat weet ik écht niet allemaal!’”     Ali’s vader zag het nut van de wetenschap niet in, hoe belangrijk hij leren ook vond. Hij meende dat je met je opleiding iets concreets moest bijdragen aan de maatschappij. Ze hield er een levenslange neiging aan over om de betekenis van haar werk en de sociologie in het algemeen te relativeren. Rineke van Daalen: „Ze kon met een soort genoegen haar bureau opruimen en dan te veel in de prullenbak gooien. Ik viste daar dan nog snel iets uit wat ik graag wilde bewaren.” Christien Brinkgreve: „Ze was een gewaardeerde docent met een groot gezag. Niemand kon zo bevlogen praten over sociale kwesties als zij. En toch, na elke collegereeks die we samen gaven, vroeg ze zich af of we de studenten wel voldoende geleerd hadden.”  Als sociologe was De Regt zich bewust van haar eigen ‘statusonzekerheid’, voortkomend uit haar achtergrond. Al was ze een sociale stijger, ze is nooit gaan neerkijken op het milieu waar ze vandaan kwam. Wanneer mensen wegwerpend praatten over geld als iets dat niet belangrijk zou zijn, of denigrerend deden over de ‘slechte smaak’ in lagere sociale klassen, stoorde ze zich daar enorm aan en betrok ze dat ook op zichzelf.  Na haar pensionering stopte De Regt met publiceren, anders dan veel van de sociologie-collega’s met wie ze bevriend was. Ze vond het tijd om concreter iets bij te dragen, en ging lesgeven aan vluchtelingen, laaggeletterden en kinderen met leerproblemen. Sinds vorig jaar, vertelt Nico Wilterdink, boden ze op haar initiatief in hun huis in de Amsterdamse Gerrit van der Veenstraat onderdak aan statushouders. Ze voelde zich senang in Amsterdam-Zuid, tussen de keurige dames van haar leesclub, maar haar sobere afkomst verloochende ze nooit. „Net als haar moeder lette ze nog altijd op de prijzen in de winkel. Ik hoorde haar vaak zeggen: ‘Wat idioot dúúr!’”</p>]]></description>
      <guid>https://nrc.nl/nieuws/2022/11/25/ali-de-regt-1941-2022-klom-op-en-keek-niet-neer-a4149462</guid>
      <pubDate>Fri, 25 Nov 2022 05:27:43 +00:00</pubDate>
    </item>
    <item>
      <title><![CDATA[Mechtild Panhuysen en Michael Kabel stierven hand in hand, precies zoals ze hadden gepland]]></title>
      <description><![CDATA[<p>‘Hand in hand’ zijn ze heengegaan, Mechtild Panhuysen (89) en Michael ‘Chel’ Kabel (91), precies zoals ze het hadden gepland. Ze gingen samen, want het idee dat de een zou overlijden en de ander alleen achterbleef was een schrikbeeld. Om dat voor elkaar te krijgen, moesten ze wel elk afzonderlijk erkenning krijgen om euthanasie te ondergaan.  De deur van Mechtild en Chel stond altijd open, vertellen mensen die hen goed hebben gekend. Zij was innemend, hartelijk en praktisch, hij was bij eerste kennismaking wat stuurser, cerebraler en geen gangmaker.   „Toen ik een halve eeuw geleden kennismaakte met Chel, zaten we aan de bar bij het afstudeerfeest van mijn vrouw Hilde”, vertelt vriend Fred Huijgen. „Hij had een air van ‘ik wil hier niet zijn’. We hadden uiteindelijk een heel gezellige avond en daarna een levenslange vriendschap tussen ons en hen.” Typerend voor Mechtild vond Huijgen de la vol cadeautjes. „Ze had een grote kast in huis met een la en daar stopte ze af en toe cadeautjes in”, vertelt hij.  „Voor als ze een keer iemand iets wilde geven.” Bezoekers kregen volgens vriendin Anneke Bouma volop aandacht:  „Gesprekken gingen nooit over niks en ze waren heel complimenteus. Je voelde je supergewaardeerd.”    Hun huis was – eerst in Nijmegen, later in Warmond –  een magneet voor familie en vrienden. Toen hun dochter Gabriële twintig jaar geleden overleed, hadden ze het daar moeilijk mee, maar ze omarmden haar gezin, ook of misschien wel des te meer toen de schoonzoon hertrouwde.  Michael ‘Chel’ Kabel en Mechtild Panhuysen in Warmond, 2020 Foto’s privéarchief
 „Het was een heel bijzonder stel”, zegt Mechtilds  jongste broer Titus Panhuysen, „dat zich bewezen heeft door zo lang bij elkaar te blijven.”  Chel kwam uit Amsterdam, Mechtild uit Maastricht. Ze was het derde kind in een gezin van negen dat in De Torentjes, een kasteeltje op de Pietersberg, woonde. Broer Titus was zestien jaar jonger.  „Toch heb ik veel tijd met haar doorgebracht. Ze was de spil in onze familie: belangstellend, energiek, ze belde altijd met iedereen.” Hoe verschillend de echtelieden qua karakter ook waren – en dan was hij ook nog eens uitgesproken lang en zij juist klein van stuk – er was  „een brede, gemeenschappelijk gevoelde basis”, aldus zoon Mark van Buchem. „Aandacht voor anderen, verantwoordelijkheidsgevoel en een moreel kompas waren daar belangrijke elementen van.”  Daarnaast was er de gemeenschappelijke interesse voor de kunsten. Chel had artistiek talent en maakte glas-in-loodramen, beelden en schilderijen. Op zijn laatste dag zei hij desgevraagd tegen zoon Mark:  „Als ik alles over mocht doen, zou ik mijn hele leven wijden aan glas-in-lood.”  Mechtild had gevoel voor taal; ze dichtte vanaf jonge leeftijd, geïnspireerd door haar vader die in zijn jonge jaren deel uitmaakte van een actieve en geëngageerde groep katholieke dichters. Daarnaast had ze een passie voor tuinieren, een familietraditie die ook in de volgende generatie wordt voortgezet.  Voor Mechtild en Chel trouwden, hadden ze beiden al een leven achter de rug. Zij trouwde in 1958 met huisarts Gerrit van Buchem, kreeg drie kinderen, maar het huwelijk hield geen stand. Ze trok met de kinderen van 6, 5 en 3 van Hilversum naar Nijmegen, omdat ze voor zichzelf toekomst zag in de logopedie en werk kon krijgen op een logopedieopleiding en in revalidatiecentrum Dekkerswald.  Chel was al jong ingetreden als dominicaan. Het leek de orde in 1959 een goed idee dat hij als veelbelovende pater sociologie zou gaan studeren, zodat hij  wellicht voorzitter van de KRO kon worden. Hij ging daar tegen zijn zin mee akkoord en haalde zijn doctoraal. Na de studie in Tilburg kreeg hij een baan aan de Katholieke Universiteit Nijmegen.  De jaren zestig gingen ook aan het klooster niet voorbij. Chel maakte deel uit van een groepje jonge paters dat gezamenlijk uittrad. Titus Panhuysen:  „Chel zei ooit tegen mij:  ‘Als ik niet gedwongen was geweest sociologie te gaan studeren, had ik nu misschien nog in een klooster gezeten’.”   Mechtild en Chel waren eind jaren zestig allebei op zoek naar hoe ze hun leven vorm konden geven. Ze wilden samen verder, maar de kinderen waren daarbij belangrijk. Frans, Mark en Gabriële moesten ook ‘ja’ zeggen. Ze waren beiden harde werkers, ook thuis en ook in het weekend.  Zij wijdde zich aan de logopedie en zag hoe gebrekkig destijds de behandeling was van afasiepatiënten, van wie al gauw gedacht werd dat ze dement waren. Mark van Buchem, hoogleraar neuroradiologie aan de Universiteit Leiden:  „Mijn moeder was een pionier in de behandeling van afasie. Dat was toen nog onontgonnen terrein.” Zijn broer Frans van Buchem, hoogleraar geologie in Jeddah in Saoedi-Arabië: „Ze zag daar ook van dichtbij het verval van ouderen in tehuizen.”  Mechtild Panhuysen (midden) met twee vriendinnen in Den Haag, circa 1957 Foto’s privéarchief Chel bleef verbonden aan de KU Nijmegen en promoveerde in 1985 op het proefschrift: Wat vanzelfsprekend is omtrent doodgaan. Zes jaar later verscheen zijn boek  Doodgaan wil je thuis, wat paste in de toenmalige discussie over euthanasie, omdat hij ervoor pleitte dat mensen meer zeggenschap kregen over hun eigen manier van sterven.  Ze wilden graag samen sterven, hun leven was ‘voltooid’, zoals dat heet. Ze waren lid van D66 en lid van de Nederlandse Vereniging voor een Vrijwillig Levenseinde (NVVE). Liever wilden ze hun einde zelf bepalen dan dat ze verder gingen  „op een pad omlaag”, zoals zoon Mark het omschrijft.  „Mijn stiefvader Chel had dit voorjaar al een paar maanden in een hospice doorgebracht na een bacteriologische infectie.”  Het was kantje boord, maar hij mocht weer naar huis. Zijn moeder had diverse ouderdomsverschijnselen. „Niets acuuts, maar ze werd snel brozer.”  Toen was het voor het echtpaar duidelijk dat als ze samen wilden sterven, ze daar nu werk van moesten maken. Er volgde een periode van veel uitleggen en van iedereen afscheid nemen. Niet iedereen kon hun keuze waarderen.  Titus Panhuysen: „Mechtild was geestelijk nog zo helder. Ik respecteer hun besluit, maar ik had het er moeilijk mee. Ik beschouw het leven als een onnoembaar groot geschenk, dat je aanvaardt.”  Twee „geweldige euthanasie-artsen” van het Expertisecentrum Euthanasie stonden hen bij. Ze stierven zoals ze hadden geleefd: met de dierbaarste mensen om zich heen, niemand uitsluitend en vol overtuiging.</p>]]></description>
      <guid>https://nrc.nl/nieuws/2022/11/18/mechtild-panhuysen-en-michael-kabel-stierven-hand-in-hand-precies-zoals-ze-hadden-gepland-a4148741</guid>
      <pubDate>Fri, 18 Nov 2022 05:27:43 +00:00</pubDate>
    </item>
    <item>
      <title><![CDATA[Hans Galjaard (1935-2022): onvermoeibaar ambassadeur van de klinische genetica]]></title>
      <description><![CDATA[<p>Verhalen vertellen kon hij als geen ander. Of hij nu voor een zaal met drieduizend toehoorders stond, voor een televisiecamera, of voor een handvol chirurgieverpleegkundigen, áltijd bracht Hans Galjaard zijn verhalen met hetzelfde enthousiasme, en met een groot gevoel voor humor. Met die innemende persoonlijkheid en zijn grote overtuigingskracht zette hij de klinische genetica in Nederland stevig op de kaart. Hij verbond   laboratoriumonderzoek met de patiëntenzorg en wist  politici, beleidsmakers en verzekeraars te doordringen van het belang van klinisch genetisch onderzoek. Als humaan geneticus had hij in geen betere tijd geboren kunnen worden. Toen hij 18 jaar was, in 1953, werd de structuur van dna ontdekt,  in 2001 was het complete menselijke genoom ontrafeld.   In 1940, op school in Leiden.   Foto privécollectie Hans Galjaard groeide op in Leiden, in een eenvoudig gezin. Hij studeerde geneeskunde in Leiden en promoveerde cum laude. In 1965 was hij mede-oprichter van de medische faculteit in Rotterdam, en in 1968 werd hij daar hoogleraar en hoofd celbiologie. De vroege dood van zijn gehandicapte broertje was bepalend voor zijn keuze voor de genetica. Die overleed op zijn achttiende aan een onbekende stofwisselingsziekte. Pas toen hij al jaren hoogleraar was, stuitte Galjaard op een foto van een Amerikaanse patiënt. Precies zijn broer. „Hetzelfde uiterlijk, dezelfde afwijkingen. Vijftien jaar na zijn overlijden had ik toch de diagnose”, vertelde hij in 1995 aan NRC.  Galjaard ontwikkelde in de jaren zestig en zeventig microbiochemische tests voor dragers van erfelijke ziektes. Met die tests konden in het vruchtwater van een zwangere vrouw eiwitten worden gemeten die wezen op een stofwisselingsziekte.    Toen zijn tests er waren, vonden ineens veel meer mensen abortus acceptabel in zulke gevallen.   De hoogleraar en afdelingshoofd celbiologie in zijn Rotterdamse lab in 1977.   Foto privécollectie Op zijn afdeling werd van verschillende ziekten de moleculaire en biochemische oorzaak opgehelderd, zegt Frank Grosveld, die hem in 1993 opvolgde als hoofd van de afdeling celbiologie. Galjaard ging verder met zijn afdeling klinische genetica en bracht die naar de internationale top. „Maar hij was ook altijd bezig met wat aan een ziekte gedaan kon worden. Zijn afdeling wist  het enzym dat bij de ziekte van Pompe defect is, in grote hoeveelheden te maken. Dat wordt nu als medicijn toegepast.” Hij was een visionair, zegt Dick Tibboel, die in 1979 als kinderarts onderzoek mocht komen doen op zijn celbiologie-afdeling. „Hij zag hoe belangrijk het is dat onderzoekers contact hebben met de kliniek, waar kinderen liggen met de afwijkingen die je onderzoekt. Dat was het begin van een unieke samenwerking.”   Patiënten ontving hij buiten de faculteit. Aan de Westzeedijk hield hij kantoor met zijn stichting klinische genetica. „Zo kon hij zelf alle beslissingen nemen – hij was graag in control,” vertelt Grosveld. Hij zat in allerlei adviesorganen, zoals de bio-ethiek-commissie van VN-orgaan Unesco. „Hij gaf advies van China tot Cuba.” De hoogleraar hield erg van Feyenoord. Met vrienden en collega’s ging hij geregeld op zondagmiddag naar wedstrijden. Geen woorden maar daden, het clublied, gold ook voor hem. Tenminste, zegt Tibboel, hij kon wel ontzettend praten, maar ging ook over tot actie.  Veel mensen hebben ideeën over onderzoek, maar haken af zodra het gaat over investeringen erin, zegt hij. „Sprak je met hem, dan ging je ook met iets concreets de deur uit.” Het gezin Galjaard was hecht. In het weekend maakten ze lange wandelingen door de duinen of over de Veluwe, waar ze een vakantiehuisje hebben: vader Galjaard met zijn vrouw Henriëtte (‘Ted’) en hun kinderen Robert-Jan, Kathinka en Erland, die later programmadirecteur van RTL werd. Ze woonden in Sassenheim bij Leiden, maar verhuisden later naar Krimpen aan den IJssel.  Grosveld herinnert zich Galjaard als een echte PvdA-man. „Vanuit die sociale insteek had hij een grote drang om in begrijpelijke taal uit te leggen aan het brede publiek wat er gebeurde in zijn vakgebied.” Hij gaf meer dan duizend lezingen, schreef  drie populair-wetenschappelijke boeken, en werkte vanaf 1972  mee aan zo’n honderd televisieprogramma’s, waaronder Alle mensen zijn ongelijk, begin jaren negentig met Paul Witteman.  Daarbij was hij een voorvechter van vrouwenrechten. „In zijn voordrachten zei hij steevast dat vrouwen wereldwijd dezelfde opleidingsmogelijkheden moesten hebben als mannen.” Hij kon goed met vrouwen overweg, weet Grosveld. „Hij was een enorme charmeur. Maar altijd louter ten goede van de klinische genetica.”  In 2008.  Foto Walter Herfst Vooral de morele dilemma’s die prenatale diagnostiek opwerpt bediscussieerde hij graag, de laatste jaren met zijn oudste zoon Robert-Jan Galjaard, die als klinisch geneticus in Rotterdam in zijn voetsporen trad. Galjaard junior introduceerde de NIPT, een bloedtest die  standaard wordt aangeboden aan zwangere vrouwen. „Mijn vader was het er soms helemaal niet mee eens. Zijn tests waren diagnostisch, voor mensen die drager waren en wisten wat ze konden verwachten. De NIPT bied je aan als screening, aan alle zwangere vrouwen. Moet je dat wel doen? Wat zijn de psychische effecten ? Hoeveel onzekerheden accepteren we? Dat waren interessante discussies.” Áchter de camera voelde Galjaard zich ook erg thuis. Hij filmde letterlijk alles, of het nu mocht of niet – congressen, eindexamenuitreikingen, vakanties. „In zijn laatste jaren, toen hij bijna niet meer kon lopen, heeft hij honderden uren film gemonteerd”, vertelt zijn zoon. Ook voor zijn eigen uitvaart had hij al in 2015 een film van 21 minuten klaar staan. Galjaard is overladen met onderscheidingen. Na zijn pensionering in 2001 ging zijn werk voor internationale organisaties door, hij maakte veel reizen, vaak vergezeld door Ted. In het Museum Boijmans van Beuningen in Rotterdam maakte hij in 2011 de tentoonstelling ‘Schoonheid in de wetenschap’. Op de muren  projecteerde hij beelden van moleculen, cellen en schimmels, en een zich ontwikkelend embryo. Met drie oude vrienden van het Erasmus MC genoot hij wekelijks van een lunch aan de Kralingse Plas – goede gesprekken, een glaasje witte wijn, een toast met zalm. Van Dick Bootsma, emeritus hoogleraar genetica, moesten de vrienden drie jaar geleden al afscheid nemen. Nu resten Jan Molenaar (90), emeritus hoogleraar kinderchirurgie, en Henk Visser (92), emeritus hoogleraar kindergeneeskunde, ook van Hans Galjaard alleen nog de verhalen. In deze rubriek   elk weekeinde  een portret van iemand die recent is overleden.</p>]]></description>
      <guid>https://nrc.nl/nieuws/2022/11/11/hans-galjaard-1935-2022-onvermoeibaar-ambassadeur-van-de-klinische-genetica-a4147566</guid>
      <pubDate>Fri, 11 Nov 2022 05:27:44 +00:00</pubDate>
    </item>
    <item>
      <title><![CDATA[Paul Grijpma (1948-2022) was een lefgozer die voor alles reporter was]]></title>
      <description><![CDATA[<p>‘We doen net of het de NRC is, geen gelul in de krant en ook geen slechte stukken”, zei Paul Grijpma over De Bonjo, de krant voor gevangenen en het gevangeniswezen waarvan hij de hoofdredacteur was. Bluf en branie hebben altijd een rol gespeeld in de journalistiek, en Grijpma had er geen gebrek aan.  Dus aarzelde hij niet om dit voorjaar de publiciteit te zoeken, toen zijn krant dreigde te verdwijnen omdat de belangenorganisatie voor gedetineerden die deze uitgeeft haar subsidie leek kwijt te raken. In NRC klaagden Grijpma en directeur Jaap Brandligt, twee bevlogen zeventigers, samen hun nood. „De gedetineerden moeten er niet aan denken dat wij verdwijnen.” Het was nogal een ambitieuze vergelijking voor De Bonjo (oplage 8.000, verschijningen elke twee maanden), waar Grijpma in mei mee op de proppen kwam. Maar als ervaren journalist (ANP, Het Parool, Elsevier, NOS Journaal) kende hij de waarde van een goede quote, zeker als die tegelijk een grap is. In september overleed Paul Grijpma onverwachts aan een hartinfarct, terwijl hij werkte aan een nieuwe editie van De Bonjo (de subsidie was verlengd). Hij was 74 jaar. „De Bonjo was zijn project”, vertelt zijn collega Brandligt. „Oorspronkelijk was het een nieuwsbrief, die hij heeft omgebouwd tot een krant. Hij wilde iets doen voor gedetineerden. Paul hield van mensen. Hij wist hoe het leven eruit kan zien.” Zijn eigen leven stond in het teken van de journalistiek, al vanaf zijn eerste stuk dat gepubliceerd werd, op zijn dertiende, in het blaadje van de hockeyclub. Ook toen al nam hij geen blad voor de mond. „Ik protesteer ertegen dat het hockeyveld zo ver weg is, over rotweggetjes vol bulten. Dat moest eens anders worden”, schreef hij. In 1983, drie jaar na de militaire coup in Suriname, haalde Grijpma als verslaggever van Het Parool de voorpagina met een opzienbarende primeur. De Surinaamse ambassadeur in Nederland, Henk Herrenberg, zou contacten hebben gelegd met Colombiaanse cocaïnehandelaren.  Drie jaar eerder had het Surinaamse leger met een staatsgreep de democratisch gekozen regering afgezet. Maar de junta van legerleider Bouterse zat inmiddels financieel in het nauw, schreef Grijpma, en had belangstelling voor een aanbod van drugshandelaren om vijftig miljoen gulden te betalen als ze via Suriname een nieuwe doorvoerroute naar Europa mochten opzetten. Herrenberg zou in Bogotá contact met de cocaïne handelaren hebben gelegd, aldus het stuk.  De ambassadeur eiste een rectificatie, en spande een kort geding aan om die af te dwingen. Voor Grijpma waren het spannende maanden, vooral toen de rechter de krant verplichtte te rectificeren – wat vervolgens ook gebeurde. Maar des te beter smaakte de overwinning toen het Gerechtshof in hoger beroep bepaalde dat de rectificatie niet nodig was geweest. Ook een poging van Herrenberg om Grijpma strafrechtelijk te laten vervolgen liep op niets uit.  „Paul vond: verslaggever zijn is geen baan maar een bestaan”, zegt Gerri Eickhof, verslaggever bij het NOS Journaal. Hij leerde Grijpma kennen in 1989, toen die als verslaggever bij het Journaal kwam werken. Hij mocht meteen op reportage naar Berlijn, waar de Muur net was gevallen. Grijpma was toen 41 en ervaren als  schrijvend journalist. In binnen- en buitenland had hij veel reportages gemaakt, nieuws boven water gehaald en verslagen. Maar televisie-ervaring had hij niet. Jongere collega’s als Eickhof die zelf graag verslaggever wilden worden waren niet blij dat iemand ‘van buiten’ de begeerde positie kreeg. „Dat was een teleurstelling. Maar Paul was een aardige kerel en heel enthousiasmerend: als je met hem over een onderwerp sprak was het al snel vanzelfsprekend dat we er ook iets mee gingen doen. Binnen een week werd hij in de armen gesloten. „Hij was, met een Engels woord, a character, iemand die niet inwisselbaar is, een kleurrijk mens zoals we die niet meer hebben in de journalistiek en bij de NOS al helemaal niet meer. Als persoon Paul Grijpma nam hij de kijker mee in zijn bevindingen. Z’n reportages waren ook altijd verhalen. Dat was heel prettig voor de kijker. Hij was een verteller met lef, een lefgozer, als mens en als reporter.” Na twaalf jaar vertrok Grijpma bij de NOS. „Het Journaal streefde in toenemende mate een neutrale journalistieke koers na”, zegt Eickhof. „Daardoor werd het wenselijk dat verslaggevers juist wèl min of meer inwisselbaar zouden zijn. Ze moesten hun persoonlijke ingevingen meer en meer opzij zetten. Luisteren naar kantoor, dat paste Paul niet. Dat hij een lefgozer was werd zo langzamerhand meer een nadeel dan een voordeel.” Maar stilzitten was niets voor de energieke Grijpma. De journalist werd communicatieadviseur, mediatrainer en via zijn partner, de actrice Eva van Heijningen, kwam hij in contact met een theateragent in Berlijn. „Die zag zijn mooie, karakteristieke kop en zei meteen: we kunnen vast wel eens een journalist gebruiken”, vertelt Van Heijningen.  „Binnen drie weken stond hij als Nederlandse rechercheur in een aflevering van populaire krimi SOKO Köln. In het script had hij gelezen dat hij een sjofele regenjas aan moest. Daar voelde hij niets voor. Daarom gaf hij aan de kostuumafdeling te kleine maten door. Toen op de dag van de opnames bleek dat de voor hem bestemde jas niet paste, kon hij de situatie redden met de mooie jas die hij natuurlijk zelf had meegenomen.” In één van de vele filmpjes die Van Heijningen met hem maakte vraagt ze wat een journalist altijd bij zich moet hebben. „Warme kleding”, antwoordt hij resoluut, „anders kan je je werk niet goed doen.” En, voegt hij er met een semi-ernstige blik aan toe, „een touwtje. Het is altijd zo dat je op een reportage soms een touwtje nodig hebt.” Als vriend en collega Max Smolka, redacteur van de Frankfurter Allgemeine Zeitung, in Nederland was, vergezelde Grijpma hem vaak op reportages. „Voor de gezelligheid en om informatie te delen. Ik verbaasde me over de breedheid van zijn kennis.  Anders dan ik had hij geen enkele drempel om mensen op straat aan te spreken. En hij suggereerde me altijd veel ideeën voor stukken. Hij zei eens: ‘Zodra ik wakker word, zie ik onderwerpen.’  „Toen ik deze zomer in Amsterdam was belde Paul op: ‘Kom je mee naar Montfoort’? Mijn kleindochter speelt daar een hockeytoernooi. Je moet ook wat anders van Nederland zien dan alleen maar politici en bestuursvoorzitters.” Juurd Eijsvoogel</p>]]></description>
      <guid>https://nrc.nl/nieuws/2022/11/04/een-lefgozer-die-voor-alles-reporter-was-a4147273</guid>
      <pubDate>Fri, 4 Nov 2022 05:27:44 +00:00</pubDate>
    </item>
    <item>
      <title><![CDATA[Diana Gemert had oog voor iedereen in haar buurtje. Voor zichzelf kon ze niet goed zorgen]]></title>
      <description><![CDATA[<p>Vanaf ver om de hoek hoorde je haar aan komen lopen, tetterend tegen elke passant. Met het volume van een scheepstoeter en een intonatie als een sirene. Dag Buur-Vrouw! Het schalde decennia tegen de gevels van de Swammerdambuurt, een oud buurtje in Amsterdam-Oost, in de oksel van de Weesperzijde, de Wibautstraat en de Torontobrug.  Diana Gemert was hier de koningin. Met haar lange dunne lichaam was ze altijd aan de sjouw. Dan had ze ergens in de stad hockeysticks gevonden voor de buurtkinderen. Of wilde ze op strooptocht richting ‘de Appie’ even wat schilderijtjes bij je stallen. Ze was duidelijk niet helemaal honderd. En leek ook vaak onder invloed. Maar ze had alle aandacht voor elk levend wezen op haar pad. Onthield welke poes er naar de dierenarts was geweest. Wiens kleinkinderen wanneer jarig waren. En de buurt hield evenveel van haar.   Dat blijkt ook uit de inzamelingsactie die voor haar begrafenis is gehouden. Er werd in een week 7.000 euro opgehaald. Een paar honderd man kwam een laatste eer bewijzen. Het waren mensen van diverse pluimage, maar niemand zo extravagant als zij. Voor haar vermogen om, ondanks haar bagage, van elke dag een feest te maken, klonk bij haar uitvaart een lang en luid applaus.  Diana Gemert werd 53 jaar geleden in Paramaribo geboren. Haar vader bracht haar, amper zes weken oud,  naar een kindertehuis. Als peutertje was ze apathisch. Met een domineesvrouw kwam Diana naar Nederland, waar ze in een psychiatrische kinderkliniek belandde. Cees Lutz,  onderwijzer daar, ontfermde zich over haar.  Lutz en zijn vrouw Rose hebben de opvoeding van Diana van haar vierde tot haar achttiende jaar volgehouden, maar dat was niet makkelijk. Het was „een kind met twee gezichten”. In de buitenwereld – waar niemand dichtbij kwam – was ze vrolijk en zong ze liedjes en was iedereen haar vriend. Maar als ze zich bedreigd voelde – bijvoorbeeld wanneer ze vermanend werd toegesproken – dan  „gingen de luikjes dicht”. Ze kon zich niet hechten en haar verdriet niet uiten. Deed een ander kindje lelijk tegen Diana in de klas, dan lachte ze keihard. Ze was heel angstig en plaste al die tijd in bed.  Maar Diana heeft wel „een normale, leuke jeugd gehad”, vertelt haar pleegvader.  „Met vakanties en partijtjes. In een veilig dorpje,  Lisserbroek.” Haar fantasie viel toen al op. Een vakantiebaantje in het ziekenhuis? Geheel verzonnen. Krantenwijk? De stapels lagen  onder haar bed. Maar Diana heeft wel  de mavo afgemaakt en begon vol goede moed aan een bakkersopleiding in Amsterdam, zeggen haar pleegouders, die haar in Amsterdam uit het oog verloren. Diana wilde kok worden.  Is ze  ook topmodel geweest, ontwerper bij Ferrari, informant van de FBI? Ze vertelde haar buurtbewoners eens dat ze voor  The New York Times werkte en fraude onderzocht. Undercover was ze naar Nederland gekomen om hier als dekmantel een krant op te richten. Ze zei ook altijd dat ze een zoon had. Die was soms astronaut, dan weer directeur van Google.  Werkelijkheid en fantasie liepen nogal eens door elkaar, maar dat bomt niet, sprak schrijver en buurtgenoot Karina Schaapman bij haar uitvaart  „Werkelijkheid en fantasie liepen nogal eens door elkaar”, sprak schrijver en buurtgenoot Karina Schaapman op de Nieuwe Oosterbegraafplaats, „maar dat bomt niet. Want haar hartelijke groet was altijd waar.” Andere buren noemen Diana Gemert vrolijk, intelligent en grappig. Kwam een praatje je niet uit, dan was dat ook oké, aldus Oswald Schwirtz, die net was begonnen aan het maken van een documentaire over Gemert. „Dan zei ze: ‘Geeft niet schat, ik kom over een uurtje terug’, en ging ze even kwark eten. Haar lievelingseten.”  Ongeloof was er niet alleen over haar levenswandel, maar ook over haar  levenseinde. In de nacht van 10 oktober werd de buurt wakker van brandweersirenes. Bij een felle brand in haar woning aan de Mauritsstraat, vermoedelijk veroorzaakt door kaarsen, kwam Diana Gemert om het leven. Daarna werd bekend dat ze al bijna een jaar was afgesloten van gas en licht.  De week hierna klonk er ontzetting in de straten. Hoe kón dit gebeuren? Hadden buurtbewoners dit kunnen voorkomen? En wat moesten ze nou zonder haar? Dit was een buurt met peperdure panden aan de Weesperzijde, en met sociale problematiek in de (slinkende) sociale woningbouw daarachter. Buurtkoningin ‘Diaan’ verbrak hier al zeker vijftien jaar lang  elke dag het ijs. Juist zij die aan de rand van de maatschappij leefde, vormde het middelpunt van de sociale cohesie.  Haar eigen huis was bepaald geen paleisje, vertelt Schwirtz, die na heel lang aandringen voor zijn documentaire onlangs bij haar binnen mocht komen. Hij vindt het vreselijk om te moeten zeggen, „maar een varken heeft het nog beter. Er was níéts, in haar huis. Níéts. Betonnen vloeren, geen verwarming, geen elektra, geen keuken en ook geen bed. Ze vroeg altijd om kaarsen, dat vond ze zo gezellig, zei ze,  maar nu blijkt dat ze het gewoon koud had en de kaarsen warmte gaven.” Directe buren vertellen dat ze de laatste jaren veel last hadden van geluidsoverlast en stank, waarna de GGD de woning van Diana Gemert tweemaal heeft ontruimd en wooncorporatie De Key Gemert uit haar huis probeerde te zetten. De rechter zou later deze maand uitspraak doen.  Ze vertellen ook dat er nooit hulpverleners bij Gemert over de vloer kwamen, terwijl ze overduidelijk niet goed voor zichzelf kon zorgen. Ze verzamelde grofvuil. Haar urine sijpelde door het plafond van de onderbuurman. Maar Gemert liet  ook amper hulp toe. Ze vertelde regelmatig over hulpverleners die zíj juist hulp zou  verlenen.  Jessica [achternaam bekend bij de redactie], die in de buurt een soepwinkel runde waar Diana vaak kwam, is toevallig ook ambulant crisiswerker.  Hier zijn heel grote fouten gemaakt door de instanties, zegt zij na afloop van de plechtigheid. Het kán volgens de voorschriften niet dat mensen worden afgesloten van verwarming en elektra, dat Gemert leefde zonder bed. Haar dood had voorkomen kunnen worden, meent  Jessica. De rol van de betrokken instanties (de ggz, gemeente, GGD en de woningbouwvereniging) verdient diepgravend onderzoek. De verloren zoon bleek in ieder geval geen illusie. Hij was aanwezig bij de uitvaart. Hij bleek een muzikant. En was inderdaad zo knap als zijn moeder Jan en alleman had verteld, zo werd gefluisterd.  Van het ingezamelde geld dat overbleef, komt een gedenkteken langs de Amstel. En misschien ook een eenmalige uitgave van de dekmantelkrant die Gemert wilde oprichten om Amerikaanse corruptie aan te pakken. Hoe die moet heten, had ze zelf al bedacht: De Buurtoptimist.</p>]]></description>
      <guid>https://nrc.nl/nieuws/2022/10/21/diana-gemert-had-oog-voor-iedereen-in-haar-buurtje-pas-na-haar-dood-bleek-dat-zij-niet-voor-zichzelf-kon-zorgen-a4145897</guid>
      <pubDate>Fri, 21 Oct 2022 05:27:44 +00:00</pubDate>
    </item>
    <item>
      <title><![CDATA[ Immanuel Klein leefde als een kluizenaar. Geld en tijd waren ondergeschikt ]]></title>
      <description><![CDATA[<p>Het talent van Immanuel Klein werd al vroeg opgemerkt. Zijn docent kunstgeschiedenis exposeerde  Kleins reproducties  in de gangen van de Vrije School in Den Haag, omdat ze  niet te onderscheiden waren van meesterwerken van Rembrandt en Turner.  Tijdens zijn studie cello aan het Haagse conservatorium zocht Immanuel Klein meer uitdaging, en hij deed auditie om ook de studierichting componeren te kunnen volgen. Toen de directeur tijdens de auditie toevallig binnenliep zei hij: „Immanuel Klein? Die kan alles, neem maar gewoon aan.” Jeugdvriend Taco Sorgdrager woonde eens een repetitie bij waar Kleins compositie Iris werd geoefend. „Immanuel greep in om de uitvoerende cellist te vertellen hoe hij een lastige passage beter kon spelen. Dat deed hij op zo’n helpende manier dat de cellist zelf ontdekte hoe het ook kon, wat hij kon beleven tijdens het spelen, waardoor het beter werd.”  In dat stuk had Klein de relatiebreuk met zijn toenmalige vriendin en moeder van zijn zoon verwerkt. Hij keerde zich destijds af van het vaderschap en de bijbehorende verantwoordelijkheid naar zijn zoon Andrik – de relatie met hem groeide pas toen  Andrik volwassen was.  Jarenlang combineerde hij verschillende disciplines. Zijn keuze voor een opleiding in de muziek betekende een pijnlijk verlies van de beeldende kunst. Na zijn muzikale loopbaan koos hij rond 2002 toch voor met name beeldhouwen en fotografie.    Volgens Sorgdrager voelde Klein altijd wel dat mensen hoge verwachtingen van hem hadden zodra ze zijn dubbeltalent opmerkten. Hem interesseerde dat weinig. „Hartstocht was zijn drijfveer”, zegt  Sorgdrager, die altijd goed bevriend bleef met Klein. „Hij hield gewoon van alles in deze wereld. Hij wilde precies weten hoe de dingen zijn én hoe de dingen van elkaar verschillen. Hij maakte bewerkingen van foto’s van zijn reizen en drukte die vele malen af, steeds op ander papier. Elke papiersoort verschilde in de kleinste nuances van de ander bijvoorbeeld in dikte, structuur of kleur. Pas als hij me liet zien dat het ene witte vel toch echt iets geler was dan het andere zag ik het ook. Voor hem was het essentieel zulke details te zien, te gebruiken en recht te doen.”  Dat anderen minder oog voor detail hebben maakte hem enigszins verbitterd. Eenzaam ook. Zijn enige zus Odilia vermoedt dat de periodes die hij doorbracht in het Italiaanse beeldhouwersdorp Pietrasanta, bij de  marmergroeves van Carrara, behoorden tot zijn gelukkigste. In 2009 was hij er drie maanden als artist in residence. In die setting kon hij wel degelijk genieten van samen met anderen werken en rode wijn drinken. Hij maakte indrukwekkende uitvergrotingen in marmer van het binnenoor en het evenwichtsorgaan. Wat hem betreft drukte dit  met zijn drie halfcirkelvormige kanalen precies uit wat een sculptuur was: een brug tussen binnen en buiten; een vibrerende verbinding tussen kunstwerk en toeschouwer. Beeldengalerij het Depot in Wageningen kocht werken van Klein en organiseerde in 2019 een solotentoonstelling. „Ik bezocht hem in zijn woning en atelier in Den Haag”, vertelt artistiek leider Johan Luijmes. „Hij was bezig met zandverstuivingen, via Google Earth maakte hij virtuele reizen door de woestijn. In zand, ijskristallen of zeewier zag hij wat hij sculpturale fenomenen noemde die hij nauwgezet probeerde na te maken.”  Natuurlijke processen fascineerden hem. Twee zoutlikstenen voor sabel-antilopen die hij in 1990 had gekregen van een dierenverzorger in Diergaarde Blijdorp brachten hem jaren later tot een van zijn belangrijkste werken: Erosion, als een steen waar een dier met zijn tong een spoor heeft ingesleten. Voor zijn sculptuur Remembering Tara zette hij met zijn vingers de eerste akkoorden van Debussy’s ‘Claire de lune’ in het zand en maakte daar een afdruk van. Sorgdrager noemt zijn vriend een omgekeerde cartograaf: „Wat je denkt te kennen maakte hij juist onbekend, zodat je als toeschouwer de wereld opnieuw moet gaan ontdekken. Ik was zeer geraakt door een glasplaatje dat hij in een specifieke vorm had geslepen, maar ik kon totaal niet plaatsen wat het moest voorstellen. Terloops vertelde hij me dat hij de vorm was tegengekomen in een atlas, het diepste deel ter wereld in een oceaan werd ermee weergegeven. Van zo’n bestaande vorm maakte hij dan zijn eigen versie.” Klein was  streng voor zichzelf. Dingen moesten precies worden zoals hij voor ogen had, tijd en geld waren ondergeschikt. Gevolg was dat hij regelmatig onder de armoedegrens leefde. Zodra hij geld had kon hij linea recta naar de winkel lopen om nieuw materiaal of een jas van Armani te kopen. Hij verkoos een bestaan dat vaak meer weg had van kluizenaarschap boven een burgerlijk sociaal bestaan.  Zijn zus Odilia herinnert zich hoe strak hij zich vroeger al hield aan de opdrachten die hij zich gaf: „Tijdens een zomervakantie wilde hij mij elke dag portretteren, dat moest binnen vijftien minuten en zijn tekening moest perfect gelijken met mijn gezicht. Toen hij zichzelf banjo leerde spelen, oefende hij fanatiek om het aantal aanslagen op te voeren.” Fotograferen leerde hij al jong van zijn vader. Beiden hadden een sterke persoonlijkheid, waardoor ze flink konden botsen. Odilia: „Ik vond het contact met Immanuel ook niet gemakkelijk. De afgelopen jaren hadden we een soort onafgesproken omgangsvorm gevonden door over eten te praten. Met welk bier en welke specerijen je een goede Vlaamse stoof kon maken. Daarin vonden we meer overeenkomst dan in zijn muziek; zijn composities waren heel knap, maar ik werd er  onrustig van.”  Sorgdrager: „Zijn ouders hebben hem vanuit hun antroposofische levenswijze veel mogelijkheden geboden om zijn kunstenaarschap al jong te ontwikkelen. Maar zijn eigen benadering was veel aardser. Hij zocht tot op het bot uit hoe materie in elkaar steekt, welke natuurkundige wetten gelden en hoe hij zich ermee kon uitdrukken om zijn eigen wending ergens aan te geven.”  In 2020 werd darmkanker bij hem geconstateerd. In zijn laatste jaren leerde hij zichzelf vibrafoon spelen, een instrument dat iets weg heeft van een xylofoon.  In de begintijd van zijn ziekte heeft hij nog voor vibrafoon gecomponeerd: stukken voor dansers in een theatervoorstelling. Hij voerde de muziek zelf uit, ongeveer een jaar voor zijn overlijden in september.</p>]]></description>
      <guid>https://nrc.nl/nieuws/2022/10/18/immanuel-klein-leefde-als-een-kluizenaar-geld-en-tijd-waren-ondergeschikt-a4145498</guid>
      <pubDate>Tue, 18 Oct 2022 05:27:45 +00:00</pubDate>
    </item>
  </channel>
</rss>
