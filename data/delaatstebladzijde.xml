<?xml version="1.0" encoding="utf-8"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Leerling, leraar, directeur, vrijwilliger: Herman Souren (1929-2025) was vergroeid met de Broederschool in Heerlen]]></title>
      <description><![CDATA[<p>Voor schoolhoofd Herman Souren stond de Broederschool in Heerlen altijd op één. Zijn jongste zoon Marc Souren: „Hij gaf om zijn vrouw Bets en ons, de kinderen, maar hij was een man van zijn tijd. Hij werkte en mijn moeder was thuis voor ons en het huishouden.” Tussen de middag en ’s avonds kwam zijn vader meestal te laat voor het eten. „Ik weet het telefoonnummer van de school tot op de dag van vandaag van buiten. Dan moesten we hem weer bellen: of hij wilde komen, want iedereen zat al aan tafel. In de zomervakantie was hij de eerste weken nog bezig met afronden en de laatste weken met opstarten voor het nieuwe jaar. Veertien dagen echt vrij was het hoogst haalbare.” De Broederschool in Heerlen dankt zijn naam aan de zwartgerokte geestelijken die er lesgaven. Ze stonden voor de klas, toen Herman Souren er in jaren van de dertig van de vorige eeuw op zat als leerling. Ze doceerden er nog steeds in maart 1950, het moment dat hij er zelf ging werken. Souren was de eerste lekenleraar. Als nieuweling had hij weinig in te brengen. De broeder-overste bepaalde. De religieuzen verdwenen op den duur uit beeld. Souren bleef tot in de jaren twintig van de eenentwintigste eeuw: eerst als docent, daarna als hoofd van de school en vanaf de invoering van de basisschool als directeur. Na zijn pensionering volgden nog zo’n dertig jaar als vrijwilliger. Herman Souren was de eerste lekendocent op de Broederschool in Heerlen. Zijn verjaardag, 8 december, werd in de klas gevierd. Datering foto’s niet bekend, jaren vijftig of zestig. Tussen 1954 en 1969 leidde Souren na school ook het jongenskoor St. Gregorius. Met veel succes. Vooral de uitvoeringen van het ‘Hallelujah’ van Händel en het lied ‘Het Mariaklokje’ groeiden uit tot publieksfavorieten. Het zanggezelschap trad ook op voor de regionale en nationale radio en nam voor het platenlabel Harmoni de LP Vrede op aarde op. Marc Souren: „Mijn vader stopte toen hij schoolhoofd werd. Anders was hij echt nooit meer thuis geweest.” Dat werk en privé zo door elkaar liepen, had er ook mee te maken dat het gezin Souren vanaf 1962 in een huis tegenover de Broederschool woonde. Souren en zijn vrouw kregen vier kinderen, negen kleinkinderen en twee achterkleinkinderen. Van hen is (nog) niemand het onderwijs ingegaan. Wel gingen de nodige nakomelingen de zorg in. Mensgericht werk, waar ook Sourens hart naar uitging. Marc Souren: „Mijn vader kon slecht tegen onderwijshervormingen waarbij de leermethode belangrijker werd dan de leerlingen zelf. Het kind moest centraal staan. En als directeur ging het hem nooit om het baas zijn. Hij zag zichzelf als teamleider: samen het beste eruithalen en dingen voor elkaar krijgen.” Met meer dan vijftig jongens in de klas moest Souren in zijn eerste jaren wel streng zijn. In een interview met NRC bij zijn zeventigjarig jubileum in 2020 vertelde hij dat hij de klas „met één vingerknip” stil kon krijgen en dat hij soms een corrigerende tik uitdeelde. Souren zag het onderwijs veranderen: de school werd gemengd, de pedagogische klap werd definitief taboe en de omgangsvormen vrijer. De doorgewinterde onderwijsman bewoog mee met de tijdgeest. Heel soms vond hij de kinderen van nu al te brutaal, „‘Neuk je moeder zeggen’ zeggen tegen een leraar, dat vind ik echt niet kunnen.” Na zijn pensionering bleef Souren als vrijwilliger. Nadrukkelijk niet om als een soort reserve-directeur opvolgers in de weg te lopen. Maar als hulp voor administratie en het verzorgen van drukwerk. „Bij het aantreden van elke nieuwe directeur, het waren er in totaal vijf na zijn pensionering, vroeg hij ook of ze of prijs stelden op zijn aanwezigheid”, vertelt Susanne Kikken-Souren (geen familie), de huidige directeur van de Broederschool. „Met nadruk voegde hij eraan toe dat ze eerlijk moesten zijn met hun antwoord. Zelf heb ik nog weleens met hem gespard over het belang van gezonde financiën voor de school. Maar hij drong zoch nooit op, als het over dat soort beleidszaken ging.” Marc Souren: „Dat hij steeds kon blijven werken op ‘zijn’ Broederschool, heeft hem gered na de dood van mijn moeder in 2008. Het zorgde voor afleiding en contact.” Tot na zijn negentigste bleef Souren vier ochtenden in de week aan het werk als vrijwilliger. Corona maakte dat hij noodgedwongen thuis moest blijven. Zijn gezondheid werd bovendien brozer, al bleef zijn geest helder. Souren kwam nog steeds geregeld langs voor kopjes koffie en woonde feesten en hoogtijdagen van de school bij. „Herman ging ook nog mee op teamuitjes”, vertelt Kikken-Souren. „En we haalden hem op voor een pubquiz met andere scholen die onder ons bestuur vallen. Hij hield het niet tot het einde vol. Toen Herman nog mee kon doen, stonden we met ons team in de topdrie van de quiz. Mede dankzij zijn inbreng. Na Hermans vertrek zakten we weg met onze score.” Eind januari dwong zijn gezondheid Souren tot een spoedverhuizing naar een verzorgingstehuis. Kikken-Souren: „Herman belde om het te vertellen. Hij zei dat hij niet langer op de school kon letten. In het begin van dat gesprek klonk hij erg warrig. Ik dacht: dit is een aflopende zaak. Maar toen we iets langer aan het praten was, werd hij weer een stuk scherper.” Souren sliep één nacht op zijn nieuwe adres. Tijdens het verzorgen de ochtend daarna gleed hij plotseling weg uit het leven. De leerlingen van groep 4 en 5 missen ‘meester Herman’. Als ze van en naar de noodlocatie van de Broederschool lopen, zit hij niet meer met een krant of een boek op een stoel achter het raam, klaar om hen toe te zwaaien. Het tijdsbesef is niet bij iedereen even goed ontwikkeld. Eén leerling vroeg zijn juf: „Komt zijn moeder er nu wonen?” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/02/21/leerling-leraar-directeur-vrijwilliger-herman-souren-1929-2025-was-vergroeid-met-de-broederschool-in-heerlen-a4883613</guid>
      <pubDate>Fri, 21 Feb 2025 19:27:52 +0000</pubDate>
    </item>
    <item>
      <title><![CDATA[Dankzij muzieklerares Tiny Aerts-Bakker (1935-2024) werd André Rieu verliefd op de viool]]></title>
      <description><![CDATA[<p>André Rieu vond pianoles maar niets, zo’n zeven decennia geleden. De kleuter gruwde van de les en de leraar. Maar André Rieu senior, dirigent, wilde per se dat zijn zes kinderen muziekonderwijs volgden. Dus switchte André junior toen hij een jaar of zes was naar de viool. Hij kreeg les van Tiny Bakker, een violiste uit het orkest van zijn vader. Dat klikte wel. Hij werd verliefd op het instrument en stiekem ook een beetje op zijn jonge, blonde juf. „Ze was wel enorm streng”, vertelt Frank Steijns, violist in het orkest van Rieu, die een generatie later negen jaar les van Tiny Bakker had. „Als ik te weinig had gerepeteerd, durfde ik soms letterlijk niet bij haar aan te kloppen. Ik ben ook weleens huilend naar buiten gekomen. Zelfs tegen kinderen kon ze direct zijn: ‘Wat doe jij? Wie heeft je dat geleerd?’ Ziekte simuleren hoefde je niet te proberen. Daar prikte ze feilloos doorheen.” Juist vanwege die strengheid had de vader van Frank Steijns, ook musicus, zijn zoon naar Tiny Aerts-Bakker, ze was inmiddels getrouwd, gestuurd. Hij is daar achteraf blij mee: „Ze heeft het beste in me naar boven weten te halen, me leren doorzetten. Haar arbeidsethos draag ik met me mee.” Er bestaat ook zoiets als een muzikaal Tiny Aerts-stempel, zegt Steijns. „Haar leerlingen spelen allemaal heel krachtig met een vibrato alsof ze zingen op hun instrument. Een dag nadat ik klaar was met mijn conservatoriumopleiding vroeg André Rieu me om te komen spelen in zijn orkest, toen een relatief onbekend gezelschap. Toen we voor het eerst samenspeelden, hoorden we ondanks alle lessen van anderen die we daarna hadden gehad, iets gezamenlijks, de muzikale erfenis van Tiny Aerts.” Tiny’s dochter, Elise Aerts, herkent zowel de beschreven strengheid als manier van spelen: „Mama had Friese roots. Die leken sterk terug te komen in haar karakter. Misschien had het ook iets te maken met je kunnen handhaven als vrouw in een orkest in haar tijd. Dan moest je er staan, extra je best doen.” Tiny’s vader werkte als molenaar in Heerlen. Zijn vrouw en hij wilden het beste voor hun twee dochters. Daarom scheurde hij ’s avonds ook nog kaartjes in de bioscoop. Tiny mocht kiezen tussen een pop of een viool, en koos voor het instrument. Haar vier jaar jongere zus Annie ging op pianoles. Tiny bleek zo veel talent te hebben, dat muziekonderwijs in Heerlen niet meer voldoende werd geacht. Ze kreeg de raad om les te nemen in Maastricht. Tegenwoordig kost het een klein half uurtje om de afstand tussen beide plaatsen te overbruggen, destijds waren de verbindingen een stuk slechter. Daarom verhuisde het hele gezin naar Maastricht. Tiny’s vader kon zijn oude werk als molenaar niet meer uitoefenen, omdat hij daarmee stoflongen had opgelopen. Op een gegeven moment kon hij door de kwaal niet meer praten. Ook toen nog maakte hij verzorgend personeel duidelijk dat zijn dochter violiste was, met gebaren – hij was apetrots op haar. Tiny slaagde cum laude voor haar conservatoriumopleiding en was nog een tiener toen ze al een plekje had in het Maastrichts Stedelijk Orkest. Ze ging op haar negentiende op kamers en kreeg verkering met medeviolist Paul Aerts. Later trouwden de twee. Dochter Elise: „Hij was Belgisch en sprak van huis uit Frans. Het kostte een tijdje voor ze die taal ook beheerste. Ze waren sowieso behoorlijk verschillend. Papa was zachtaardiger dan mama. Maar ze vulden elkaar mooi aan. Ze genoten ook van het orkestleven en van het reizen dat eruit voortkwam. Mijn zus Lucienne en ik kwamen relatief laat. Mama was dertigplus op het moment dat ze ons kreeg.” Muziek speelde een grote rol in het gezin. „Zij was vergroeid met haar viool. Die was nooit ver weg en mocht ook nooit in de kofferbak van de auto. Te gevaarlijk in geval van aanrijdingen.” Beide ouders speelden in orkesten en gaven les op de muziekschool in Maastricht. „Maar ze konden goed afkoppelen en het gezellig maken na het werk.” Echtgenoot Paul en dochter Lucienne overleden jong, op hun zestigste en 43ste. Haar moeder uitte haar verdriet maar beperkt, zegt Elise: „Ze pakte vooral aan. ‘We zijn er voor de levenden’, zei ze dan.” Negen jaar geleden kreeg Tiny Aerts-Bakker alzheimer. Haar geheugen liet haar steeds vaker in de steek. Maar de viool en de partituren behielden lang wel een plekje. De honger naar optreden en applaus bleef ook bestaan. Elise: „We hebben kunnen regelen dat ze mee kon doen aan een voorronde van Belgium’s Got Talent. Daar heeft ze met groot succes voor tweeduizend mensen gespeeld.” Oud-leerling Frank Steijns ging in die tijd weleens langs. „Dan vroeg ze: ‘Wat komt u hier doen?’ Ik zei dat ik samen wilde spelen. Zij stelde Czardas van Vittorio Monti voor. Ik begon met drie akkoorden op de piano en dan speelde ze dat feilloos. Als die hele scène zich dan een keer of vijf had herhaald, probeerde ik weleens wat te improviseren bij de intro. Maar dat feest ging nooit lang door. ‘Dat staat er niet’, zei ze dan. Tegelijkertijd heb ik tijdens de laatste jaren de lieve kanten van Tiny Aerts beter leren kennen. Daar ben ik dankbaar voor.” Een jaar of vier geleden werd ze zelf ontevreden over haar spel. Elise: „Toen is ze ook meteen gestopt. Zo resoluut was ze.” Afgelopen zomer ging het al slecht met Tiny Aerts. Er werd overwogen of ze palliatieve zorg nodig had, maar ze krabbelde weer op, en twee weken later bezocht ze met haar dochter een Vrijthofconcert van André Rieu. Haar dochter: „Bij de Vrijthofconcerten waren we al vaker geweest. Ze werd er altijd met veel égards ontvangen. Ze liet zich er trouwens niet op voorstaan dat André Rieu haar leerling was. De eerste keer dat ik het hoorde, is misschien twintig jaar geleden. Toen zei ze het tussen neus en lippen door.” Op Tweede Kerstdag vorig jaar is Aerts rustig gestorven. Op haar uitvaart speelde ze zelf nog één keer via een opname van een aantal jaren geleden waarop ze John Williams’ thema van Schindler’s List op viool vertolkte. Dochter Elise en Frank Steijns begeleidden haar op dwarsfluit en piano. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/02/14/dankzij-muzieklerares-tiny-aerts-bakker-1935-2024-werd-andre-rieu-verliefd-op-de-viool-a4882804</guid>
      <pubDate>Fri, 14 Feb 2025 19:27:52 +0000</pubDate>
    </item>
    <item>
      <title><![CDATA[In ‘het scheefste huis van de stad’ had Wilma Schuhmacher (1927-2025) een beroemd antiquariaat]]></title>
      <description><![CDATA[<p>Zij was „de koningin van het Nederlandse antiquariaat, de grande dame van bijzondere boeken”. Zo typeert Frank Rutten van antiquariaat Brinkman in Amsterdam zijn collega, de legendarische Wilma Schuhmacher die op 5 januari overleed op 97-jarige leeftijd. Samen met haar halfbroer Max Schuhmacher (1927-2007) dreef zij bijna driekwart eeuw, sinds 1952, Antiquariaat Schuhmacher aan de Geldersekade 107 in Amsterdam. Door hen altijd als ‘Gelderschekade’ gespeld. Met het overlijden van Wilma komt er een einde aan een tijdperk, zegt Rutten. Geen van beiden had iets in het boekenvak gestudeerd; Max deed middelbare landbouwschool en werkte als visfileerder, Wilma studeerde medicijnen maar maakte haar studie niet af. Ze werd geboren op 25 februari 1927 als dochter van kunstschilder Wim Schuhmacher (1894-1986) en onderwijzeres Doortje Parrée. Na de scheiding van haar ouders groeide Wilma in Amsterdam op bij haar moeder. De oorlog heeft in haar leven diepe sporen nagelaten: uit woede over de jodenvervolging ging ze als dertienjarige in het verzet als koerierster. Met in haar schooltas een gedemonteerde stengun, plus de gebruiksaanwijzing, fietste ze langs de adressen van verzetslieden. In een radio-interview zei ze later dat ze nooit echt bang was geweest. Het antiquariaat telde een duizelingwekkende hoeveelheid boeken, meer dan honderdduizend. Wilma en Max woonden boven de winkel. Menigeen die het pand uit 1634 binnenging of passeerde hield zijn hart vast: het was in de woorden van Wilma „een van de scheefste huizen van de stad”. Volgens de Vlaamse hoogleraar letterkunde Dirk De Geest sprak Wilma altijd over „ons” en „wij” als het over het antiquariaat ging, ze dacht altijd aan Max. Kenners zijn het erover eens dat Wilma het vak antiquaar tot grote en zelfs wetenschappelijke hoogte heeft gebracht. Rutten zegt het zo: „Een antiquaar is een vluchtvak: als je sjeest als student of je bent gewezen leraar Nederlands kun je er altijd aan beginnen. Maar Wilma komt de eer toe de wereld van het gebruikte boek status gegeven te hebben.” Dat kwam in de eerste plaats door de catalogi met het aanbod van boeken die ze uitbracht. Boekwetenschapper Paul Dijstelberge, verbonden aan de Embassy of the Free Mind, voorheen de Ritman Bibliotheek, raakte als universitair docent bevriend met de Schuhmachers. Hij prijst Wilma om de „precisie waarmee zij de catalogi samenstelt en de titelbeschrijvingen geeft”. Zij kon, zegt hij, naar boeken, boekbanden en zetsels kijken als geen ander. „Een boek kon bij wijze van spreken een titelpagina uit 1928 hebben, een band uit 1931 en gedrukt zijn in 1932. Alleen Wilma kon dat zien aan de hand van de uiterlijke kenmerken.” In 1991 ontving zij de Laurens Janszoon Costerprijs voor ‘haar verdiensten in het boekenvak’. Voor collega’s was ze streng in haar oordeel. Ze keek met enig dédain naar mensen die geen culturele belangstelling hadden. Ze beschouwde zichzelf als cultuurbeschermer. „Dat zei ze ook tegen klanten”, herinnert Mark Leenen zich, die jarenlang als ‘antiquaar in opleiding’ aan de Geldersekade werkzaam was. Als mensen de boeken te duur vonden, dan antwoordde Wilma dat ze „blij mochten zijn dat ze al die tijd het boek voor haar hadden bewaard”. Leenen heeft samen met Wilma talloze catalogi gemaakt, later kwamen daar brochures bij als Vlugschriften en Het Neusje van de Zalm waarin ze belangrijkste titels aanbood. „Ze legde zich toe op de Nederlandse literatuur van de twintigste eeuw, met een bijzondere voorliefde voor Gorter, Boutens, Slauerhoff, Elsschot, Du Perron, Van Ostaijen (‘een godswonder’), Leopold en Couperus.” Na intensieve studie verscheen van haar hand de publicatie Willem Elsschot in boek en band. Een eerste inventarisatie van bandvarianten (2010). Wilma streefde naar volledigheid en wilde van een aantal schrijvers, onder wie Elsschot, alle edities, drukken en herdrukken in bezit hebben voordat ze een complete bibliografie kon maken. Ze kocht gretig op veilingen en had een voorkeur voor het overnemen van schrijversbibliotheken, waarin zich vaak gesigneerde en van een opdracht voorziene exemplaren bevinden. Van jongs af aan was Wilma ziekelijk; ze had last van duizelingen en was gevoelig voor licht en geluid. Annette Portegies, biograaf van de Vlaamse schrijver Maurice Gilliams, kon dankbaar gebruik maken van haar kennis en van haar rijke Gilliams-collectie. „Ik heb haar nooit ontmoet, ken haar alleen als een strenge stem door de telefoon. Streng, omdat ze al snel in de gaten had dat ik géén collectioneur ben. Dat iemands belangstelling voor boeken zich kan beperken tot de inhoud ervan was voor haar nauwelijks te bevatten.” Portegies zegt het te betreuren dat met de dood van Wilma een „wereld op het punt staat te verdwijnen”. Emeritus-hoogleraar letterkunde Marita Mathijsen prijst Wilma omdat ze „oog had voor details die anderen ontgaan”. Zo onthulde zij dat dichter Remco Campert niet in 1951 maar in 1950 debuteerde met de poëziebundel Ten lessons with Timothy. Hoe wist ze dat? „Wilma beschikte over een uitgave in eigen beheer, gesigneerd Parijs, december 1950”, zegt Mathijsen, die voor haar onderzoek naar onder meer haar biografie over Betje Wolff bij de Schumachers terecht kon. Antiquaar Nick ter Wal interviewde haar eens voor vakblad De Boekenwereld (2009-2010), en noteerde een treffende uitspraak: „Nooit denken dat je weet hoe een boek eruitziet, dus blijf exemplaren kopen en naast elkaar leggen. Dat is mijn leidraad gebleven. Wanneer het genoeg is? Ja, eigenlijk nooit.” Dichter Daan Doesborgh werkte recent voor Wilma. Hij kwam er terecht omdat hij als redacteur van het studentenblad Propria Cures omissies in het archief had aangetroffen. „Ik mailde het antiquariaat en kreeg per kerende post antwoord van Wilma: ja, die had ze. Alleen kon ze vanwege haar gezondheid niet de keldertrap afdalen, of ik dat wilde doen.” Doesborgh en anderen waren bang dat de boekencollectie na haar overlijden bij het oud papier terecht zou komen, zoals wel eerder gebeurd was na de dood van een antiquaar. Doesborgh: „Gelukkig is de eigenaar van het pand een belezen man die geen haast heeft met oplevering. We krijgen alle tijd de gigantische hoeveelheid te ordenen en er een goede bestemming voor te vinden. Deels gaat het boekenbezit naar de Ritman Bibliotheek in het Huis met de Hoofden aan de Amsterdamse Keizersgracht. Daar zal de naam Schuhmacher voortleven.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/02/07/in-het-scheefste-huis-van-de-stad-had-wilma-schuhmacher-1927-2025-een-beroemd-antiquariaat-a4882073</guid>
      <pubDate>Fri, 7 Feb 2025 19:27:52 +0000</pubDate>
    </item>
    <item>
      <title><![CDATA[‘Jantje van Amsterdam’ (1957-2024) wist zelf ook wel dat hij een moeilijke man was]]></title>
      <description><![CDATA[<p>‘Ik ben een hele lieve man, maar ook een hele moeilijke man” – dat zei Jan Erents, ook wel ‘Jantje van Amsterdam’, regelmatig over zichzelf. Hij werd bekend als een van de markante hoofdpersonages in de documentairereeks Foute Vrienden van Roy Dames. In de films werd duidelijk dat hij inderdaad geen makkelijke man was, maar, zo zei hij dan: „Als anderen het mij moeilijk maken, dan word ik moeilijk.” Erents overleed op 27 december 2024 op 67-jarige leeftijd aan de gevolgen van lymfeklierkanker. Zijn laatste dagen waren net als hij: lief en, inderdaad, moeilijk. Filmmaker en goede vriend Dames volgde Erents meer dan dertig jaar met zijn camera. De laatste jaren sprak hij hem vrijwel iedere dag. „Hé ouwe pooier, wanneer kom je weer?”, zei Erents dan aan de telefoon. Of: „Hé ouwe pik, neem je een witbrood mee? En twee pilsjes. Doe trouwens maar acht.” De films van Dames volgen de Amsterdamse ‘bloedgabbers’ Jantje van Amsterdam, Rooie Jos, Verbrande Herman – die een vinger mist omdat hij vroeger mensen uit een brandend huis had gered – en Dikke Bobbie. Die laatste overleed al op jongere leeftijd aan de gevolgen van korsakov. De eerste twee documentaires kwamen uit in 1994 en 2010, de laatste driedelige serie in 2021. Dames leerde de groep begin jaren negentig kennen in de kroegen van Amsterdam-Oost. In zijn ogen waren de vier vrienden een voorbeeld voor het ‘oude Amsterdam’, „mensen met een eigen moraal”, aldus Dames. Het waren mannen, vaak charmant, soms agressief, die iedereen voor zich wonnen en die bijverdienden in het Amsterdamse criminele circuit. Geen georganiseerde misdaad, maar dingen als auto’s jatten, gestolen spullen doorverkopen of cheques vervalsen. Erents heeft niet voor zulke dingen vastgezeten. Wel voor poging tot moord op zijn vierde vrouw, Hermien. Ze dronken beiden veel en zij werd op den duur ziek. Hij zou een kussen op haar hoofd hebben gedrukt. Later trok Hermien de beschuldiging in. Hun destructieve relatie komt uitgebreid aan bod in de films. Zo is te zien hoe Erents haar opbelt vlak nadat hij vrijkomt, terwijl hij van de rechter geen contact mocht opnemen: „Ik mis je wel hoor”, zegt hij dan tegen haar, de tranen in zijn ogen. Erents uiterlijk – blonde, lange mat, pilotenbril met gele glazen en sterke armen vol tattoos – en zijn uitspraken met Cruijffiaanse logica maakten hem al snel een cultfiguur. „Kijk, als je veel geld hebt, heb je ook veel problemen. Als je geen geld hebt, heb je ook problemen, maar minder”, zei hij met Amsterdams accent. Op oude clips van hem op YouTube wordt nog steeds veel gereageerd. Zoals wanneer hij een opdrachtgever van wie hij nog geld krijgt, zowat door de telefoon haalt. ‘Jantje de Sloper’ was zijn andere bijnaam, want hij deed zwaar werk vijf, soms zes dagen in de week, in de bouw of in de haven. Daar liet hij soms een hek openstaan, zodat anderen een pallet videorecorders konden jatten. Filmmaker Dames noemt Erents in de documentaire geen crimineel, maar „iemand met een koevoet”. Een keer vond hij in de haven zes kilo cocaïne in een vat olie, die verkocht hij aan de Hells Angels. „Hij riep weleens dat hij zijn breekijzer weer uit het vet ging halen, dat hij weer ging inbreken”, vertelt de nu 75-jarige ‘Verbrande’ Herman Dankaart. „Maar dat deed-ie niet. Jantje werkte zich kapot.” Erents groeide op in Amsterdam-Noord, in een huis met zijn vader, moeder, broer en oudere halfbroer. Hij was gek op zijn vader, die allerlei baantjes had. In de jaren tachtig kraakte Erents een pandje op tweehoog in de Retiefstraat in de Transvaalbuurt in Amsterdam-Oost. Het appartement onder hem kraakte ‘Rooie’ Jos Winants. Zo leerden die twee elkaar kennen. Ze gingen zuipen in stamkroeg De Eik op het Eikenplein, of in café Ruk en Pluk aan de Linnaeusstraat. Dan nam Winants zijn gitaar mee en zong Erents, met een Amsterdamse snik en een vibratie in zijn stem, het repertoire van André Hazes. Winants – die vanwege de documentaires later doorbrak met zijn band – moest hem wel aansturen, want qua ritme kon Erents afdwalen. Met Jos Winants en Herman Dankaart zat hij ook in een voetbalteam, Erents stond laatste man. „Ons team kon helemaal niks”, vertelt Dankaart. „Als je Jantje twee keer blesseerde, haalde hij jou een derde keer onderuit. Hij maakte slidings op keelhoogte.” Cultheld of niet, als Erents te veel gedronken had – en dat gebeurde regelmatig – leed zijn omgeving daaronder. Dan moest je „niet fucken met Jantje” en kon iedereen „de kanker genieten”, in het bijzonder zijn (ex)vrouwen. „Ik ben blij dat ik zijn gabber was, en niet zijn vrouw”, zegt Winants. Erents trouwde vijf keer en had een zoon en een dochter. „Mijn ouders gingen uit elkaar toen ik zes was”, vertelt zijn nu 41-jarige dochter Debora. „Maar mijn moeder hield mij nooit tegen mijn vader op te zoeken.” Ze ging met hem naar Artis en ze konden uren lachen. Maar zijn drankmisbruik viel haar ook zwaar. „De drank won het altijd van alles. Hij werd een held genoemd door mensen die hem kenden van tv, maar ik wist wel anders.” Té zwaar werd het als hij haar ’s nachts dronken belde en uitschold. Meerdere keren verbrak ze het contact, soms voor jaren achtereen. „Ik had een lieve, maar moeilijke papa.” „Ik zal je missen om de vader die je soms kon zijn.” Die zin had Debora al in haar puberteit bedacht voor wanneer haar vader zou komen te overlijden. „Als iemand zo’n levensstijl heeft, dan verwacht je dat het eerder gebeurt.” In de laatste driedelige serie, 25 jaar Foute Vrienden uit 2021, is al te zien hoe de eens zo sterke Erents flink vermagerd was. Filmmaker Roy Dames was de laatste jaren zijn mantelzorger. Hij deed boodschappen, organiseerde zijn post en leende hem geld. Dan praatten ze over vroeger: over stickies roken en café De Eik, want dat waren toch de beste jaren. Nu bleven de gordijnen vooral dicht en was Erents eenzaam. Waar hij zijn vrienden vroeger kon uitschelden, negeren of zelfs bedreigen, was hij aan het eind van zijn leven milder geworden. „Hij betaalde me zelfs geld terug dat hij had geleend”, lacht Dames. Een paar dagen voor Kerst werd Debora gebeld. Ze had haar vader drie jaar niet gesproken en wist niet dat hij ziek was. Toen ze zijn ziekenhuiskamer binnenkwam begroette hij haar – „hé meissie”. De laatste tien dagen zat ze bijna onafgebroken naast zijn bed, zij verzorgde hem en hij had sorry gezegd. Een laatste biertje hoefde hij niet meer. Had hij daar niet een paar jaar eerder nee tegen kunnen zeggen, grapte zijn dochter. „Daar moest-ie om lachen, met die stomme lachogen van hem.” Humor had hij tot het einde. De dag na Kerst overleed Erents. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/01/30/jantje-van-amsterdam-1957-2024-wist-zelf-ook-wel-dat-hij-een-moeilijke-man-was-a4881321</guid>
      <pubDate>Thu, 30 Jan 2025 19:27:52 +0000</pubDate>
    </item>
    <item>
      <title><![CDATA[Olga Feenstra (1939-2024) droomde van een roversbestaan]]></title>
      <description><![CDATA[<p>Olga Feenstra gaf op haar 84ste nog tai-chilessen in Utrecht. Sloeg geen feestje over, en wist zich omringd met friends without én with benefits. „Olga heeft altijd veel pret gehad”, vertelt haar ex-man en beste vriend Paul Groenendaal. „Ik word 103, zo heb ik besteld”, zei Feenstra bijna drie jaar geleden in NRC. „Dus ik hoop nog heel wat jaren vooruit te kunnen.” De kleine, kleurrijke vrouw met ongelofelijke energie was een voorbeeld voor eenieder die opzag tegen ouder worden. „De agenda van mijn moeder stond altijd voor vier tot zes weken volgepland met soms wel drie dingen op een dag”, vertelt oudste zoon Maarten. „Ze klaagde vaak over die drukte”, vult jongste zoon Peter aan. „Maar stoppen ging niet. Ze was haast dwangmatig actief.” Gaf ze geen les, dan reed ze in haar donkergrijze brommobiel naar openingen in musea en galeries, optredens van vrienden en lezingen van kennissen. „Olga was heel betrokken bij haar leerlingen. Toen ik in 2000 promoveerde, kwam ze naar Amsterdam om bij mijn promotie te zijn. En toen ik onlangs een boek publiceerde, was ze ook weer van de partij”, zegt theoloog Anne-Claire Mulder. „Olga was altijd in voor een goed gesprek. Ze kon opeens zeggen: ‘Jij vindt toch dat God een vrouw is?’ Ik probeerde haar dan duidelijk te maken dat het niet zo simpel is. Maar Olga bleef erbij: ‘Jij vindt dat God een vrouw is’. Ik vond dat leuk.” Het huis van Olga Feenstra stond open voor mensen die hulp nodig hadden. Sommigen woonden zelfs jarenlang bij haar in. Zoon Maarten: „Op haar 84ste was mijn moeder nog steeds mantelzorger van allerlei hulpbehoevende types die op haar pad waren gekomen.” Beide zonen omschrijven hun moeder als een sociale vrouw die graag iets voor anderen deed. En misschien liever wel voor anderen zorgde dan voor zichzelf. „Eigenlijk kon ze niet alleen zijn”, zegt Peter. „Ondanks haar drukke sociale leven voelde ze zich eenzaam.” Niet verwonderlijk dat Feenstra, toen nog samen met haar man Paul Groenendaal, in de jaren tachtig meedeed aan een groot woongroepproject in Nieuwegein. Jarenlang werd er vergaderd, memoreert Maarten. „Zolang ik mij kan herinneren, wilden mijn ouders in een woongroep wonen. Vijf jaar lang hadden we bijeenkomsten met toekomstige bewoners en de architect. We hadden bijvoorbeeld groepsvormingsweekeindjes en allerlei kennismakingsactiviteiten. En daar deden wij als kinderen ook aan mee.” Maar toen het project eindelijk van start ging, was zij in no time vertrokken. Feenstra zag de nieuwe huisgenoten niet zitten, haar man wel. Zij ging alleen wonen en ze scheidden. „Wij werden als kind overal bij betrokken”, vertelt Peter. „Onze ouders waren een soort van hippies en geloofden in de vrije liefde. Op een gegeven moment zaten we aan tafel met mijn vader en moeder, haar vriend en diens vriendin en de vriendin van mijn vader en haar vriend. We hadden een groepsgesprek over hoe dat in de praktijk allemaal moest. Ik vond dat als kind apart. En had wel door dat het bij ons anders ging dan in andere gezinnen.” Maarten: „Op mijn zestiende had ik mijn eerste vriendinnetje, en kreeg ook verkering met een ander meisje. Die nam ik mee naar mijn vriendinnetje. Zij sprak vervolgens wekenlang niet meer met mij.” Lachend: „Ik had geen idee waarom.” „Olga en ik zijn in 1960 getrouwd met de afspraak dat ons liefdesleven nooit een sleur mocht worden en dat we elkaar vrij zouden laten in de liefde”, vertelt Paul Groenendaal. Op zijn zevende ontmoette hij haar. Ze was het nichtje van zijn buurjongetjes in de Amsterdamse Watergraafsmeer. „Vanaf mijn twaalfde zaten wij samen bij de Nederlandse Jeugdbond voor Natuurstudie. En later werden we beiden lid van de Socialistische Jeugd.” Olga Feenstra kwam uit een rood, vegetarisch, en geëngageerd nest. Haar vader was voor de oorlog gemeenteambtenaar, maar omdat hij weigerde de Ariërverklaring te ondertekenen, werd hij ontslagen en ging aan de slag als portretfotograaf. Haar moeder was voorzitter van natuurvriendenwerk Nivon. Olga Feenstra en haar vijf jaar oudere zus kregen van jongs af aan ingepeperd dat zij economisch zelfstandig moesten zijn. Dus beide meisjes gingen studeren. „Al wilde ik helemaal het onderwijs niet in, zoals mijn moeder had bedacht. Ik droomde van een bestaan als rover”, vertelde ze eens in een interview. Feenstra en Groenendaal waren in de jaren zestig activisten. Zij kalkte ‘Leve de Republiek’ op het Paleis op de Dam bij het huwelijk van Beatrix en Claus. Ze was ook betrokken bij de Maagdenhuisbezetting, Vietnamdemonstraties en manifestaties tegen kernwapens. „Een heerlijk hectische en anti-autoritaire tijd”, blikt Groenendaal terug. Na haar verhuizing in 1967 naar Utrecht, in haar beleving een doodsaaie stad, besloot ze dat ook Utrechtse vrouwen moesten emanciperen. Als Dolle Mina bezette ze in 1970 universiteit Nyenrode, waar in die tijd vrouwelijke studenten werden geweigerd. Ze deed mee aan acties van Baas in Eigen Buik en eiste openbaar plasrecht voor vrouwen. „Mijn moeder wilde absoluut geen huisvrouw zijn, en dat was ze ook zeker niet. Maar economisch was ze niet zelfstandig. Mijn vader bracht het geld binnen”, vertelt zoon Peter. „Ze deed de ene na de andere opleiding, en was altijd aan het studeren, maar ik zag dat vooral als hobby. Al heeft ze wel een tijdje als schoonheidsspecialist gewerkt. En verdiende ze de laatste jaren wat extra’s als tai-chidocent. Best dubbel als je Dolle Mina bent geweest.” „Olga heeft op haar zeventiende, tijdens een fietstocht met mij naar Antwerpen, een nare bronchitis opgelopen. Daardoor heeft ze haar hele leven last gehad van astma. Werken werd problematisch”, zegt Paul Groenendaal. Hoewel ze in 1985 uit elkaar gingen, zijn ze altijd beste vrienden gebleven. Hij waakte dagenlang naast zijn overleden grote liefde, nadat zij in haar brommobiel een verkeerde afslag nam en tegen een Mercedes botste die voor het stoplicht stond om de A12 op te rijden. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/01/24/olga-feenstra-1939-2024-droomde-van-een-roversbestaan-a4880506</guid>
      <pubDate>Fri, 24 Jan 2025 19:27:53 +0000</pubDate>
    </item>
    <item>
      <title><![CDATA[Bioloog Gerrit Jan de Bruyn (1932-2024) kon urenlang stilzitten op een tak]]></title>
      <description><![CDATA[<p>Bomen en baard staan symbool voor zijn leven. Groeien en laten groeien. Snoeien en bijknippen – akkoord. Maar omhakken, of afscheren – dat nooit. Gerrit Jan de Bruyn leefde in en met de natuur. Aan duizenden schoolkinderen bracht hij zijn liefde hiervoor over. De kiem werd gelegd in de meidagen van 1940, hij was zeven jaar. Hij vond de eerste oorlogsdagen wel spannend, een wedstrijd van ‘wij tegen zij’. Totdat hij, op 14 mei, vanuit de Haagse duinen met eigen ogen zag hoe de lucht boven het gebombardeerde Rotterdam zwart walmde en donkerrood kleurde. „De oorlog heeft mijn vader tot pacifist gemaakt”, vertelt zijn dochter Deirdre (61). „Dit heeft hem dicht bij de natuur gebracht. Het geweld was voor een kind te groot om te bevatten. Hij zocht zijn toevlucht in Haagse duinvalleien in de buurt. Hij heeft er geleerd eindeloos te observeren.” Aan zijn mensbeeld, in die jaren ontstaan, is hij een leven lang trouw gebleven. Hij was ervan overtuigd dat mensen als individu allemaal van goede wil zijn, maar dat zij zich in massa’s konden verliezen in verwoestend kuddegedrag. Zijn verklaring: de mens is vervreemd geraakt van zijn natuurlijke omgeving. In 2011 vroeg een verslaggever van het Leidsch Dagblad aan hem waarvan hij meer hield, dieren of mensen? Hij antwoordde: „Ik maak geen onderscheid. Mensen zijn gewoon dieren. Ik zeg ook niet dat we afstammen van de apen. We zíjn apen. De mens is de enige aap die zich kan verbeelden dat hij geen aap is.” Zelf klom De Bruyn tot op hoge leeftijd in bomen. Hij gaf er les in, aan schoolkinderen en volwassenen. Urenlang kon hij stilzitten op een tak, om alles wat ruist en ritselt in zich op te nemen. Af en toe sliep hij in een hangmat, op grote hoogte tussen takken geknoopt. Blootsvoets liep hij door bos en duin. Om een misverstand te voorkomen: een kluizenaar was hij allesbehalve. Zijn studietijd en hele werkzame bestaan is hij verbonden geweest aan de Universiteit Leiden. Afgestudeerd in de ecologie, vervolgens docent in ditzelfde vakgebied. Alleen, hij meed een zittend bestaan, om met zijn studenten erop uit te trekken naar bos, duin en strand. Populair onder professoren maakte hij zich hiermee niet, in een tijd waarin publicatiedruk toenam, wat ook academische ecologen vaker citaten deed tellen dan vlinders. De Bruyn voelde er niets voor promotie-onderzoek te doen. Hij wilde een veldbioloog zijn, géén studeerkamerbioloog. „Dan moet ik zeggen: de natuur is prachtig mooi, ik heb het zelf gelezen”, werd De Bruyn geciteerd in een in memoriam bij lokale omroep Sleutelstad. Een wereld in vrede, in harmonie met de natuur – daarvoor wilde hij zich inzetten. Korte tijd verkende hij de politieke weg, als lid van de Leidse gemeenteraad, begin jaren zestig, voor de links-pacifistische PSP. Hij maakte indruk met zijn kennis en ideeën, maar het zinde hem niet dat dit amper tot resultaat leidde. Hij was een man van actie, een activist. Meer dan eenmaal heeft hij het kappen van bomen verhinderd door zichzelf in de strijd te werpen. Zittend op een tak ging hij dan in gesprek met groenbeheerders en bestuurders van gemeente of provincie, wat kettingzagen deed zwijgen. Hij merkte dat hij op deze manier meer bereikte dan als politicus. Natuureducatie werd zijn passie, hij wilde de natuurbeschermers van de toekomst opleiden. Wie zich hiervoor inzette, kon op zijn steun en medewerking rekenen, als natuurgids en ook bestuurlijk. Hij was een van de oprichters, omstreeks 1960, van het landelijke IVN (Instituut voor Natuurbeschermingseducatie), dat onverminderd actief is met het opleiden van gidsen en organiseren van excursies. Tot zijn levenswerk behoort het Bewaarde Land, een stichting en vooral methode die tienduizenden schoolkinderen dichter bij de natuur heeft gebracht, en nog steeds brengt. Het is te danken aan een oud-student, die De Bruyn in contact bracht met ondernemer en filantroop Fred Matser, begin jaren negentig. Zij bespraken het taaie probleem van zowel te weinig tijd als te weinig geld in het onderwijs voor lessen in ‘kennis der natuur’ (de oude benaming). De geldschieter wilde weten hoe dit te verbeteren viel. Die vraag was aan De Bruyn zeer besteed. Zijn antwoord luidde: maak er een avontuur van. Ga niet zomaar met een hele schoolklas een middagje in een bos wandelen. Nee, doe dat driemaal een hele schooldag, in kleine groepjes, als een speurtocht. Laat kinderen een andere naam voor zichzelf kiezen, van een dier, zodat ze zich kunnen inbeelden hoe het voelt om in de natuur te leven – en vele andere educatieve spelelementen. Prachtig plan, vond de weldoener, die een miljoen gulden stortte in de kas van een door De Bruyn opgerichte stichting. Dat was het begin van het Bewaarde Land-programma, in natuurgebied Meijendel bij Den Haag, dat op zes plekken elders in Nederland navolging kreeg. Voor zichzelf had De Bruyn ook een naam gekozen: Buizerd. Hugo Bakker (67) was dertig jaar lang in dienst van de stichting, als rechterhand van De Bruyn. „Gerrit Jan dreef op de thermiek, hoog boven de bomen, zijn vleugels wijd gespreid. Zo hield hij overzicht. Vroeg je zijn advies of hulp, dan stond hij voor je klaar. Verder gaf hij alle ruimte aan mensen met wie hij werkte.” De Bruyn was „een geboren leermeester”, zegt Bakker: „Keek je in een heldere nacht met hem naar de sterrenhemel, dan wist hij van alles te vertellen over het universum. Stelde je een levensvraag, dan raakte je in gesprek over levenslessen van Jezus, Boeddha en Mohammed.” Margje Vlasveld (66) leerde De Bruyn omstreeks 2005 kennen, toen zij in Leiden een stichting voor duurzame ontwikkeling oprichtte. „Hij was heel precies, doelgericht”, vertelt ze, „en tegelijk was hij bescheiden in zijn omgang met mensen. Hij steunde alle actieplannen, zonder grote woorden: ‘O, dat kun je best doen, hoor, zolang je niemand kwaad doet’. Zo sprak hij.” Zijn laatste levensjaren kenden fysieke en mentale beperkingen. Zijn dochter Deirdre keerde voor zorgtaken terug in haar ouderlijk huis. Vlasveld bezocht hem daar met enige regelmaat. Een spelletje mens-erger-je-niet behoorde tot zijn vaste genoegens. „Hij speelde het zoals hij was: hij weigerde je van het bord te slaan. ‘Je kunt me slaan!’, riep ik dan. Dan antwoordde hij: ‘Ach nee, dat vind ik niet zo nodig.’” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/01/17/bioloog-gerrit-jan-de-bruyn-1932-2024-kon-urenlang-stilzitten-op-een-tak-a4879640</guid>
      <pubDate>Fri, 17 Jan 2025 19:27:53 +0000</pubDate>
    </item>
    <item>
      <title><![CDATA[Voor Ruchama Noorda (1979-2024) bestond er geen onderscheid tussen leven en kunst]]></title>
      <description><![CDATA[<p>Halfverscholen tussen verwaarloosd gemeentegroen staat nabij het Frederiksplein in Amsterdam een witgeverfd, houten huisje. Het is in 1878 neergezet als politiepost, met puntdak en een aangebouwde politiecel. Ooit waren er meer dan vijftig, nu zijn er nog drie over. Beeldend kunstenaar Ruchama Noorda had het in de laatste jaren van haar leven in gebruik als atelier. Hier ontmoette ik haar voor het laatst, in juni 2023. Ze was toen al ernstig ziek. Wanneer zij zich sterk genoeg voelde, bracht zij hier de dag door, die dan begon met het oprapen van naalden, spuiten en ander afval in de bosjes rond het atelier. Gaandeweg zaaide en plantte zij geneeskrachtige planten en bloemen tussen het groen, groef waterschalen in voor de vogels, zette gestapelde zuilen en ruggenwervelachtige sculpturen neer en hing glinsterende dingen in de bomen. Ruchama vergeleek het atelier met de hut van Baba Jaga. Deze heks uit Slavische sprookjes belichaamt vrouwelijke kracht en onafhankelijkheid en is de beschermster van de waterfonteinen van het leven. Baba Jaga woont in een kleine toverhut in het bos, versierd met guirlandes van botten en schedels. De hut staat op kippenpoten en kan ronddraaien en wild dansen, waarbij de botten rammelend heen en weer zwaaien. De gelijkenis met Baba Jaga is treffend, op meer dan één manier. Foto’s laten Ruchama aan het werk zien bij het bouwen van vergankelijke sculpturen van hout en modder. Besmeurd met klei roert zij in kookpotten en steekt het vuur aan. Ik kende Ruchama sinds haar tweede jaar aan de kunstacademie in Den Haag, ik was haar docent tot en met haar eindexamen in 2002. Later begeleidde ik, samen met Kitty Zijlmans, haar promotie-onderzoek aan de Universiteit Leiden. In 2015 behaalde ze als een van de eerste kunstenaars in Nederland de doctorstitel, met een proefschrift en tentoonstelling over de Lebensreformbeweging. De twintigste-eeuwse Reformbeweging, geworteld in de Romantische traditie en in de denkrichtingen van theosofie en antroposofie, richt zich op het verbeteren van menselijke manieren van leven door een terugkeer naar een imaginaire ‘natuurlijke’ en oorspronkelijke staat van zijn. Ruchama onderzocht de culturele, artistieke en spirituele erfenis van de Reformbeweging en van de back-to-nature leefstijl die daarbij hoorde, vanaf de zestiende-eeuwse Wederdopers tot de hippiebeweging in Californië in de jaren zestig van de vorige eeuw. Tegelijkertijd experimenteerde zij met het Reform-gedachtengoed in installaties, tekeningen, sculpturen, pamfletten en performances. Zo richtte zij met drie medekunstenaars het collectief Civic Virtue (2009-2014) op, als tegengif voor wat zij beschouwden als een doorgeschoten individualistische cultuur. In navolging van de Grand Tour die kunstenaars in de klassieke West-Europese traditie maakten als onderdeel van hun educatie, maakte Civic Virtue een ‘low-budget Grand Tour’ langs kunstenaarsinitiatieven in Nederland, Duitsland en Italië. Als Franciscaanse bedelbroeders waren de leden afhankelijk van de vrijgevigheid van kunstenaarscollega’s. Er zat altijd een ironische kant aan deze experimenten. Ruchama was zich scherp bewust van de problematische kanten van de geschiedenis van de Reformbeweging, met name van de relatie tussen Lebensreform en nationaal-socialisme. Zij noemde dit „de modderige erfenis van Lebensreform”. Zo was er een voortdurende spanning tussen enerzijds Lebensreform-idealen en de mystieke ervaring die daarbij hoorde en die ze ook deelde, en anderzijds scepsis en kritische distantie. Deze spanning was vruchtbaar voor haar werk en weerhield haar er dan ook niet van om zich, later, te engageren met de Kabouterbeweging en met de krakersgemeenschap in Ruigoord, onder de rook van Amsterdam. Toen Ruchama in 2019 terugkeerde van een werkverblijf in India ontdekte zij een knobbel in haar borst, vertelt haar partner Patrick van Schinkel. Twee jaar lang leek de kanker behandelbaar, daarna zaaide deze zich overal uit. Voor Ruchama bestond geen onderscheid tussen leven en kunst. Met een enorme mentale kracht zette zij haar praktijk voort. Samen met haar Amerikaanse vriend Dick Hebdige voltooide zij in 2022 het boek As Above, So Below, dat een overzicht van haar werk bevat. Ruchama werd als tweede van vier kinderen in Leiden geboren, waar zij naar de vrije school ging en werd opgevoed in het antroposofisch gedachtengoed van Rudolph Steiner. Haar grootvader van moeders kant was gepromoveerd in de semitische talen en deed onderzoek naar oudchristelijke en Joodse mystiek. Ruchama’s moeder, Jeannette Boertien, promoveerde in 2013 als archeoloog op een proefschrift over textielproductie in de IJzertijd in de Levant. Tijdens een verblijf van Civic Virtue in Worpswede, waar eind negentiende eeuw een bekende kunstenaarskolonie gevestigd was, maakte Ruchama samen met Gijs Wahl een weefgetouw met weefgewichten van klei en steen, gebaseerd op het onderzoek van haar moeder. Als kind al maakte Ruchama dingen uit klei die ze uit de rivier haalde en maakte ze weefsels van grassen, vertelt haar moeder. Ze schreef ook gedichten en was geïnteresseerd in kalligrafie en typografie. Woorden, teksten en ‘woordbeelden’ spelen een belangrijke rol in haar oeuvre. Zoals een tekstbord met de woorden ‘PRIVATE PROPHESY. No Excess’. Zij plaatste het bord in de woestijn van Californië. In Joshua Tree National Park vond zij het onaangeraakte landschap waar zij zo van hield. Vanaf 2019 maakte Ruchama bij de kunstplek Mediamatic in Amsterdam de levende en zich steeds ontwikkelende sculptuur Tumulus, een soort omsloten tuin „die functioneert als een natuurlijke ruïne, composthoop, aardesculptuur, zaaibed, grondwerk, verfbron en mesthoop”. De resten van de tuin zijn daar nog, verval is deel van het werk. De cyclus van leven en dood en de zoektocht naar een herstel van het verband tussen het menselijk lichaam en de natuur verbeeldde zij keer op keer. Modder, dat zowel gif als geneesmiddel kan zijn, was het primaire materiaal voor haar werk. Het laatste werk is EthericLandScrape, in 2023 gemaakt samen met familie en vrienden, met lokale grond in wat Ruchama de „Ruigoord-oase” noemde. Zij was ervan overtuigd dat haar leven op deze planeet verbonden was met vorige en toekomstige levens die zich tegelijkertijd ontvouwen. De tekening voor haar rouwkaart had ze al in 2021 gemaakt: een grote lichtende bol, getekend met chlorofyl, zwevend in een zwart universum van Oost-Indische inkt. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/01/10/voor-ruchama-noorda-1979-2024-bestond-er-geen-onderscheid-tussen-leven-en-kunst-a4878849</guid>
      <pubDate>Fri, 10 Jan 2025 19:27:53 +0000</pubDate>
    </item>
    <item>
      <title><![CDATA[De woede van  Betty Bausch-Polak (1919-2024) jegens de Duitsers maakte plaats voor begrip]]></title>
      <description><![CDATA[<p>Als Betty Bausch voor een klas stond met middelbare scholieren, zei ze dat je nooit iemand moet uitschelden. „En zeker niet op voetbalvelden. Daar begon ik altijd mee, dan waren ze meteen geïnteresseerd.” Het mooiste aan haar schoolbezoeken, vertelde ze vijf jaar geleden aan NRC, vond ze het verkopen van haar boek met oorlogsherinneringen aan de leerlingen. Ze gaf het nooit gratis weg, met opzet, „want ik wilde weten of ze er iets voor over hadden. Dan kwamen er zulke geweldige gesprekken met de leerlingen.” Vijfentachtig jaar oud was de Joodse Bausch toen ze begon met haar gastlessen op scholen. Ze had een boel te vertellen: haar ouders en oudste zus stierven in de kampen, haar eerste echtgenoot werd geëxecuteerd. Zelf wist ze de oorlog te overleven, op twintig verschillende onderduikadressen. Ze werd geboren als Betsie Polak, derde van vier kinderen in een welgesteld joods-orthodox gezin in de Amsterdamse Plantagebuurt. Anders dan veel andere Nederlandse Joden voorzag ze, een tiener nog, al vroeg de catastrofale gevolgen van Hitlers machtsovername in Duitsland. Ze kocht Mein Kampf, las het helemaal en begon er voortdurend over – tot irritatie van de rest van het gezin. „Ze zeiden allemaal: doe dat boek weg, we willen niets over hem horen”, aldus Bausch. In Philip de Leeuw, een Joodse economiestudent en reserveofficier met wie ze in 1939 trouwde, vond ze een verwante ziel. Na de Duitse invasie probeerden ze weg te komen naar Engeland, maar toen dat mislukte kozen ze voor het verzet. Philip zou zijn activiteiten in 1944 met de dood bekopen: na een mislukte aanslag op een spoorlijn werd hij opgepakt, gevangengezet en gefusilleerd in de bossen bij Veenendaal. Ook Betty werd aanvankelijk opgepakt – in de ruimte naast zich hoorde ze „de slagen, de kreten, het vloeken, het kermen” van Philips verhoor – maar na enige tijd toch weer vrijgelaten. Dat ze de oorlog overleefde was een godswonder, want arrestatie en deportatie kwamen een aantal keer heel dichtbij. Die keer dat er in Amsterdam twee Gestapo-agenten voor de deur stonden, brachten haar valse identiteitsbewijs en koelbloedige optreden redding. En de vele keren dat ze tijdens haar voedseltochten in de hongerwinter staande werd gehouden door Wehrmachtsoldaten: haar vloeiende beheersing van het Duits. Na de oorlog voelde ze zich ellendig, leeg en verlaten – werk was de enige remedie tegen het gat dat de oorlog geslagen had. Twee weken na de bevrijding had ze een baan, op het ministerie van Landbouw in Den Haag. Bausch zou meer dan twee decennia op het departement blijven, als directeur Voorlichting – de enige vrouw in de ambtelijke top. Haar mannelijke collega’s noemden haar ‘de terriër’ – een enigszins seksistische bijnaam wellicht, maar ook eentje waar ontzag in doorklonk. Op het ministerie leerde Betty haar tweede man kennen: de niet-Joodse Dolf Bausch, een beeldend kunstenaar en oud-verzetsstrijder die in kamp Amersfoort gevangen had gezeten. Voor diens twee jonge kinderen uit een eerder huwelijk ontpopte Betty zich als „een supermoeder”, zegt haar stiefzoon Jan Bausch. „Ik kon altijd bij haar terecht, alles was bespreekbaar.” Over haar oorlogsverleden sprak Betty openhartig met hem, zegt Jan Bausch. „Bij mijn vader kon dat niet, die werd kwaad als je hem ernaar vroeg.” Een belangrijk omslagpunt in Betty’s leven was een dienstreis die ze maakte naar Washington DC, begin jaren vijftig, in het kader van de Marshallhulp. Daar leerde ze de Duitse diplomaat Klaus Sachsenburg kennen, met wie ze een levenslange vriendschap sloot. „Door haar gesprekken met hem maakte haar woede tegenover Duitsland plaats voor begrip en verzoening”, zegt Jan Bausch. „Klaus’ familie had behoorlijk onder het nazi-regime geleden. Dankzij hem begreep ze dat de Duitsers niet alleen daders waren maar ook slachtoffers van de oorlog.” Toch zou het tot na de eeuwwisseling duren voordat Bausch haar oorlogservaringen met de buitenwereld zou delen. In 2004 verscheen het boekje Bewogen stilte, waarin zij en haar zus Lies – die tijdens de oorlog naar Palestina had weten te ontkomen – hun levensverhaal vertelden. Daarna begon ze de schoolklassen langs te gaan, in Nederland en Duitsland. De meest hechte band bouwde ze op het christelijke Ichthus College in Veenendaal – de plek waar haar eerste man Philip was geëxecuteerd. Bausch woonde toen al meer dan twintig jaar in de Israëlische badplaats Eilat. Daar was ze heen verhuisd met haar tweede man Dolf, die kort na hun immigratie overleed. „De belangrijkste boodschap die ze aan die schoolklassen uitdroeg, was dat je nooit haatdragend moest zijn”, zegt Legien Kromkamp, die ruim vijftig jaar een goede vriendin van haar was. „Uiteindelijk keert haat zich altijd tegen jezelf. Een andere les van haar was dat je mensen nooit over één kam moest scheren. In álle groepen zitten rotzakken, zei ze, dus dan zou je de hele wereld moeten vervloeken.” Bausch’ karakter omschrijft Kromkamp als „een mengsel van mysterieuze aantrekkingskracht en afstandelijkheid. Ze kon mensen betoveren, maar ook heel streng aanpakken”. Die combinatie, zegt Kromkamp, was een erfenis van de oorlog. „Om te overleven had ze geleerd de leuke mevrouw uit te hangen, dat was in haar doen en laten geslopen. Je kon ontzettend met haar lachen. Maar als je door haar begrenzing heen ging, kon ze je ook heel onaardig behandelen.” Kromkamp herinnert zich hoe ze ooit in Eilat met Bausch bij een rood stoplicht stond te wachten. „Naast ons stond een man te roken. ‘Wilt u die sigaret uitdoen als u naast me staat?’, zei ze tegen hem. Toen heb ik me even omgedraaid.” Voor haar schoolbezoeken in Duitsland ontving Bausch in 2015 het Bundesverdienstkreuz. Ze legde ze tot op hoge leeftijd af – in Duitsland langer dan in Nederland. Kromkamp: „Het begon haar op te vallen dat de Duitse leerlingen veel beter voorbereid waren. Hier werden die lessen toch een beetje als een verplicht nummertje gezien. Dat heeft haar echt verdriet gedaan.” Tot aan haar honderdste levensjaar kwam ze twee keer per jaar naar Nederland: rond 4 mei en in november, voor de herdenking van Philip. Ze streefde ernaar ouder te worden dan haar broer Jaap, die 102 werd. Daarin slaagde ze – al waren haar laatste jaren gehuld in de mist van dementie. „Ik probeer nog gewoon te doen alsof ik vijfentwintig ben”, zei ze in 2019 in NRC, „maar dat lukt niet altijd.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2025/01/03/de-woede-van-betty-bausch-polak-1919-2024-jegens-de-duitsers-maakte-plaats-voor-begrip-a4878206</guid>
      <pubDate>Fri, 3 Jan 2025 19:27:54 +0000</pubDate>
    </item>
    <item>
      <title><![CDATA[Van straatwerker Shem Rogers (1957-2024) kregen jongeren vele kansen. ‘Ik blijf naast ze staan’]]></title>
      <description><![CDATA[<p>‘Blijf jezelf. Maar wees respectvol naar iedereen, wie het ook is. Dat is de sleutel van het leven.” Op zijn sterfbed sprak Shem Rogers uit Groningen de jongeren met wie hij werkte toe in een video – tot het laatste moment had hij voor iedereen wijze raad. Het maakte niet uit of hij een drugsdealer of de burgemeester voor zich had. Wie een fout had gemaakt, kreeg een nieuwe kans. Shem Rogers werd in 1957 geboren op Sint Maarten in een groot gezin. Zijn vader vond een goede opleiding belangrijk en wilde daarom dat zijn kinderen in Nederland studeerden. Rogers ging naar Rotterdam, maar was daar niet op zijn plek en verhuisde naar Groningen, waar al familie woonde. Daar ging hij nooit meer weg. Als kind op Sint Maarten hielp Shem al ouderen op straat, vertelde een van zijn broers tijdens de uitvaart. In Groningen werkte hij als jongerenwerker voor maatschappelijke organisaties. Tot zijn pensionering, vlak voor zijn dood, werkte hij op straat. Miriam Feddema kende Rogers sinds het begin van zijn carrière. De laatste jaren werkten ze samen bij WIJ Groningen. „Jongeren mochten van hem een weg bewandelen waarvan je denkt: niet handig. Hij veroordeelde het niet. Hij zei altijd: sommige jongeren hebben één kans nodig om de goede weg te vinden, anderen tien of twintig. Ik blijf bij ze.” Die visie botste soms met die van anderen. Jongeren met wie Rogers werkte kwamen weleens in aanraking met de politie. Feddema: „Het lukte hem niet altijd dan het perspectief van de politie te zien. Hij was soms echt beton. Maar als iemand een wapen had, dan was dat voor hem wel een grens. Of je levert het zelf in of ik doe het, zei hij dan.” Op straat had alleen al zijn aanwezigheid een regulerende werking, zegt Feddema. „Shem liep zo lang in de stad rond, hij hoefde er alleen maar te zijn. Als hij eraan kwam, zeiden mensen al: ik ruim het zo op.” De jongeren met problemen die hij ondersteunde werden vaak als lastig gezien, maar Rogers kon goed met hen omgaan, zegt Feddema. „Ik vond hem vaak heel belerend. Hij kon ook zo met zijn vinger wijzen als hij iets vertelde. Maar jongeren respecteerden dat juist.” Soms ging Rogers ver in zijn werk, zegt collega Risendly Reigina. Reigina begon in 2017 als stagiair en kwam in het team van Rogers, die een mentor voor hem werd. Rogers vertelde hem eens hoe hij een drugsdealer had opgezocht die op straat jongens rekruteerde om voor hem te werken. In een coffeeshop vond Rogers de dealer. Rogers pakte een kruk, ging tegenover hem zitten en zei: ik ga het je van man tot man zeggen. Jij laat die jongens met rust. Je gaat ze niet meer gebruiken voor je smerige werk. Als ik erachter kom, dan schiet ik een kogel door je kop. Heb je dat begrepen? De dealer zei: eigenlijk zou ik je hiervoor ter plekke moeten doodschieten. Maar omdat jij het bent, accepteer ik het. Een onorthodoxe manier van werken, zegt Reigina. „Maar het werkte.” Als hij thuis was en hij gebeld werd met een noodgeval, vertrok hij meteen. Maar Rogers was er ook voor zijn vijf kinderen, Chris, Sharon, Aron, Shewina en Dantell, die hij met drie vrouwen had. In het voetbalteam van zoon Aron Rogers (38) was hij verzorger. Elke avond belde hij zijn dochter Shewina Rogers (20). „Hij wilde altijd weten hoe het mijn studie ging, hoe het op stage was, of ik wel genoeg rust nam.” Zorgzaam was hij ook voor vrienden en collega’s. Wie ziek was, kreeg een zelfgemaakt drankje van ui, knoflook, gember en kurkuma. „ Als ik verkouden was, zei hij meteen: heb je het drankje wel gedronken?”, zegt collega Mirijam Pelupessy. Rogers kende iedereen en iedereen kende hem. Als zoon Aron vroeger in het weekend met zijn vader naar de Herestraat – een winkelstraat in Groningen – ging om kleren te kopen, duurde het zo vier uur om door de straat te komen. Rogers kwam steeds bekenden tegen en maakte met iedereen een praatje. Doordat hij zoveel mensen kende, konden zijn kinderen niets voor hem verbergen. „Dan kwam je weer iemand tegen die hem ook kende en dan wist hij precies waar je zat en wat je had gedaan”, zegt Shewina. Zijn kinderen konden daarom maar beter eerlijk tegen hem zijn. „Een ding vond hij vreselijk, en dat was liegen”, zegt Aron. Voor Rogers was het geloof belangrijk. Toen Shewina jonger was, moest ze in het weekend, als ze bij haar vader bleef slapen, op zondag op televisie naar de kerkdienst kijken. „Dan werden de telefoons en tablets weggelegd. Hij las dan ook voor uit de Bijbel.” Toen Rogers ziek werd, accepteerde hij dat als zijn lot. „Dat hij kanker had en daaraan dood zou gaan, heeft hij gezien als zijn pad. Dat is zoals het gaat, daar ging hij niet over”, zegt Miriam Feddema. Rogers is zeven weken ziek geweest. Vlak voor hij in juli met pensioen zou gaan, bleek dat hij kanker had. Eind augustus is hij overleden. Hij werd 67 jaar. In de weken dat hij ziek was en thuis op bed lag, is „half Groningen op bezoek geweest”, zegt zijn zoon. Collega’s, jongeren met wie hij werkte, de burgemeester, mensen die hij heeft geholpen. Rogers vond dat fijn. De erkenning die hij voor zijn werk kreeg, deed hem goed. Voor zijn kinderen was al het bezoek lastiger. „Ik weet dat hij veel impact heeft gehad op het leven van veel mensen, maar aan het einde van de rit was het wel mijn vader die op sterven lag. Hij had niet zoveel tijd meer. Iedereen aan de kant, dacht ik op een gegeven moment”, zegt Shewina. Aron: „Ik heb het er moeilijk mee gehad dat mijn vader zijn energie moest verdelen tussen iedereen die nog afscheid wilde nemen.” De uitvaart werd door honderden mensen bezocht. „Op de begrafenis zag je de generaties. Vaders met zonen, die Shem allemaal kenden van zijn werk. Hij heeft zo lang op straat gewerkt”, zegt collega Pelupessy. In de laatste video waarin Rogers de jongeren toespreekt, zegt hij zelf ook dat hij een bijzondere positie had. „Ik was een van de enigen die ze verrot kon schelden en toch goede gesprekken met ze kon voeren.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/12/06/van-straatwerker-shem-rogers-1957-2024-kregen-jongeren-vele-kansen-ik-blijf-naast-ze-staan-a4875406</guid>
      <pubDate>Fri, 6 Dec 2024 19:27:54 +0000</pubDate>
    </item>
    <item>
      <title><![CDATA[Thelma Mothershed-Wair (1940-2024) moest onder legerbegeleiding naar school]]></title>
      <description><![CDATA[<p>Twaalf, hooguit zestien jaar zou ze worden, kregen de ouders van Thelma Mothershed te horen – hun derde kind had een afwijking aan haar hartkleppen. „Maar ze had een sterke wil en wilde toch zoveel mogelijk overal aan meedoen”, vertelt haar oudere zus Lois Pot-Mothershed. „Wij andere kinderen hadden de opdracht extra op haar te letten en wisten: als Thelma’s lippen en nagels blauw worden, moet ze even rust nemen. Ze heeft vanwege haar gezondheidsklachten ook thuisonderwijs gekregen.” Als zestienjarige zat Thelma op een zwarte highschool in Little Rock, Arkansas, en ze ambieerde een plek op de Central High School, de beste school van de stad. Alleen kende die geen zwarte leerlingen. Met acht anderen schreef Thelma zich toch in; het Amerikaanse Hooggerechtshof had gesegregeerde scholen in 1954 ongrondwettelijk verklaard. De leerlingen zouden de geschiedenis ingaan als de Negen van Little Rock. De gouverneur van Arkansas, Orval Faubus, was niet per se tegen gemengd onderwijs, maar vreesde voor de electorale gevolgen en probeerde de komst van zwarte leerlingen te voorkomen. Toen dat hem via juridische weg niet lukte kondigde hij aan 250 man van zijn Nationale Garde naar de school te sturen – als de negen begin september toch zouden proberen binnen te komen, zou er „bloed door de straten vloeien”. President Dwight Eisenhower aarzelde even, maar stelde daarna de Nationale Garde van Arkansas onder gezag van Washington en stuurde duizend soldaten van de 101ste Airborne Divisie (eerder onder meer actief tijdens D-Day en de Slag om Arnhem) naar Little Rock. Op 25 september 1957 ging Thelma, de oudste en kleinste van de negen, met de andere zwarte leerlingen onder bewaking van federale troepen voor het eerst de school in. Witte ouders en leerlingen bleven desondanks agressief en racistisch op hen reageren. De negen kregen begeleiding van burgerrechtenactivist Daisy Bates, die hen onderwees in de principes van geweldloos verzet die ook Martin Luther King verkondigde. Thelma zei later dat ze door alle beproevingen sterker en verdraagzamer was geworden. De Mothersheds hechtten aan goed onderwijs. Thelma’s overgrootvader Oscar had na de afschaffing van de slavernij een school gesticht voor kinderen die anders geen onderwijs zouden krijgen. Thelma’s vader stond voor de klas, diende in de Tweede Wereldoorlog in het leger en studeerde daarna met een veteranenbeurs wiskunde. Hij belandde opnieuw voor de klas, maar zou daarna ook nog collega-veteranen met PTSS-achtige klachten bijstaan. Zijn vrouw runde het huishouden. Thelma’s ouders maakten tegenover hun kinderen geen geheim van de alomtegenwoordige discriminatie. „Tegelijkertijd deden ze alles om ons een groot gevoel van eigenwaarde te geven”, zegt Lois Pot-Mothershed. Lois is de oudste van de zes kinderen Mothershed woont sinds de jaren zestig in Nederland, waar haar man vandaan komt. „We waren de mooiste en de knapste, fantastisch zoals we waren, benadrukten onze vader en moeder voortdurend.” Moeder Mothershed had grote zorgen omdat Thelma een van de Little Rock Nine was. Ze hoopte elke dag weer dat haar dochter ongeschonden thuis zou komen. Maar haar schoolkeuze verbieden wilde ze niet. Voor Thelma zelf was terugkrabbelen geen optie. Reacties van overal vandaan maakten duidelijk dat de wereld meekeek. Zij en de andere acht streden voor iets dat ertoe deed. „En de meest extreme omstandigheden wennen”, merkt haar zus op. „Zelfs opgehaald worden voor school door een militair met een geweer in de aanslag” – de negen leerlingen bleven bewaking nodig hebben. Gouverneur Faubus volhardde in zijn strijd en sloot in 1958, een klein jaar nadat de kinderen hun recht hadden opgeëist, alle vier de highschools in Little Rock. Thelma haalde haar diploma noodgedwongen via schriftelijk onderwijs en een zomerschool. Vader Mothershed had het geluk dat hij in dienst van de federale overheid werkte, zegt Lois. „Een aantal andere ouders werd ontslagen, omdat bazen hun verweten dat ze een kind hadden dat behoorde tot de Negen van Little Rock.” Voor Thelma leverde alle ophef iets moois op. Een Texaanse arts hoorde van haar hartproblemen en bood aan haar te opereren. Die ingreep pakte goed uit. Na haar highschooltijd ging een van de beroemdste scholieren van Amerika economie en later begeleiding en advies studeren aan de universiteit van Illinois. Haar zus: „De minder racistische omgeving daar voelde prettig, maar haar bekendheid was soms vervelend. Veel mensen wilden iets van haar. Thelma liep niet meer mee voorop in de burgerrechtenstrijd. Op uitnodiging kwam ze wel vertellen over haar ervaringen.” Haar leven bleef wel in het teken van verheffing en gelijkberechtiging staan. Na haar huwelijk met Fred Wair trok ze bewust naar East-St Louis. Lois: „Geen chique buurt. Wel een plek waar ze veel konden betekenen. Thelma gaf er les in het basisonderwijs, werkte als loopbaanadviseur en in de gevangenis en gaf in een opvang vrouwelijke daklozen les in weerbaarheid.” Leerlingen kwamen achter het verleden van hun docent en zeiden: ‘Als u in onze geschiedenisboeken staat, moet u wel erg oud zijn?’ Haar zus: „Daar kon ze zelf hard om lachen.” Als een van de Negen van Little Rock bleef ze levenslang uitnodigingen krijgen; in 1987 werden ze allemaal uitgenodigd bij de toenmalige gouverneur van Arkansas, Bill Clinton. Lois: „Hillary en hij hebben toen voor hen gekookt. Daar heeft ze enorm van genoten. Het was heel gezellig.” In 1999 ontvingen de negen uit handen van Clinton, inmiddels president, de Congressional Gold Medal, een van de twee hoogste civiele onderscheidingen van de VS. „In 2017 mocht ze de doop van een aantal marine-onderzeeërs bijwonen, waarvan er een naar haar werd genoemd.” De laatste jaren worstelde Thelma met haar gezondheid en had ze niet de kracht om zich te mengen in de Black Lives Matter-discussie. Haar zus: „Je proefde wel haar ongeduld. Waarom moest de strijd voor gelijkheid zolang duren?” Thelma had inmiddels MS. Toen ze niet meer kon lopen, kreeg ze – verpleegd in een ziekenhuis in Little Rock – doorligplekken. Die tastten haar organen aan, waardoor ze in coma raakte. Ze overleed 19 oktober 2024, 83 jaar oud. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/11/21/thelma-mothershed-wair-1940-2024-moest-onder-legerbegeleiding-naar-school-a4873676</guid>
      <pubDate>Thu, 21 Nov 2024 19:27:54 +0000</pubDate>
    </item>
  </channel>
</rss>
