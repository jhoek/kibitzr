<?xml version="1.0" encoding="utf-16"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[Voor classicus Lode Saldiën (1930-2023) lééfden de dode talen]]></title>
      <description><![CDATA[<p>‘Je dient te begrijpen wat Homerus te zeggen heeft, maar je dient het ook te voelen. Met je hart, met je lichaam. Je moet ervaren dat zijn vertellingen verbonden zijn met je eigen bestaan.” Aldus een 56-jarige Lodewijk Saldiën, leraar klassieke talen aan het Haags Montessori Lyceum, tegen journalist Willem Scheer van dagblad Het Binnenhof, dat op 1 november 1986 een artikel publiceert over de enthousiaste classicus met „halflang haar en peper-en-zoutbaardje”. „Spreekt hij over Homerus of Vergilius, [dan raakt] hij weinig minder dan in vervoering”, schrijft Scheer, die diep onder de indruk is als hij een paar dagen later een door Saldiën geregisseerde uitvoering van het XXIVste boek van de Ilias in de aula van de school bijwoont. Ondersteund door slagwerk en fluit klinkt het oude Grieks „als was het een moderne taal”.  „Mij staat voor ogen: de openbaring van Homerus’ verzen in Homerus’ taal”, licht Saldiën in het artikel toe. „Dat dient volkomen serieus te gebeuren. Daar mag geen schaduw van spot in kruipen.” De leerlingen die hij selecteerde voor zijn stukken, een traditie die 35 jaar voortduurde en landelijke bekendheid kreeg, wisten hoezeer het hem ernst was. Saldiën leefde voor literatuur; hij vertelde, declameerde en las voor met diep doorleefde, dramatische armgebaren en stemverheffingen waarvan de ene leerling vooral ging giechelen, terwijl de andere erdoor in vervoering raakte. Menig ‘Lode’-adept werd door zijn lessen geïnspireerd om zelf klassieke talen of filosofie te gaan studeren; oud-leerlingen memoreren tot in detail welke boeken hij hun aanraadde. Classicus en oud-leerling van het eerste uur Harm-Jan van Dam: „Ik kwam in 1961 in de klas bij ‘meneer Saldiën’, een beetje stijve Belgische meneer die soms rokend door de klas ijsbeerde. Hij droeg altijd hetzelfde: blauwe blazer, grijze pullover, wit overhemd, grijze broek. Maar hij kon prachtig vertellen. Dankzij hem ontdekte ik Tolkien. Hij las Homerus met muzikaal accent, wat wij dan thuis nadeden voor onze verblufte ouders. Hij oefende de theatrale kant met ons.” In 1965 debuteerden de leerlingen van Saldiën als acteurs met een opvoering van het eerste boek van de Ilias in het Grieks; Van Dam speelde de rol van de ziener Kalchas. Eind jaren zestig onderging ‘meneer Saldiën’ een kleine metamorfose, „geheel in de geest van Parijs ’68”, aldus Van Dam: het pak werd vervangen door een spijkerjasje, zijn haar werd langer en leerlingen mochten hem voortaan tutoyeren. Hij werd opener, minder formeel. Oud-leerling Pim Blomaard: „Hij woonde in een oud tuinhuisje op een duinpan, en hield daar voorleesavonden waar allerlei soorten mensen op afkwamen: leerlingen en collega’s, maar ook ouders van school. Hij serveerde vlierbessensap of muntthee en vertelde over Racine, Molière, Goethe. Hij was zo bevlogen, ik ging er helemaal in mee.” Over persoonlijke zaken sprak Saldiën  nauwelijks; zijn Vlaamse verleden bleef ook voor wie veel tijd met hem doorbracht in nevelen gehuld. Duidelijk was dat hij ooit aan zijn militaire dienst was ontsnapt; details gaf hij niet. „Lode is gedeserteerd in 1955”, vertelt zijn veertien jaar jongere broer Jacques. „Voor ons was dat een schok: desertie werd beschouwd als een misdaad. Elke dag kwamen er bij ons twee gendarmen aan de deur, wat praatjes in het dorp veroorzaakte. Maar vader bleef altijd achter Lode staan. Hij was zelf getekend door de Eerste Wereldoorlog.” „Lode heeft eerst in Europa rondgezworven, tot in Noorwegen en Zwitserland. Eind 1955 kregen we een doos met een orchidee toegestuurd, met als afzender een adres in Zürich. Daar vonden we Lode terug; hij bleek bij een bloemist te werken. Op vaders aanraden reisde hij door naar Frankrijk, waar hij een tijd les heeft gegeven aan een meisjespensionaat in Houdan, bij Parijs. In Nederland lagen voor hem betere kansen; vader heeft hem opgehaald en mee terug naar Brasschaat gesmokkeld, waarbij ze door puur geluk ontkwamen aan een identiteitscontrole. Na een week onderduiken lukte het Lode om ongezien naar Nederland te komen. Hij was in Leuven afgestudeerd in de klassieke filologie, en na een ‘geleerd gesprek’ met professor Van Groningen in Leiden was hij ook naar Nederlandse maatstaven gediplomeerd.” Met een aanbeveling van rector en Homerus-vertaler M.A. Schwartz kwam Saldiën op het Haags Montessori Lyceum terecht. Zijn geboorteland bleef voor Saldiën 27 jaar verboden terrein: hij stond op de lijst van gezochten en riskeerde gevangenisstraf als hij voet op Belgische grond zou zetten. Pas in 1981 werd een door zijn vader ingediend genadeverzoek bij de Koning ingewilligd. Jacques Saldiën: „Lode vertelde me later dat hij zich bevrijd voelde nadat hij België verlaten had, en ik kan dat begrijpen. Het leven was volgens streng rooms-katholieke normen ingericht, en dat paste niet bij hem. Hij was altijd aan het lezen en studeren. Ik kon filosofische gesprekken met hem voeren buiten de katholieke dogma’s om – dat kon ik verder met niemand uit ons gezin.” Op school en vooral thuis, omringd door zijn boeken en de natuur, was Saldiën het gelukkigst. In zijn vrije tijd dichtte hij liever dan dat hij op reis ging: hij werkte decennia lang aan De Wever, een op een Indiaas sprookje gebaseerd epos in archaïsch Nederlands. Na zijn pensionering „kwam hij misschien niet meer op school, maar hij bleef onderwijzen”, aldus oud-collega Harry te Riele: groepjes oud-leerlingen en andere belangstellenden gingen aan Saldiëns werktafel even gemoedelijke als ambitieuze lees- en vertaalprojecten aan. Toen het dagelijks leven hem meer moeite begon te kosten, wierpen oud-leerlingen zich op als mantelzorgers. Op lodesaldien.nl houden ze nu zijn nagedachtenis in stand. In deze rubriek   elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2023/06/30/voor-classicus-lode-saldien-1930-2023-leefden-de-dode-talen-a4168660</guid>
      <pubDate>Fri, 30 Jun 2023 05:27:07 +00:00</pubDate>
    </item>
    <item>
      <title><![CDATA[Gerrit Breteler (1954-2023) was in Friesland een culturele voorziening op zichzelf]]></title>
      <description><![CDATA[<p>In het noordoosten van Friesland is een licht gedoofd. Gerrit Breteler was altijd bezig zo veel mogelijk mensen naar Nes  te lokken met muziek, theater en schone kunst. Naar die ‘donkere hoek’ aan de Waddenzee, zoals hij zei. Hij zong een zelf-gecomponeerd requiem achter de zeedijk,  schreef theatervoorstellingen die in kroegen in de wijde omtrek werden uitgevoerd en portretteerde zijn opdrachtgevers met een zeventiende-eeuws penseel.  In deze rubriek   elk weekeinde  een portret van iemand die recent is overleden. Op 18 mei is Breteler overleden aan hartfalen. Hij was 68 jaar oud en keek ernaar uit nog eenmaal op te treden met zijn zoon Hylke in de Theaterkerk die zijn vrouw Anke Bijlsma in Nes bestiert. Dan had hij er weer gestaan als vanouds, met zijn lange blonde krullen, een geboren Twentenaar die in Friesland met een Iers accent zingt en de zaal meesleept.   Honderden mensen kwamen naar de Theaterkerk om afscheid te nemen, van de commissaris van de koning tot de keur van cultureel Friesland. Het was een late erkenning voor een man die vaak volle zalen trok met zijn muziek en theater, maar die bij leven vaak werd genegeerd door de regionale kranten. „Elke flauwekul krijgt hier een halve pagina”, zegt schrijver en vriend Geert Mak. „Gerrit heel nadrukkelijk nooit. Dat is gek als je waanzinnige bezoekersaantallen trekt.” Op zijn dertiende verhuisde Breteler naar Friesland. Hij ging naar de kunstacademie in Leeuwarden en botste daar met zijn hang naar traditie onmiddellijk met de conventionele opvattingen over moderne kunst. „Hij voelde zich niet altijd serieus genomen”, zegt Bijlsma. „Ze zetten hem weg als een romanticus.” Ondanks dat gebrek aan erkenning heeft hij volgens haar altijd een rotsvast geloof gehad in zijn eigen kunst. „Je moet er wel in geloven, anders moet je er niet gaan staan”, zei hij. Hij studeerde cum laude af. Op zijn heel eigen weg zocht Breteler de tegenkrachten op. „Kritisch”, zei Geert Mak op zijn begrafenis, maar met „een grote gevoeligheid voor zijn omgeving, immense betrokkenheid bij Friesland en een grote liefde voor de Friese taal.”  Als hij geen Ierse liederen zong (hij vertelde graag dat Ieren hem vroegen uit welk deel van hun land hij kwam), dan bracht hij zijn eigen Friese nummers, zoals ‘Lit ús dêrom drinke’ en ‘As it jo wil is’. Die zijn opgenomen in het repertoire van koren in de provincie. Zijn toneelstukken schreef hij in het Fries, in Vondeliaanse alexandrijnen. Die stukken, zoals de trilogie over de kredietcrisis Kredo, Katarsis en Krimp, waren Bretelers reflecties op de moderne crises, maar dan in de vrolijke, volkse vorm van de klucht. „Op zijn beste momenten deed Gerrit denken aan Bredero”, zegt Mak. In 2018 schreef hij de Oerbliuwers naar aanleiding van een column van Heleen Mees, die suggereerde de ontvolking van het platteland een handje te helpen en de bewoners te verleiden naar de Randstad te verhuizen naar betere voorzieningen en meer banen. Breteler stelde zich voor hoe de samenleving van de achterblijvers in het noorden er dan zou uitzien. Zijn dood zal de ontvolking geen goed doen; met al zijn activiteiten was hij een culturele voorziening op zichzelf. Hij koesterde argwaan ten aanzien van de provinciebestuurders, met hun plannen om Friesland op te stuwen in de vaart der volkeren, waarbij het heerlijke platteland moest wijken voor veeteelt-industrieel raaigras of een autoweg die ‘de centrale as’ werd gedoopt. Hij maakte zich boos over de van de Friese werkelijkheid losgezongen plannen voor ‘Leeuwarden culturele hoofdstad 2018’, waarvoor Randstedelijke modernisten werden ingevlogen. „We willen niet gepaaid worden met kunst die voor ons in de hippe achterkamertjes is bedacht”, zei Breteler in NRC Handelsblad. Gesprekken in de huiskamer van de boerderij gingen even gemakkelijk over Nietzsche of Bach als over de uienteelt en het gif dat daarbij wordt gebruikt. En altijd was er een gitaar of accordeon bij de hand, en vrienden die meespeelden en -zongen. „Gerrit was een thuiskunstenaar”, zegt zijn vrouw Anke. „Hij zei: ‘Er gebeurt al zoveel in mijn hoofd, dat ik er niet de hele wereld bij hoef’.” Anke was zijn muze, zagen zijn vrienden. Meer dan de hoofdrolspeelster in zijn stukken was ze zijn klankbord en de onmisbare organisator van de plannen in zijn hoofd. „Zonder Anke zou Gerrit nooit van de grond zijn gekomen, zonder Gerrit was Anke vast ook actrice geworden”, zegt Geert Mak. „Maar Gerrit heeft Anke wel een bepaald leven in getrokken”, zegt zijn vrouw Mietsie Ruiters. Bijlsma richtte in 2016 een oude garnalenfabriek in Moddergat in als podium voor kunst en debat. In 2018 betrok ze een leegstaand kerkgebouw in Nes en maakte er de Theaterkerk van. Breteler had al langer last van zijn hart. Eind 2022 hoorde hij dat er geen genezing mogelijk was en dat hij nog maar kort te leven had. Met een aan bluf grenzend optimisme probeerde hij zo normaal mogelijk door te gaan. Een paar weken voor zijn dood wilde hij nog eens fietsen. Zijn vrouw Anke greep hem als een kind bij de broekband en zo hield ze hem in evenwicht terwijl hij  over de oprit peddelde. Hij stapte voorzichtig af en ze hielp hem naar de woonkamer. Even later hoorde ze hem bellen met een vriend. „Nou, ik ben ook nog wezen fietsen…” Hij troostte zijn dochter Anne-Goaitske, schrijfster van De traanjagers, door te zeggen: „Je kunt me altijd vinden in de muziek van Bach en in de natuur.” Zoon Hylke vertelt dat hij vroeger samen met zijn vader de weidevogels in de buurt registreerde en de nesten telde. Het ging lange tijd steeds achteruit, maar de laatste jaren krijgen boeren subsidie om stukken van hun grond met klaver en bloemen in te zaaien. Vanuit zijn ziekbed in de huiskamer keek Gerrit Breteler uit op het weiland. „Er waren in jaren niet zoveel vogels te zien als in zijn laatste lente”, zegt Hylke.</p>]]></description>
      <guid>https://nrc.nl/nieuws/2023/06/23/gerrit-breteler-1955-2023-was-in-friesland-een-culturele-voorziening-op-zichzelf-a4167980</guid>
      <pubDate>Fri, 23 Jun 2023 05:27:08 +00:00</pubDate>
    </item>
    <item>
      <title><![CDATA[Fotograaf Anna van Kooij (1978-2023) ving de sfeer van een voorstelling ]]></title>
      <description><![CDATA[<p>Op de kleuterschool zat Anna van Kooij graag in haar eentje op de rand van de zandbak te kijken naar haar spelende en rennende klasgenootjes op het schoolplein. Haar juf vond het zorgelijk dat ze zich zo afzonderde en sprak haar vader erover aan. Maar die wist toen al dat zijn dochter er gewoon van hield om van een afstandje anderen te observeren. Dat deed ze ook op straat, volgens haar zus Maria van Kooij. „Anna was als kind altijd aan het kijken. Meer had ze niet nodig. Ze kon zich vermaken op de vierkante centimeter.”  Anna van Kooij werd in 1978 geboren in Laren en groeide op in Huizen en Almelo. Ze was zes toen ze haar eerste camera kreeg, een Agfa Click. Haar ouders, beiden manager in de zorg, stimuleerden hun dochter in haar belangstelling voor fotografie, al moesten er op een gegeven moment wel afspraken gemaakt worden over het aantal rolletjes dat ze per maand mocht volschieten. Zodra dat kon stapte Anna van Kooij over op digitale fotografie. De techniek op zichzelf interesseerde haar niet, ze wilde beelden maken.  Ze ging fotografie studeren aan de kunstacademie in Enschede. Daarna verhuisde ze naar Utrecht, de stad waar ze in haar jeugd al vaak kwam, en waar ze zich buitengewoon thuis voelde. Volgens haar partner Eric Kampherbeek vanwege het links-culturele klimaat, het overzichtelijk-dorpse en de vele podia. Maria van Kooij: „Ze was zó blij met de stad. Zó trots en betrokken.”  Het duurde niet lang voor ze de ‘huisfotograaf’ was van het Utrechtse culturele leven. Twintig jaar lang legde ze met haar camera concerten, theater- en dansvoorstellingen en andere evenementen vast, in zalen, op bijzondere locaties en in de openbare ruimte, zoals bij het internationale dans- en theaterfestival SPRING. Andere vaste opdrachtgevers waren het Tweetakt Festival, Theater Kikker, TivoliVredenburg en het Festival Oude Muziek. Hoewel ze ook elders werkte, onder meer voor theater Frascati in Amsterdam, bleef Utrecht haar thuisbasis. Maria van Kooij: „Iedere Utrechter heeft weleens een foto van Anna gezien.” Eric Kampherbeek, beeldend kunstenaar en fotograaf, kende Anna van Kooij oppervlakkig, via de beroepsvereniging van fotografen, toen ze zeven jaar geleden met haar vader naar een tentoonstelling in Den Haag ging waar ook werk van hem te zien was. Ze had net een chemokuur achter de rug tegen borstkanker.  Kampherbeek: „Om haar gezondheid een boost te geven wilde ze een fietstocht maken naar Rome, vertelde ze. Ik had ook fietsplannen. Haar vader, die net als ik een achtergrond in voormalig Nederlands-Indië heeft, leek het wel een goed idee als we met zijn tweeën zouden gaan.” Ze maakten een paar keer een proeftocht en hebben het er toen op gewaagd, vertelt Kampherbeek. „Verder dan Basel zijn we niet gekomen, want het fietsen in de bergen viel Anna zwaar. Ik vond Anna steeds leuker, maar ik ben slecht in versieren. Op een shabby Franse camping raakte het toch ‘aan’, en we zijn sindsdien bij elkaar gebleven.” Anders dan voor hemzelf, zegt Kampherbeek, was werken in opdracht voor Van Kooij niet iets wat ze puur voor het geld deed. Integendeel. „Op de academie ging haar interesse al uit naar toegepast werken. Dat botste weleens met de ideeën van de docenten, voor wie autonome kunst het enige was wat er echt toe deed.” Binnen dat werken-in-opdracht was Van Kooij uiterst autonoom en doelgericht. Ze benaderde zelf de gezelschappen en culturele instellingen waar ze graag voor wilde fotograferen en zorgde ervoor dat ze een vaste waarde werd. Toen Simon van den Berg, hoofdredacteur van de Theaterkrant, voor het eerst foto’s zag van Van Kooij, vielen die hem meteen op. „De meeste theaterfotografen concentreren zich louter op de productie. Ze fotograferen tijdens een doorloop, zonder publiek, om wat er op het toneel gebeurt zo goed mogelijk in beeld te brengen. Anna deed dat ook, maar ze ving tegelijkertijd de setting, de hele theatersituatie.”  Cobie de Vos, interim-manager in de cultuursector, werkte geregeld samen met Van Kooij. Zij zegt: „Anna fotografeerde meestal tijdens een voorstelling, tussen de hoofden van de toeschouwers door. Op haar foto’s keek je als het ware door de ogen van het publiek naar het podium. Daardoor was het alsof je er zelf bij was geweest. En ze wist altijd perfect de sfeer te vangen.” Van den Berg: „Juist aan Anna’s foto’s zie je de ontwikkeling van het theater van de afgelopen twintig jaar: het werd steeds interactiever, met het publiek als mede-maker. Anna had een uitstekend oog voor het theater buiten de bühne.” Haar foto’s waren vrolijk en lichtvoetig, zegt Kampherbeek. „Anna wilde laten zien hoe mooi de wereld was.” Maria van Kooij: „De kostuums, de decors, het visueel-aantrekkelijke, maar ook de emoties, de sfeer en de gedrevenheid van de makers, dat was waarom Anna zo graag podiumkunst en klassieke concerten in beeld bracht. Ze hield veel van muziek, theater en dans, ook van de meest experimentele uitingsvormen.” Een foto die Van den Berg meteen voor de geest komt, is door Van Kooij gemaakt in 2007 tijdens de performance ‘U bevindt zich hier’ van theatermaker en beeldend kunstenaar Dries Verhoeven. Bezoekers werden binnen een grote ruimte ieder naar een eigen hokje geleid, waar ze op een bed via een spiegel aan het plafond zichzelf en de andere bezoekers zagen liggen. „Precies in het midden van de foto staat Anna zelf, met haar camera, gespiegeld in het plafond. Héél klein, maar toch. Een fotograaf hoort natuurlijk eigenlijk buiten beeld te blijven. Dat maakt het speels.” Normaal wist Van Kooij zich als fotograaf juist bijzonder goed onzichtbaar te maken. Schoenen uit, in zwarte kleren, om maar niet op te vallen. Cobie de Vos: „‘Alsof ze zweefde over het tapijt van het theater’, zo omschreef een dramaturg haar manier van werken. Ze ging als het ware op in de voorstelling. Uiterst geconcentreerd en voortdurend met de camera voor haar gezicht, kijkend door de zoeker, wist ze precies hoeveel stappen ze nog naar voren kon doen om niemand te storen.”  Bij het SPRING-festival vorige maand, Anna was kort daarvoor overleden aan de gevolgen van borstkanker, die voor de tweede keer was teruggekeerd, was er een ‘vreemde’ fotograaf aan het werk. De Vos: „Wat doe jij daar, dacht ik, hier hoort Anna te staan.” In deze rubriek   elk weekeinde  een portret  van iemand die recent is overleden. 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/06/15/fotograaf-anna-van-kooij-1978-2023-ving-de-sfeer-van-een-voorstelling-a4167299</guid>
      <pubDate>Thu, 15 Jun 2023 05:27:08 +00:00</pubDate>
    </item>
    <item>
      <title><![CDATA[Skaten bleek een goede manier om de demonen uit zijn verleden te bestrijden]]></title>
      <description><![CDATA[<p>Zwart wielerpetje. Spiegelende zonnebril. Een fluorescerend trainingsjackie. En daaronder  de  string –  zilverkleurig, of  zwart, of groen  – en die lange blote benen, gespierd en glanzend. Voor wie in de jaren negentig en  nul  in Amsterdam woonde, was hij een vast onderdeel van het straatbeeld: de stringskater. Ook wel ‘de skater met de reetveter’ genoemd. Vooral ’s ochtends heel vroeg zag je hem langszwieren, als de  straten  rustig waren en de kruispunten verlaten. Óók in hartje winter, want de stringskater liet zich niet afschrikken door de vrieskou. Hoogstens vette hij zijn billen en benen  in met vaseline. Zijn naam was Henri Pronker, maar dat wist  niemand. Toen zijn dood vorige week bekend werd, volgde een vloedgolf aan melancholisch getoonzette reacties op sociale media en bij Het Parool, dat zijn overlijden – en naam – bekendmaakte. De stringskater werd gevierd als symbool van een vrijgevochten, tolerant Amsterdam dat niet meer bestaat. Een stad waarin niemand opkeek van een  man met glimmende blote billen. Een stad ook waarin andere paradijsvogels een natuurlijk thuis hadden, zoals muzikant Wally Tax, kunstenaar Viktor IV of  ‘levend kunstwerk’ Fabiola. Iedereen kende  Henri Pronker, maar slechts weinigen  wisten wie hij werkelijk was. Hij was, in de woorden van zijn zus Eveline, „een nauwelijks te doorgronden mens”. Ook op zijn uitvaart, afgelopen dinsdag in de Mozes en Aäronkerk aan het Waterlooplein, werden slechts flarden zichtbaar van de man achter de string. Duidelijk is dat hij een  traumatische jeugd had, die  hij de rest van zijn leven met zich mee zou dragen. Zus Eveline sprak tijdens de afscheidsmis over het „gitzwart verleden” dat ze met elkaar deelden. Hun moeder overleed toen zij vier jaar oud was en Henri zeven, „en daarna waren we overgeleverd aan de grillen van een heks”.  Pronker kwam in zijn twintiger jaren naar Amsterdam. Het skaten bleek een goede manier om de demonen uit zijn verleden te bestrijden. Eind jaren tachtig  dook hij voor het eerst op in zijn karakteristieke outfit. Hij wilde „gezondheid en kracht” uitstralen, vertelde hij in 1992 in het tv-programma Paradijsvogels. De keuze voor de string was een esthetische: zo leken zijn benen langer. Zijn grootste droom, zo zei hij,  was om een reus van 2,20 meter te worden – en dat ging hem lukken ook. „De reden dat ik niet gegroeid ben, was dat ik mezelf niet accepteerde.”   Hij at gezond, gebruikte geen drugs, dronk nauwelijks of geen alcohol en besteedde veel tijd aan zijn lichaam. Een gemiddelde dag begon met drie uur skaten door Amsterdam, gevolgd door een voedzame maaltijd. „Veel muesli, met soya, wat melk erbij. Daarna slapen. En dan weer fitness.” Hij toonde een kamer waar hij alle potjes met voedingssupplementen bewaarde die hij tot zich had genomen: het waren er honderden. Rond de eeuwwisseling mengde Henri Pronker zich  in de Amsterdamse skategemeenschap, die op dat moment booming was. Hij rolde regelmatig mee in   de Friday Night Skate, een tocht die sinds 1997 iedere vrijdagavond om half negen vertrekt vanuit het Vondelpark. Hij ging ook mee op langere  tochten in de omgeving van Amsterdam, vertelt Bob Maas, die hem in die jaren leerde kennen. „Als jongere skater keek ik echt tegen hem op.” Maas ontdekte dat achter de gesoigneerde blotebillenskater een intelligent, belezen mens schuilging. „Hij wist ontzettend veel van alternatieve geneeswijzen en kon daar uitgebreid  over vertellen.” Maar net zo goed kon Pronker zich verliezen „in verhalen die door gewone stervelingen niet te volgen waren. Ook ik moest regelmatig een pootje bijtrekken om hem te begrijpen.”    Een jaar of vijftien geleden  verdween de stringskater  uit het straatbeeld. Aan Parool-journalist Marjolijn de Cocq, die hem in 2014 wist te strikken voor een (anoniem) gesprek, vertelde hij waarom. De drukte en vieze  lucht in de stad hadden hem doen besluiten uitsluitend nog heel vroeg door Amsterdam te  skaten. De Cocq: „Dan stonden de stoplichten uit en kon hij lekker doorrijden. En er was veel minder uitstoot van het verkeer.”   Maar de belangrijkste reden  was een andere: de afnemende  tolerantie in Amsterdam. Steeds vaker werd Pronker  op straat  lastiggevallen en uitgescholden, zegt ook Bob Maas. „Hij voelde zich steeds minder vrij om te zijn wie hij was.” Zelf heeft hij het ook meerdere keren aan den lijve ondervonden als hij met een groep in ‘gewone’   outfit reed. „Jongens op scooters en in auto’s die je  voor van alles en nog wat uitmaken of op de groep proberen in te rijden. Rijd je dan alleen en in een string, zoals Henri,   dan ben je een prooi.” Die afgenomen vrijheid en tolerantie, zegt Maas, „zouden wij ons als stad en samenleving ernstig moeten aantrekken.” Dat de stringskater verdween, wilde  niet zeggen dat Henri Pronker niet meer op straat kwam. Integendeel. Alleen, zonder zijn kenmerkende outfit zag hij er heel anders uit: onder het petje bleek een onstuimige bos  blond haar te schuilen. De Amsterdammers die hem niet meer zagen skaten, zijn hem vermoedelijk   talloze malen op straat tegengekomen – zonder dat ze het doorhadden.      Zijn laatste levensjaren waren moeilijk. Hij was eenzaam: vrijwel iedere dinsdag schoof hij – als niet-dakloze – aan bij het  daklozenrestaurant van de Mozes en Aäronkerk, op zoek naar gezelschap en conversatie. De coronapandemie beroofde hem van zijn ritme en contacten buitenshuis. Meer dan ooit had hij last van  angsten en depressies.  Journalist De Cocq hield altijd   contact met hem – of liever gezegd: hij met haar. Tegen mensen die hij enigszins nabij liet komen, zegt ze, kon hij dwingend, wispelturig en egocentrisch zijn. „Maar hij had ook iets liefs, weerloos en ontwapenends. Toen ik vertelde dat mijn zoontje dol was op landkaarten, kwam hij aanzetten met stapels atlassen, die hij uit de straatbibliotheekjes in de stad  haalde.”     Anderhalf jaar geleden werd duidelijk dat hij kanker had. Ongeneeslijk. Dat was extra moeilijk, want Henri Pronker geloofde  dat hij onsterfelijk was – of   in ieder geval dat hij vier- of vijfhonderd jaar oud zou worden. „Ik ben van mening dat doodgaan helemaal niet hoeft”, vertelde hij voor de camera van  Paradijsvogels. „Het  doodgaan komt van het menselijk denken vandaan. Als men denkt: ik ga dood, dan gaat men dood.” De Cocq: „Dat hij zou sterven, heeft hij altijd ontkend.”    In die zin was het  gepast dat hij, ook al geloofde hij niet in God, een traditionele afscheidsmis kreeg. Met wijwater, wierook en het Onze Vader werd Henri Pronker het eeuwige leven in geleid. In deze rubriek   elk weekeinde  een portret van iemand die recent is overleden.</p>]]></description>
      <guid>https://nrc.nl/nieuws/2023/06/08/skaten-bleek-een-goede-manier-om-de-demonen-uit-zijn-verleden-te-bestrijden-a4166691</guid>
      <pubDate>Thu, 8 Jun 2023 05:27:08 +00:00</pubDate>
    </item>
    <item>
      <title><![CDATA[John Helstone (1944-2023): violist met een fabelachtige strijkarm]]></title>
      <description><![CDATA[<p>Niet veel mensen kenden zijn naam, en zo leek hij het ook te willen. Hij was te bescheiden om beroemd te worden. Toch was John  Helstone (1944-2023) een vioolgrootmeester die ruim dertig jaar op het hoogste niveau in Nederland gespeeld heeft. Wie tussen 1975 en 2005 naar het Rotterdams Philharmonisch Orkest ging, heeft hem absoluut zien zitten: plaatsvervangend concertmeester, de enige zwarte musicus in een nagenoeg wit orkest. In deze rubriek   elk weekeinde  een portret  van iemand die recent is overleden. ‘Johnny’ speelde viool sinds zijn achtste. „Ik vond het heerlijk. Het was gewoon een spelletje voor me”, zei hij in een interview in het AD in 1969.  Vriendin Henna Polak (84) weet het moment dat ze hem  voor het eerst zag spelen nog goed. Zij was 17, „en hij was 11, in Paramaribo. Hij speelde zo gevoelig, zo zuiver voor een jongetje van 11. Ik was tot tranen geroerd. Hij was destijds echt al de leider van het jeugdorkest daar.” Maar hij genoot niet van zijn leven in zijn geboortestad Paramaribo, zou hij haar veel later vertellen. „Hij was een donker jongetje in de koloniale tijd. Hij werd vreselijk gediscrimineerd door zijn lichtere collega’s, die niet konden uitstaan dat hij zo goed was. En zijn buren vonden het vreselijk dat hij en zijn broer, die cello speelde, de hele dag repeteerden. Hij werd gepest en nageroepen. Dat heeft John allemaal moeten meemaken. Daardoor werd hij een gesloten jongetje. Hij was heel blij toen hij die beurs kreeg om in Nederland te gaan studeren.” Helstone studeerde bij violist Jo Juda op het Conservatorium van Amsterdam af met een Prix d’Excellence. Na finalist te zijn geweest in het Oskar Back-concours, de belangrijkste Nederlandse wedstrijd voor jong viooltalent, van 1969 (die hij niet won, volgens de verslaggevers van de Volkskrant en het AD destijds een discutabele uitslag), ging hij naar New York om verder te studeren aan Juilliard.  Toen het Rotterdams Philharmonisch Orkest daar in 1975 op tournee was en een proefspel organiseerde, deed Helstone een poging. Edo de Waart, destijds chef-dirigent van het orkest, riep de andere orkestleden uit het zwembad. „Jullie moeten nú komen luisteren, er zit hier iemand auditie te doen, zo ongelofelijk perfect, dat heb je nog nooit meegemaakt”, zou De Waart gezegd hebben. Een „aardige vent” was hij bovendien, dat schreef De Waart dat jaar in NRC.   Het was Stephen Tjon (54), oud-leerling van Helstone, die de anekdote memoreerde op de begrafenis: „Over muziek praten, muziek analyseren, en spelen; alles waar elke violist moeite mee heeft, leek hem zo makkelijk af te gaan.” Op oude video’s van het Rotterdams Philharmonisch Orkest valt Helstone inderdaad op: zijn strijktechniek is opvallend snel en licht. „John had een fabelachtige strijkarm. Hij vliegt met zijn stok, als een Formule 1-coureur die door de bocht scheurt, maar er toch perfect op blijft liggen.” Noëmi Bodden, die in 1993 collega-eerste-violist bij het Rotterdams Philharmonisch Orkest werd, herinnert zich dat ook. Ze bouwde een sterke band met hem op. „We kookten soms voor elkaar, en dan namen we de hele wereld door. Concerten vergeleek hij met een tenniswedstrijd. En dan niet het strijdgedeelte, maar de psychologie van de voorbereiding en het omgaan met tegenslagen. Ik had dat nooit gehoord, iemand die musiceren vergeleek met sport. John was intelligent. Hij sprak niet veel, maar als hij sprak, zei hij wijze dingen. Ik denk bij het vioolspelen nog vaak: ‘hoe zou John dit doen?’ Van sommige mensen hoef je geen les te hebben gehad om te weten wat diegene tegen je zou zeggen.” Helstone was geen vaste docent aan het conservatorium. Wel gaf hij thuis in Hillegersberg privéles, volgens Polak alleen aan mensen die hij de moeite waard vond. Tjon gaf hij altvioolles, een instrument dat Helstone ook beheerste: „Hij was een integere, warme docent. Streng, maar niet vals of sadistisch, zoals andere muziekleraren dat kunnen zijn. Een probleem aanwijzen kunnen de meeste docenten wel, John kon ook feilloos de oorzaak vinden en ter plekke een oefening verzinnen om het op te lossen.” Les gaf Helstone in een grote kamer waar hij ook yoga beoefende. „Vol muziekboeken en filosofieboeken. En schaakboeken natuurlijk. In zijn woonkamer stond altijd een schaakspel klaar.” Schaken was Helstones derde grote levensbezigheid, naast roken. Werd er in het Rotterdams Philharmonisch Orkest even niet gespeeld, dan zat Helstone met zijn medeviolist Lucian Mihailescu in de kantine te schaken. Hij bleef tot zijn dood lid van een schaakclub.   John Helstone droeg de naam van zijn oudoom, de Surinaamse componist Johannes Nicolaas Helstone. Onder andere dat bracht hem ertoe fervent klassieke muziek van Surinaamse componisten te verzamelen. De zoon van Henna Polak, pianist Roderigo Robles de Medina (59), was een van de musici die Helstone op muziekavonden vroeg om die muziek te spelen. De Medina: „Hij nam dat uiterst serieus. Die muziek moest góéd worden uitgevoerd, hij vond het geen liflafjes voor amateurs.” Die regel liet Helstone ook gelden voor zichzelf. „Op den duur vond hij zichzelf niet goed genoeg. Het was voor hem het allerhoogste niveau, of niets.” Polak: „Ontdekken dat hij het niveau niet meer had, heeft hem veel pijn gedaan.” Polak herinnert zich hoe goedlachs Helstone was, als ze samen Surinaamse films keken. Maar wie je ook over John Helstone spreekt, de typeringen die opkomen zijn: bescheiden, integer, zeer correct communicerend, heel benaderbaar. Bodden: „Niemand vond het gek dat hij geen afscheid wilde bij zijn pensioen. John wilde geen aandacht.” De Medina: „Maar zo gesloten als hij leek als mens, zo open was hij als hij viool speelde.” Zelfs als docent was hij bescheiden, herinnert Tjon zich: „John vroeg 25 gulden voor een les, minder dan de helft van wat andere docenten vroegen. Mits je het kon betalen. Kon je dat niet, dan was minder ook goed. Er moest íéts tegenover staan vond hij, maar dat bedrag mocht een symbolische gulden zijn. Zo was hij. Hij had een ongelofelijk groot hart.”  Helstone had zonder twijfel genoeg talent voor een grote solocarrière. Zelfs vioollegende David Oistrach bewonderde hem eind jaren zestig om „zijn uitgesproken muzikaliteit, grote technische vermogens, innerlijke temperament en edele smaak”. Was het alleen zijn bescheidenheid die hem van een solistenbestaan afhield?  Tjon denkt dat zijn geschiedenis in Suriname en zijn kleur heeft meegespeeld: „Op een tour door Duitsland kreeg hij complimenten: ‘wat was het toch bijzónder dat iemand van uw kleur ónze klassieke muziek zo goed aanvoelt.’ Dat heeft hij altijd onthouden.” Bodden: „Het moest bij John over muziek gaan, en de innerlijke mens. Niet over uiterlijkheden.” Polak: „Hij is in Nederland gelukkig goed terechtgekomen. Hij was heel populair bij het Rotterdams Philharmonisch. Hij was een topper, echt waar. Suriname mag trots op hem zijn.” Bescheiden bleef Helstone tot zijn laatste dag. De Medina: „Ik heb hem een dag voor zijn dood nog gesproken. Hij belde me op, vroeg hoe het ging, ‘nou prima, met jou?’ – ‘ja het gaat’, zei hij. Hij vertelde dat het Concertgebouw plannen heeft om eindelijk een opera van zijn oudoom, Het Pand der Goden, op te voeren. Iets wat John dolgraag wilde. We hadden het over de toekomst.” Een dag later overleed hij, op 6 april, 78 jaar oud. „Ik denk dat hij dat wist, toen hij belde.” 
		Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is</p>]]></description>
      <guid>https://nrc.nl/nieuws/2023/05/31/john-helstone-1944-2023-violist-met-een-fabelachtige-strijkarm-a4165997</guid>
      <pubDate>Wed, 31 May 2023 05:27:08 +00:00</pubDate>
    </item>
    <item>
      <title><![CDATA[David Fontijn (1971-2023): een rebel van de zachtaardige soort]]></title>
      <description><![CDATA[<p>Op de dag van het laatste afscheid van archeoloog David Fontijn wierpen zijn studenten een grafheuvel op. De bouw was al gepland, maar de studenten kozen er bewust voor die dag te beginnen. Als eerbewijs aan hun te vroeg overleden professor.  Fontijn, zeggen zijn vrienden en collega’s, was niet alleen een briljante archeoloog, hij was ook een bijzonder mens en een trouwe vriend. Na zijn dood zeiden velen op sociale media dat hij niet alleen een belangrijke rol had gespeeld bij hun studie en archeologische carrière, maar ook in hun ‘gewone’ leven. Onzekere studenten had hij bijvoorbeeld het juiste zetje in de rug gegeven door ze aandacht te geven, door ze te stimuleren en door ze het gevoel te geven dat ook zij er mochten zijn.  „Het klinkt een beetje corny, maar David was een soort Jedi Master,” zegt Luc Amkreutz, conservator prehistorie van het Rijksmuseum van Oudheden en net als Fontijn een grote fan van Star Wars. „Mij heeft hij geholpen door mijn copromotor te worden en mijn promotieonderzoek, dat door een inhoudelijk conflict met mijn promotor was vastgelopen, weer vlot te trekken.”   Fontijn, geboren en getogen in Schipluiden, Zuid-Holland, wist al op vierjarige leeftijd dat hij archeoloog zou worden. Daarmee trad hij uit de voetsporen van zijn vader, die civiel ingenieur aan de TU Delft was, en zijn moeder, die vioolles gaf. Na de middelbare school in Delft en het lidmaatschap van de NJBG (Nederlandse Jeugdbond ter Bestudering van de Geschiedenis) ging hij in Leiden prehistorische archeologie studeren.  „In 1992 hebben we elkaar leren kennen”, vertelt archeoloog en beste vriend Ruurd Kok. „Tijdens het zetten van boringen in een weiland in Midden-Delfland begonnen we te praten, en we zijn nooit uitgepraat geraakt.” Vaste locatie voor goede gesprekken was jarenlang het Leidse café De Uyl van Hoogland. „We hadden er ook een vaste tafel, die toevallig altijd vrij was.” De twee boezemvrienden spraken volgens Kok over „van alles”, maar twee thema’s keerden steeds terug: oorlog en vrouwen.  „We waren allebei niet militaristisch, maar wel geïntrigeerd door de vraag wat geweld en gewapende conflicten met ons als mens doen. Zo hadden we een keer wat David later The Memorable Sword Discussion zou noemen. De hele avond hebben we geboomd over wat de uitvinding van het zwaard heeft betekend, toen de vijand op armlengte kwam en je hem in de ogen moest kijken.”  Wat vrouwen betreft gingen de gesprekken in het begin over „hoe de man als sukkel zich tot hen dient te verhouden”. Toen Kok en Fontijn gesetteld en getrouwd waren – Fontijn met Monique, die hij al bij de NJBG had leren kennen – werden de eigen opgroeiende en volwassen wordende dochters hun terugkerende onderwerp.  Als archeoloog is Fontijn internationaal bekend geworden met zijn (promotie)onderzoek naar deposities van bronzen voorwerpen in de Bronstijd. Hij stelde vast dat in Europa tussen 2300 en 800 voor Christus mensen bewust kostbare bronzen voorwerpen, zoals zwaarden, in moerassige gebieden offerden en achterlieten. Op deze ‘irrationele’ manier creëerden ze nieuwe sociale waarden. Met zijn onderzoeken won hij prijzen en haalde hij nationale en Europese beurzen binnen. In 2016 sprak hij als hoogleraar Archeologie van Vroeg Europa zijn oratie uit.  Daarmee trad hij toe tot het academische establishment. „De apenrots, zoals hij het noemde,” vertelt Maikel Kuijpers, vroeger student van Fontijn en de laatste jaren collega aan dezelfde universiteit. „David was een rebel van de zachtaardige soort. Hij was tegen het huidige systeem van onderzoeksfinanciering, ook al werden zijn aanvragen altijd gehonoreerd. Het geld dat hij won na zijn uitverkiezing als ‘beste docent’ besteedde hij aan een experiment voor mijn masterscriptie: het gieten van bronzen zwaarden. Hij heeft me vooral geleerd dat wetenschap teamwerk is en dat je ook zonder ellebogenwerk carrière aan de universiteit kunt maken.”   Tegelijkertijd liep Fontijn niet weg voor wat hij zag als zijn academische verantwoordelijkheid. Kuijpers: „Hij vervulde verschillende bestuursfuncties binnen de faculteit. Maar onder het pak, dat hij zich daarvoor had laten aanmeten, droeg hij een T-shirt van David Bowie of Star Wars.”  Fontijn had ook een leven buiten de archeologie. Hij las veel literatuur en stilde zijn honger naar andere kennis met bijvoorbeeld een boek over kwantummechanica. In 2014 pakte hij als tegenwicht voor het bestuurswerk zijn basgitaar weer op. Na de punkmuziek uit zijn jeugd bekwaamde hij zich nu in funk en jazzrock à la Level 42 en Marcus Miller, weet zijn muziekdocent Iwan de Reus. „We dachten hetzelfde over lesgeven en doceren: leerlingen en studenten moet je niet te veel bij het handje nemen, je moet ze zelf laten denken, zodat ze onafhankelijk worden.”  Fontijn heeft hem ertoe gezet om eindelijk dat gedroomde eigen album te maken. „Het eerste nummer is aan hem opgedragen. Een ruwe eerste versie heb ik hem nog kunnen laten horen.” Vorig jaar oktober stuurde Fontijn vrienden en collega’s een e-mail om te zeggen dat hij spoedig zou sterven. Hij sloot af met enkele filosofische woorden van Cicero: „Non nobis solum nati sumus, we zijn niet alleen voor onszelf geboren.”  Hij wist al lang dat hij niet oud zou worden. Een infectie aan zijn hartkleppen, opgelopen tijdens zijn studie bij een opgraving in Syrië, had zijn verdere leven blijvend beïnvloed. Hij heeft er nooit over geklaagd. Tot op het laatst bleef hij zich laven aan boeken en gesprekken met vrienden en speciaal ingevlogen buitenlandse collega’s. „Helaas is het niet meer gelukt om een Engelstalig boek over de Bronstijd af te maken”, zegt Kuijpers. „Dat zullen wij nu doen.” Afgelopen februari kon Fontijn vanuit een stoel nog wel een familieconcert geven, met in de band zijn jongste dochter, De Reus en diens zoon. Hij op z’n bas, als verbindingsstuk tussen ritme en melodie.  In deze rubriek   elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2023/05/25/david-fontijn-1971-2023-een-rebel-van-de-zachtaardige-soort-a4165575</guid>
      <pubDate>Thu, 25 May 2023 05:27:09 +00:00</pubDate>
    </item>
    <item>
      <title><![CDATA[Gerrit Poels, alias de Tilburgse ‘Broodpater’, stond één uur ’s nachts op om stiekem brood te bezorgen ]]></title>
      <description><![CDATA[<p>De schaterlach van welzijnswerker Gerrit Poels kon je horen wanneer „de autoriteiten weer idioot deden”, zegt zijn vrouw Angelique Poels. „Dan gaf hij niet meteen commentaar, maar begon hij eerst heel hard te lachen.” Bijvoorbeeld wanneer iemand die hij bijstond eerst door een administratieve rompslomp moest om een voorziening te krijgen van de gemeente. Als je nú hulp nodig hebt, moet je nú hulp krijgen, vond Poels. Volgens dat devies is hij zelf altijd te werk gegaan. De Tilburgse Poels, ook wel bekend als ‘Pater Poels’ – hij was een uitgetreden priester – runde tot 1990 een crisisopvanghuis voor dak- en thuislozen. Iedereen kon gewoon in- en uitlopen; er waren slechts basale regels. Na 1990 werd Pater Poels de ‘Broodpater’. Hij bezorgde, tot zijn 88ste, door heel Tilburg gratis brood bij mensen die het nodig hadden. Dat deed hij ’s nachts, zodat de hulpbehoevenden zich niet hoefden te schamen. In zijn boek over Poels uit 2009, Een dwaas bestaan, beschreef Arjan Broers het strakke schema van de Broodpater. Zeven dagen per week ging hij ’s avonds om half zeven naar bed. Om één uur ’s nachts stond hij op. Dan hing hij zijn fiets vol met tassen brood en fietste hij urenlang door Tilburg om de tassen aan deurknoppen van huizen te hangen. Daarna haalde hij bij de bakker overgebleven brood op voor de volgende nacht, om dat vervolgens thuis te gaan sorteren. Poels groeide op in Berg en Dal, nabij Nijmegen, in een arm gezin met zeven kinderen. Zijn vader was dorps-agent en erg streng voor zijn kinderen. „Voor de oorlog en in de oorlog was er geen ontkomen aan de wil des vaders”, zei Poels in 2014 in een interview met producent/regisseur Joost Van Der Werf. „En die wil was: als je goed kon leren, zou je pater, broeder of zuster worden.” Zo geschiedde. Als twaalfjarig jongetje werd Poels naar Tilburg gestuurd en ging daar in de leer bij de Missionarissen van het Heilig Hart, een congregatie binnen de Rooms-Katholieke Kerk. Hij had daar vreselijke heimwee naar huis. En ook hier was het regime streng. Poels kon er slecht tegen. „Aan het einde van het noviciaat kreeg ik een horloge van mijn ouders”, vertelt hij in Een dwaas bestaan. „Ze moeten er lang voor gespaard hebben, want ze waren zo arm als Job. De volgende morgen moesten we onze cadeaus laten zien aan de nieuwe overste, en hij besliste wat we mochten houden. Ik moest dat horloge achterlaten, hij stuurde het naar mijn ouders terug. Onbegrijpelijk.” In 1954 werd Poels priester, om vervolgens Nederlands te gaan doceren aan het kleinseminarie. In de loop van de jaren zestig hoorde hij van een kennis dat er in Tilburg een hulpcentrale in oprichting was. Daar wilde hij zich graag voor inzetten. Dat deed hij dermate dat hij er bij de opening in 1968 al de leiding over had. Een jaar later trad hij uit als priester. Hij vond dat de kerk dichter bij de mensen moest staan. De hulpcentrale groeide uit tot het crisisopvangcentrum Huize Poels. Het was een onprofessionele organisatie, zonder vergunningen, subsidie, ondernemingsplan. „We hadden geen vergaderingen, er werd niks besproken, er was geen beleid”, zegt Hans Opbroek, die jarenlang het directeurschap met Poels deelde. Dat was typisch Poels: van autoriteit en bureaucratie moest hij niets hebben. De mensen konden zonder beter geholpen worden. Iedereen was altijd welkom in Huize Poels: verslaafden, slachtoffers van huiselijk geweld, psychiatrische patiënten. „Hij stond onvoorwaardelijk klaar voor alle mensen die om welke reden dan ook dakloos waren”, zegt Opbroek. „Dat was voor ons soms lastig. Had je net met zeven kleuren stront in je broek iemand buitengezet vanwege wangedrag, begon je ’s ochtends aan een nieuwe dienst en was-ie weer opgenomen. Het was voor ons niet altijd makkelijk om de filosofie van Poels helemaal te snappen en te doorleven. Het heeft me jaren gekost om me die eigen te maken, maar ik had er altijd enorm veel bewondering voor.” Pleegdochter Nienke Poels: „De mensen komen niet voor niks, dacht hij altijd.” Poels nam in 1990 afscheid van Huize Poels, toen het moest verhuizen naar een andere locatie het opvangcentrum uit zijn jasje groeide. Ook kwamen er gaandeweg meer regels en bureaucratie om de hoek kijken. Daar moest Poels niets van hebben, dus ging hij als Broodpater mensen op een andere manier helpen. Waarom Poels zo graag wilde helpen, wist hij zelf ook niet zo goed. Dochter Nienke zegt dat hij een „gevoelige man” was. Zelf zei hij altijd dat hij dacht dat het misschien door zijn eigen „deuken” kwam, waardoor hij begreep hoe machteloos en verdrietig mensen zich konden voelen. Eén van die deuken liep hij op toen hij zich zo ontheemd voelde bij de missionarissen. Een andere liep hij op in de Tweede Wereldoorlog. „Wat hij toen heeft gezien heeft zo’n indruk op hem gemaakt. Daar heeft-ie heel zijn leven last van gehad”, zegt zijn vrouw Angelique, met wie hij zes pleegkinderen grootbracht. „Tijdens het bombardement op Nijmegen heeft hij plat op straat gelegen. En voor zijn huis in Berg en Dal werden de lijken opgestapeld.” In Nijmegen en omgeving werd in 1944 zwaar gevochten tijdens Operatie Market Garden, een geallieerd offensief tegen de Duitsers. De studenten van de missionarissen waren vanwege de operatie tijdelijk naar huis gestuurd.  De rest van zijn leven heeft Poels in Tilburg gewoond. Pater Poels was daar bekend en geliefd. „Hij was innemend en intelligent”, zegt Johan Willemse, die coördinator was bij Huize Poels. „Een echte taalvirtuoos ook. Over de bewoners zei hij eens: ‘Niet alle aardbeien gaan naar de veiling.’ Als buitenstaanders dat soort uitdrukkingen hoorden, konden ze weleens schrikken. Maar de bewoners zelfs wisten dat het een grap was, of relativerend bedoeld.” Hoewel Poels een ontzettend lieve man was, kon hij volgens Willemse „keihard grenzen stellen”. Als hij bijvoorbeeld zag dat iemand dronken een vrouw lastigviel in huis, dan zette hij ’m gewoon op straat. „Maar het was nooit een definitief afscheid.” In deze rubriek   elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2023/05/20/gerrit-poels-alias-de-tilburgse-broodpater-stond-een-uur-s-nachts-op-om-stiekem-brood-te-bezorgen-a4165135</guid>
      <pubDate>Sat, 20 May 2023 05:27:09 +00:00</pubDate>
    </item>
    <item>
      <title><![CDATA[Lies Oosterveld (1957-2023): perfectionistisch vormgeefster van het laatste afscheid ]]></title>
      <description><![CDATA[<p>„Life’s a bitch and then you die”, stond boven de overlijdensadvertentie van Lies Oosterveld. Weinig 65-jarigen worden uitgeluid met een aan een hiphopnummer ontleende regel, maar in haar geval paste het. Bij de afscheidsceremonies die ze als uitvaartverzorger mee vormgaf meed Oosterveld liefst de clichés. Een vaarwel moest passen bij de overledene. Dan was niets te gek.  Daar kwam bij dat Oosterveld  de afgelopen decennia graag naar gangstarap luisterde. Veel van de popidolen uit haar jeugd vond ze blasé geworden, drukker met het onderling uitwisselen van topmodellen dan met muziek. In hiphoppers herkende ze de rauwe en dwarse kant die ze zelf ook had. Oostervelds wortels lagen deels aan de andere kant van de wereld. Haar vader en moeder leerden elkaar kennen in de jaren van de Indonesische Onafhankelijkheidsoorlog (1945-1949). Hij was een van de tweehonderdduizend jonge Nederlanders die werden uitgezonden. Zij had een Indische achtergrond en een beroemde vader, Willem Walraven, een literator/journalist die scherp schreef over de Europeanen in Nederlands-Indië en de maatschappelijke verhoudingen daar.  Na de soevereiniteitsoverdracht kwam het echtpaar op de Veluwe in een pension terecht. Vader werd rijexaminator op de kazerne in Blerick. Moeder werd huisvrouw. Hun eerste kind werd nog op Java geboren. Lies kwam in 1957 in Venlo ter wereld. Als kind ontpopte Oosterveld zich als „een vlijtig Liesje, dat altijd in de weer was”, weet dochter Jill van gesprekken met haar moeder. „Lief en zorgzaam. Tegelijkertijd opstandig en kritisch, zeker als ze onrecht zag. Misschien had ze die trekken  van Willem Walraven  meegekregen.” Rebelleren hoorde ook bij de tijdgeest. „Al op haar vijftiende ging ze naar een van de ruigste kroegen van Venlo. Daar stond ze haar mannetje. Mensen waren eerder bang voor haar dan zij voor hen.” Oosterveld ging na haar middelbare school in de zorg werken. Op die manier maakte ze kennis met het mortuarium van het Venlose ziekenhuis. Dat leek haar wel wat, maar men vond haar te jong voor die plek. Later ging ze er alsnog werken. „Haar relatie met de dood had iets dubbels”, legt haar dochter uit. „Enerzijds was ze er bang voor, anderzijds wilde ze de dood begrijpen en zich ermee verzoenen.” Door het overlijden van Oostervelds vader in 1997 ontstond bij haar het idee om zelf uitvaartondernemer te worden. „Ze vond de uitvaart te standaard. Dat kon ze zelf beter, was haar idee. De uitvaart van haar eigen moeder in 1999 was de eerste die ze leidde.” Het laatste afscheid kreeg in het nieuwe millennium steeds vaker een persoonlijker karakter. Oosterveld liep voorop bij die ontwikkeling. „Weg van het saaie, onpersoonlijke wilde ze, weg van de grijze muizen met hoge hoeden en de slappe koffie met cake. Nabestaanden kregen te horen vooral hun wensen kenbaar te maken. Ze kon alles regelen, zei ze dan. Alleen aan spijt achteraf viel niets meer te doen. Haar perfectionisme  was te zien tot in de kleinste details. Ze was obsessief met haar vak bezig, ging gekapt en met make-up slapen, zodat ze elk moment kon uitrukken.” Rhea Strik leerde Oosterveld kennen bij de uitvaart van haar vader in 2013. „We wilden een bijzonder afscheid en kregen haar naam door. Toen ze in de deuropening verscheen, wist ik onmiddellijk hoe bijzonder ze was: de mens en de uitvaartverzorger vielen samen. Ze stond als een huis en dacht aan alles. De herdenkingsplechtigheid van mijn vader vond plaats in de besloten tuin van een horecagelegenheid in Steyl. Daar lag hij op een plank gewikkeld in een doek. Daarna hebben we hem, een oud-schipper, met een accordeonist voorop naar het veer over de Maas gebracht. In Baarlo, het dorp aan de overkant is hij gecremeerd.” Uit de uitvaart volgde een vriendschap, wat Oosterveld normaal afhield. Strik: „We hadden iets speciaals met elkaar. Misschien omdat we allebei niet voor gemiddeld gingen.” In de zaak kreeg Oosterveld tien jaar geleden gezelschap van haar zoon Vince. Oudere zus Jill: „Ik heb, toen ik nog thuis woonde, ook weleens meegeholpen, maar uiteindelijk voor een ander vak gekozen. Omdat ik haar werkenergie moeilijk te verenigen vond met een goede moeder-dochterrelatie. Vince zat ze net zo goed dicht op zijn huid. Ze was erg dominant. Dat knetterde soms, maar leidde vooral tot een enorme loyaliteit tussen die twee.”  In maart kreeg Oosterveld last van pijn op de borst en benauwdheid. Naar de dokter ging ze aanvankelijk niet. „Dat was lastig in te passen in haar werkagenda”, legt  Jill uit. „Misschien hadden haar klachten ook te maken met een griepje.” Op een avond werd het haar toch te bar en belde ze de huisartsenpost. Hoelang ze al last had, luidde de vraag daar. Een paar weken, antwoordde ze eerlijk. Dan kon ze niet komen.  Op Tweede Paasdag kwam Oosterveld met opnieuw flinke pijn alsnog op de huisartsenpost terecht. Daar dachten ze aan een door stress verkrampte borstspier. Een hartfilmpje werd niet nodig geacht. Een pijnstiller moest voldoen. Achteraf denkt Theo Nooten (65), haar partner in de laatste vijf jaar, dat ze opvallend gelaten was. „Normaal zou ze haar plek hebben opgeëist. Nu liet ze vooral mij het woord voeren.” De daaropvolgende nacht werd Theo rond vier uur wakker. Hij dacht dat zijn partner uit bed was, maar stak voor de zekerheid zijn hand uit naar haar plek. Daar voelde hij Oostervelds toen al koude lichaam.     Theo: „Lies had iets Cruyffiaans.” Jill: „Zijn ‘Je gaat het pas zien, als je het doorhebt’ gold ook voor haar. Ze hechtte erg aan haar eigen gelijk. Meestal had ze dat ook.” Theo: „In haar vak was alleen Champions League-niveau goed genoeg.” Op Oostervelds eigen verzoek klonk bij haar uitvaart de herkenningstune van die internationale voetbalcompetitie. Haar dochter: „Vooraf dacht ik: is dat niet een beetje tacky en ordinair? Maar toen dat muziekstuk klonk op het moment dat ze op een plank, gewikkeld in een sprei en omgeven door dierbare spulletjes en lieve briefjes de crematieoven inging, paste die muziek geweldig.” In deze rubriek  elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2023/05/12/lies-oosterveld-1957-2023-perfectionistisch-vormgeefster-van-het-laatste-afscheid-a4164567</guid>
      <pubDate>Fri, 12 May 2023 05:27:09 +00:00</pubDate>
    </item>
    <item>
      <title><![CDATA[Society-redacteur Thomas Lepeltak deed verslag van alle haringparty’s. ‘Ik verdien mijn brood met kreeft eten’, zei hij vaak]]></title>
      <description><![CDATA[<p>Toen Thomas Lepeltak in 2003 als journalist bij De Telegraaf met pensioen ging, was één afscheidsfeest lang niet genoeg. Tot drie keer toe werd hij feestelijk uitgeluid. „Zo kenden we Thomas”, zegt voormalig hoofdredacteur Sjuul Paradijs. „Het tekende de omvang van zijn netwerk. Hij kende iedereen. En iedereen kende hem.” Ruim dertig jaar lang stond Thomas Lepeltak aan het hoofd van het Stan Huygens Journaal, de dagelijkse society-rubriek op pagina 4 van De Telegraaf. Hij deed verslag van copieuze diners, haringparty’s, recepties van ambassadeurs, sigaar- en/of wijnproeverijen, buitenlandse reizen voor kapitaalkrachtige lezers en allerlei andere festiviteiten waar de beau monde en de top van het bedrijfsleven samenkwamen met politici, edellieden en horecaondernemers. „Ik verdien mijn brood met kreeft eten”, zei hij menigmaal. „Ik heb de duurste buik van Nederland.”  „Ik denk wel dat het hem destijds moeite heeft gekost om met pensioen te gaan en zijn rubriek los te laten”, vermoedt Paradijs. „Na zo veel jaren had hij zich daarmee volledig vereenzelvigd. Overal verscheen hij met hoed, regenjas, stropdas en een sigaar. Het was voor hem een way of life geworden. Zo riep hij het beeld op van een echte chroniqueur. Hij kwam op plekken waar je anders nooit komt en hij sprak met mensen die je anders nooit spreekt. Waar vind je dat nog?”  Thomas Lepeltak is op 24 april overleden, op 83-jarige leeftijd. Zijn overlijdensadvertentie vermeldt een onverwachte geboortestad: Stettin, in Polen. Hij was de zoon van een scheepsbouwer in de Alblasserwaard, die een Poolse vrouw had ontmoet en met haar trouwde. Toen zij in maart 1940 hoogzwanger was, konden ze haar bezette land niet meteen verlaten. Eerst moest de baby geboren worden. Pas daarna vluchtten ze naar Nederland.  Na het Sint Ignatiuscollege in Amsterdam belandde Lepeltak al snel op de fotoredactie van De Telegraaf. Ik ben een geboren journalist en heb nooit iets anders willen worden”, zei hij. Op de krant bleek al snel dat hij een neus had voor nieuws. En voor het leggen van contacten die hem dat nieuws konden influisteren. Een van zijn eerste primeurs, in 1963, kreeg hij te horen van een contactman bij de Rijksvoorlichtingsdienst: de onthulling dat de toenmalige prinses Marijke van plan was haar naam te veranderen in Christina.  In deze rubriek   elk weekeinde  een portret van iemand die recent is overleden. Intussen had hoofdredacteur Co Stokvis al in 1957 het initiatief genomen voor een dagelijkse society-rubriek, naar het voorbeeld van diverse populaire Britse kranten. En daarbij hoorde ook de gewoonte zo’n rubriek te publiceren onder een fictieve naam, zodat die door meerdere redacteuren kon worden volgeschreven. Voor de Nederlandse versie werd de naam Stan Huygens verzonnen – een vage verwijzing naar de reisjournalen van de zeventiende-eeuwse ontdekker Constantijn Huygens jr.  Het succes kwam niet onmiddellijk. Er waren tijden, aldus Lepeltak, dat de rubriek voornamelijk werd gevuld met ‘prullenbakberichtjes’ – nieuwtjes die dus niet interessant genoeg waren om elders in de krant te worden afgedrukt.  Thomas Lepeltak nam de rubriek in 1971 over. Met als gevolg dat het Stan Huygens Journaal allengs een persoonlijker karakter kreeg. Bevriende partygangers als de vastgoedmakelaar Cor van Zadelhoff, politiecommissaris Eric Nordholt, avonturier Tonio Hildebrand, en de ex-ministers Wim Duisenberg en Tjerk Westerterp begonnen tot de vaste gezichten in het met diverse groepsfotootjes verluchtigde Journaal te behoren.  Ook prins Bernhard was vaak van de partij. Lepeltak vertelde graag dat hij af en toe met groot genoegen een goed glas wijn met de prins dronk. En toen Bernhard in 1976 tijdens de Lockheed-affaire beschuldigd werd van omkoping, sprong Lepeltak maar al te graag voor hem in de bres. Verontwaardigd refereerde hij in zijn kolommen aan „de afschuwelijke roddel- en lastercampagne rond prins Bernhard”.  Een andere goede vriend was de toen nog jeugdige VVD-leider Hans Wiegel, over wie Lepeltak niets dan goeds te melden had: „Het is altijd aangenaam verpozen met de jonge liberaal bij een goed glas wijn.”  Slechts bij hoge uitzondering verscheen er een aflevering van het Stan Huygens Journaal waarin geen melding werd gemaakt van een of meerdere goede glazen wijn.  Een notitieboekje had Lepeltak zelden bij zich, omdat hij zijn gesprekken het liefst informeel wilde houden. Hooguit verdween hij af en toe ongemerkt naar de toiletten om een enkele aantekening te maken op een visitekaartje of de achterkant van een sigarendoosje. Het was zijn grote trots dat hij nooit een fout maakte in de citaten die hij publiceerde.  Meestal zag men hem graag komen. Veel aanwezigen keken reikhalzend uit naar de man die ervoor kon zorgen dat ze vrolijk lachend in de krant kwamen te staan. Voor velen was dat een definitief blijk van succes, verklaarde hij later in HP/De Tijd: „In mijn rubriek ben ik een uitgesproken statussymbool. Je bent schatrijk, je hebt echt alles al en nu die verdomde rubriek nog.”  De chroniqueur van het goede leven was zodoende ’s avonds zelden thuis. „Maar als hij thuis was, was hij er voor ons”, stelt zijn dochter Mariecke Lepeltak vast. „Wij waren een echte, hechte familie.”  Na drie decennia wilde Thomas Lepeltak zijn carrière graag afsluiten als correspondent in New York, meldt Sjuul Paradijs. „Maar dat is niet doorgegaan toen Thomas ontdekte dat zo’n correspondentschap iets heel anders is dan hij was gewend. Noeste arbeid, in een keldertje zitten tikken, dat was niets voor hem.”  In plaats daarvan bleef Lepeltak de rubriek nog tot 2003 maken. Daarna volgden de drie afscheidsfeesten. Paradijs werd Lepeltaks eerste opvolger.  Na zijn pensionering schreef Thomas Lepeltak twee boeken: Zo werden wij rijk, over diverse door hem bewonderde selfmade-ondernemers, en Meer zeg ik niet, vol  journalistieke herinneringen. „Lekker boeken schrijven, dat vond hij heerlijk”, getuigt dochter Mariecke. „Al was het maar omdat hij dan zijn eigen tempo kon bepalen. Vergeet niet dat hij elke dag een rubriek moest maken. En die enorme druk was er nu af.”</p>]]></description>
      <guid>https://nrc.nl/nieuws/2023/05/05/thomas-lepeltak-was-als-stan-huygens-de-chroniqueur-van-het-goede-leven-a4163880</guid>
      <pubDate>Fri, 5 May 2023 05:27:10 +00:00</pubDate>
    </item>
    <item>
      <title><![CDATA[Hij overleefde  de oorlog als Hitlerjongen]]></title>
      <description><![CDATA[<p>Vier jaar eerder waren ze vanuit Duitsland naar de Poolse stad Lódz gevlucht. Nu was de Wehrmacht ze achterna gekomen en wilden zijn ouders dat hij verder naar het oosten vluchtte.   Het was 1939. Salomon was veertien jaar. Zijn vader, de schoenenzaakeigenaar Azriel, drukte hem  op het hart: „Vergeet nooit wie je bent!” Zijn moeder gaf een andere opdracht mee: „Jij moet blijven leven.” Dat deed Salomon ‘Sally’ Perel, tot februari van dit jaar. Toen overleed hij op 97-jarige in zijn woning in de buurt van Tel Aviv.   Zijn ouders ontkwamen niet aan de Duitse moordzucht. Hoe hij dat wel deed grenst aan het ongeloofwaardige – en gaat  voorbij het onwaarschijnlijke. Vaders gebod raakte daarbij allengs in het gedrang. „Toch heb ik uiteindelijk beiden gehoorzaamd, mijn moeder en mijn vader.”  Dit citaat komt uit een van de vele interviews die Perel gaf na de verschijning, in 1990, van zijn memoires Ich war Hitlerjungen Salomon. Een verfilming volgde, Europa Europa, een Duits-Pools-Franse productie die in 1992  een Golden Globe won voor Beste Buitenlandse Film. Tot die tijd vertelde Perel zelden tot nooit over de oorlogsjaren. „Ik wist niet of ik dat recht had. Terwijl andere Holocaust-overlevenden verschrikkingen doorstonden bralde ik: ‘Heil Hitler’.”   Dagen na het afscheid van zijn ouders lukte het Perel de rivier de Boeg over te steken naar een deel van Polen dat, in overeenstemming met de nazi’s, door de Sovjet-Unie was geannexeerd. Perel belandde in Grodno, in een weeshuis waar hij  communistisch onderwijs kreeg. In brieven aan zijn religieuze ouders vertelde hij over de zegeningen van socialisme en atheïsme.  Bijna twee jaar later, op 22 juni 1941, bleek Grodno niet oostelijk genoeg. Opnieuw moest Perel vluchten.  Na een tocht van  ruim tweehonderd kilometer dreven Wehrmachtsoldaten hem en duizenden andere vluchtelingen bijeen op een open veld aan de rand van een bos. Lange rijen vormden zich voor soldaten die Joden eruit pikten en zogenoemde ‘politruks’; politieke commissarissen uit het Rode Leger. Even verderop, in het bos, werden ze gedood  – Perel kon de geweerschoten horen.   In het besef dat de dood vlakbij was groef hij, met de hak van zijn schoen, stiekem een kuiltje in de grond om zijn identiteitspapieren in te laten vallen. Voorzichtig veegde hij er wat aarde overheen. De angst gierde door zijn lichaam,  die verdween toen hij oog in oog kwam te staan met de Duitser die over zijn lot zou beschikken.  De soldaat: „Ben jij een Jood?” In accentloos Duits en zonder aarzeling antwoordde Perel: „Ik ben geen Jood. Ik ben een Volksduitser.”  Ogenblikkelijk schoot een Poolse jongen naar voren, een leeftijdsgenoot. Hij wees naar Perel en zei, in gebrekkig Duits: “Hij… Een Jood! Een Jood!”  De soldaat kon deze bewering eenvoudig nagaan door Perels broek naar beneden te trekken, een gewone praktijk die dag op dat open veld bij een bos rond Minsk. Perel wist dat het voorbij was. Maar de soldaat deed iets anders. Hij gaf de Poolse tiener een ferme klap. Of hij zijn kop wilde houden. Perel liet hij daarna urenlang staan. Tot een sergeant poolshoogte kwam nemen. „Kijk wat een parel ik heb gevonden”, zei de soldaat tegen de sergeant terwijl hij naar Perel wees: „tussen al dit menschliches dreck”. Nog dezelfde dag zetten de mannen van de twaalfde pantserdivisie hem op een tank. Jupp Perjell, zijn nieuwe naam, zou uitgroeien tot een soort divisiemascotte. Tussen het moorden en brandschatten vervulde het de soldaten met een patriottische trots, schreef Perel in zijn memoires, dat ze, heel af en toe, ook een Volksduitser redden uit een wereld van Untermenschen.  De commandant van de eenheid, een antisemiet, was zo dol op Jupp dat hij plannen maakte om hem te adopteren. In de winter van 1941 stuurde hij hem naar een eliteschool van de Hitlerjugend in Braunschweig. Daar bleek het verbergen van dat ene onomstotelijke bewijs van Perels Joodse opvoeding niet eenvoudig. Jupp maakte het zichzelf niet makkelijker door verliefd te worden op een meisje dat, als oprechte nazi, zo snel mogelijk kinderen wilde baren voor het Derde Rijk. Ze begreep niet waarom Jupp geen seks met haar wilde.    „Ik begon een dubbelleven te leiden”, vertelde Perel. Als prooi was hij als de dood dat zijn besneden lid hem zou verraden. Als jonge jager begon hij te geloven in de zaak van het Derde Rijk. Zoals hij tegen een interviewer van Yad Vashem zei: „Ik begon mezelf te vertellen: wow, ik ben deel van een kracht die de wereld verovert.” Met zijn maten op het internaat huilde hij om het nieuws van de verloren slag om Stalingrad. „Ik was in totale vertwijfeling.” Bij het vak ‘rassenleer’ haalde hij de hoogste cijfers. In een gloedvol betoog legde hij de klas eens uit dat de Jood schuldig was aan de oorlog en als de Jood niet werd uitgeroeid, betekende dat de ondergang van het avondland. „Ik wilde de perfecte leerling zijn.”  In de laatste twintig jaar van zijn leven ging Perel op tournee langs Duitse middelbare scholen om te waarschuwen voor ‘het bruine gevaar’. De verleiding was duidelijk als zelfs een joodse jongen als Sally ervoor was gezwicht. „Ik heb maar vier weken nodig gehad om een rechtgeaarde Hitlerjongen te worden”, vertelde hij regelmatig: „Het kostte me een heel leven om weer een achtenswaardige Jood te zijn.” In de laatste dagen van de oorlog moesten ook de tieners van Braunschweig naar het front. Die tijd heeft Perel zelf  „surrealistisch” genoemd: even verblind als zijn maten bleef hij doorvechten voor een regime dat uit was op zijn vernietiging. Zelfs toen hij gevangengenomen was door Amerikanen, zei hij niet: ik ben een joodse vluchteling in vermomming. Pas twee dagen na zijn vrijlating koos Perel definitief  voor Sally.  Cruciaal  was de ontmoeting met een man in een gestreept gevangenisplunje met Jodenster. Perel zag hem op straat. „Ik vroeg hem of hij een Jood was.” Het deed Perel pijn dat de man hem negeerde.   Hij rende  achter hem aan, hield hem staande en zei, zo plechtig mogelijk: „Sjema jisrael!”, de eerste woorden van een bekend gebed. De man vertelde Perel  over de verschrikkingen van de  Holocaust en vanaf dat moment was Perel weer Sally, en zou dat voor de rest van zijn leven blijven. Al zou Jupp nooit helemaal verdwijnen. Uit één van zijn vele interviews: „Ik ben altijd van hem blijven houden, want laten we eerlijk zijn: Jupp, met al zijn swastika’s, heeft mijn leven gered.” In deze rubriek   elk weekeinde  een portret  van iemand die recent is overleden.</p>]]></description>
      <guid>https://nrc.nl/nieuws/2023/04/26/hij-overleefde-de-oorlog-als-hitlerjongen-a4163141</guid>
      <pubDate>Wed, 26 Apr 2023 05:27:10 +00:00</pubDate>
    </item>
  </channel>
</rss>
