<?xml version="1.0" encoding="utf-16"?>
<rss version="2.0">
  <channel>
    <title><![CDATA[De laatste bladzijde]]></title>
    <link>https://www.nrc.nl/rubriek/de-laatste-bladzijde/</link>
    <description><![CDATA[De laatste bladzijde]]></description>
    <item>
      <title><![CDATA[De Rotterdamse ‘Ma Joany’ (1960-2024) zong gospel. Of helemaal niet]]></title>
      <description><![CDATA[<p>Gospelzangeres Joany Muskiet heeft zo’n leven gehad waarvan je af en toe denkt: dit kan toch niet waar zijn? Ze beraamde samen met een vriendin een bankoverval (het bleef gelukkig bij een plan). Raakte op haar zeventiende doelbewust zwanger van een beruchte drugsdealer, omdat haar moeder haar vriendje niet zag zitten. Trad met de band Fruitcake op in muziekprogramma’s als Toppop, en speelde discotheken in binnen- en buitenland plat met de hit My feet won’t move. Diezelfde vrouw eiste jaren later dat strak getatoeëerde rappers geen scheldwoorden gebruiken in hun teksten en niet vrouwonvriendelijk zijn. Ze moesten van haar een positieve boodschap brengen. Niemand op Zuid die tegen ‘Ma Joany’ in durfde te gaan. Niet alleen in Rotterdam werd naar haar geluisterd. Als ze met haar band More Gospel in gevangenissen tijdens kerkdiensten speelde, hingen gedetineerden aan haar lippen. Muskiet zong niet alleen de sterren van de hemel, maar nam soms ook de taak van de pastor over als zij haar levensverhaal vertelde en liet merken dat zij wist hoe het voelt als je er niet bij hoort. „Een van de gedetineerden heeft voor haar familie een prachtige zwarte engel geschilderd met een tekst van apostel Paulus erop”, vertelt geestelijk verzorger Geert Rozema van de Penitentiaire Inrichting Alphen aan den Rijn. „Als eerbetoon. Een paar dagen voor haar dood heeft ze hier nog opgetreden.” De gevangenis in Alphen aan den Rijn was speciaal voor Muskiet. Haar oudste zoon Breyten, vernoemd naar de Zuid-Afrikaanse dichter Breyten Breytenbach, had daar eens enkele maanden in voorarrest gezeten. Haar zoon was rapper Helderheid van rapformatie de Tuigcommissie. De gelovige Muskiet kon dat indertijd niet echt waarderen. Zij moest niets hebben van de wereld van de straat sinds zij zich had bekeerd tot het evangelie van Jezus. Toen Breyten op z’n 25ste plotseling in zijn slaap overleed, in 2004, ontdekte ze dat hij voor veel jongeren heel veel betekende. Zijn bijnaam bleek Help te zijn omdat hij voor velen een raadgever was. Muskiet stelde haar beeld bij en besloot de nalatenschap van haar zoon voort te zetten. „Mijn broer deed wat mama ons had geleerd”, zegt haar jongste zoon Jahmar. „Wees goed voor je naasten en de wereld draait niet om jou. Breyten en mama leken heel erg op elkaar. Daar kwam mijn moeder achter nadat mijn broer was overleden, en ons huis vol zat met jongeren die advies wilden, hulp nodig hadden.” Jahmar en zijn oudere broer zijn opgevoed door hun moeder en hun oma. Alle drie hebben een andere vader die niet lang in beeld was. „Oma en mama – dat was ons team.” Joany Muskiet en haar moeder waren „net een Siamese tweeling”, zegt haar broer Lloyd Muskiet. Hij is de enige zoon in het gezin met vijf kinderen en werd net als zijn oudere zus in Paramaribo geboren. De familie Muskiet had het goed. Moeder was huisvrouw en vader werkte op de enige stoomtrein van Suriname. In de vakanties mochten de kinderen, samen met de buurkinderen, in de trein mee met hun vader naar de plaats Onverwacht in het district Parra, waar ze konden zwemmen, vertelt Lloyd Muskiet. Het gezin verhuisde naar Nederland na de geboorte van dochter Myrna, die door zuurstoftekort ernstig beperkt was. Lloyd Muskiet: „Mijn ouders hoopten dat zij hier een betere medische behandeling zou kunnen krijgen, zo kwamen we in Rotterdam terecht.” Joany was toen bijna tien jaar oud. Ze woonden eerst op Katendrecht en later in IJsselmonde. Na de basisschool ging ze naar een school voor lager economisch en administratief onderwijs; tegenwoordig onderdeel van het vmbo. Maar Joany wilde zingen – haar opleiding maakte ze niet af. Op haar achttiende werd ze – straalverliefd op de vader van Breyten – voor het eerst moeder. Omdat haar eigen moeder haar uit huis had gezet, woonde ze even in een Blijf-van-mijn-lijf-huis. Maar al gauw mocht ze weer naar huis. Oma ging voor Breyten zorgen zodat Muskiet kon zingen. Ze werd zangeres bij Fruitcake en had later haar eigen band, Mahogany, waarmee ze onder meer op cruiseschepen werkte. Om genoeg geld te verdienen, ging ze eind jaren tachtig ook aan de slag bij de Slavenburg’s bank in Rotterdam. En daar ontstond het – nooit uitgevoerde – plan om de bank te overvallen. Het idee was om zich in te laten sluiten met een bevriende collega en daarna de kluis leeg te halen. „Mijn zus was een rebel en best wild in haar jonge jaren”, vertelt Lloyd Muskiet. „Ik denk niet dat ze een makkelijke dochter is geweest.” Toen Muskiet eind 30 was, kreeg ze last van epileptische aanvallen. Van de huisarts mocht ze niet meer optreden. Hij raadde haar ook af om weer zwanger te worden. Maar ja, ze was verliefd op haar oude buurjongen uit Paramaribo en wilde na Breyten en haar tweede zoon Jaronne dolgraag een derde kind. Muskiet vroeg God om hulp en bad. Toen de epilepsie overging en zij zwanger werd van Jahmar, besloot ze zich te bekeren. Ze werd een bezielde volgeling van pastoor Adriaan van de Evangelische Gemeente Feijenoord. Disco, funk en soul waren vanaf dat moment niet meer aan de orde. Muskiet zong enkel nog gospel. „Ze had een fantastische stem waar ze heel veel geld mee had kunnen verdienen”, zegt haar boeker Martijn van Buren. „Maar het was gospel, of niet. Joany was heel principieel.” Muskiet had ook een groot hart: na de dood van haar zoon bleven de jongeren langskomen. Zij ging zich toen ook inzetten voor hun welzijn en zelfredzaamheid, en werd zo de moeder van Zuid. Naar haar zoon werd een plein vernoemd: het Helderheidplein in de wijk Feijenoord. Hij kreeg ook een ‘eigen’ hiphopfestival, een wisselbokaal en een standbeeld. De stichting Helderheid is opgericht om alle maatschappelijke projecten van Muskiet te ondersteunen, vertelt Metalz, bandlid van de Tuigcommissie. „Het is triest dat Ma Joany en Breyten overleden zijn, maar hun initiatieven zijn springlevend. Er komt gewoon weer een Helderheidfestival. Dit jaar voor de zestiende keer.” In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/06/04/de-rotterdamse-ma-joany-1960-2024-zong-gospel-of-helemaal-niet-a4582585</guid>
      <pubDate>Tue, 4 Jun 2024 09:53:06 +00:00</pubDate>
    </item>
    <item>
      <title><![CDATA[Paulin Hountondji (1942-2024) was filosoof uit Afrika, geen Afrikaanse filosoof]]></title>
      <description><![CDATA[<p>Paulin Hountondji mocht dan in Afrika geboren en getogen zijn, hij was geen Afrikaanse filosoof. „Ze hebben er niets van begrepen!”, zei hij, met voor hem kenmerkende ironie, nog een week voor zijn dood tegen een vriend, de Franse antropoloog Erwan Dianteill. „Iedereen gelooft dat ik de Afrikaanse filosofie verdedig; maar ik verdedig de bijdrage van Afrikanen aan de filosofie – iets heel anders.” Veelzeggend had hij al in zijn eerste hoofdwerk, uit 1976, de term ‘Afrikaanse filosofie’ tussen aanhalingstekens geplaatst: er was volgens hem geen unieke Afrikaanse manier van denken, verschillende Afrikanen denken heel verschillend. Filosofische discussie en wetenschappelijke rationaliteit daarentegen waren voor hem universeel, ook als ze toevallig in Afrika werden beoefend. In de Nederlandse media is Hountondji’s dood onopgemerkt gebleven, maar hij gold al jaren als de belangrijkste en bekendste nog levende filosoof op het Afrikaanse continent: op internationale filosofiecongressen trok hij steevast bomvolle zalen. Ook in Nederland kreeg hij erkenning voor zijn werk: in 1999 ontving hij de Prins Clausprijs, onder meer vanwege zijn kritiek op de romantische verheerlijking van mondelinge tradities, en zijn pogingen de Afrikaanse filosofie een meer academische basis te geven. Paulin Hountondji werd in 1942 geboren in Abidjan, destijds de hoofdstad van Ivoorkust, in een methodistisch protestants gezin. In die tijd stond Ivoorkust (evenals grote andere delen van Afrika) onder Frans koloniaal gezag. Zijn vader was predikant in de plaatselijke methodistische kerk – die weer een product van Britse missie-activiteiten was. In 1963 werd hij, als eerste student van Sub-Saharaans-Afrikaanse afkomst, toegelaten tot de École normale supérieure, de meest prestigieuze Franse universiteit. Hier studeerde hij onder spraakmakende filosofen als Paul Ricoeur, Jacques Derrida en Louis Althusser. Vooral dankzij die laatste, een overtuigd marxist, kreeg Hountondji een kritische waardering voor wetenschappelijkheid en wetenschappelijke rationaliteit als universele waarden. Maar meer dan de gemiddelde Franse student stelde Hountondji zich de vraag wat al die filosofische theorieën voor nut hadden, als ze betekenisloos waren in een Afrikaanse context. Die context was nog sterk koloniaal; dat blijkt ook uit Hountondji’s vroegste filosofische werk, Sur la ‘philosophie africane’ (Over ‘Afrikaanse filosofie’, 1976) dat beroemd – zo niet berucht – werd om zijn originele antikoloniale invalshoek. Niet lang daarvoor, in 1945, had de Belgische missionaris Placied Tempels aandacht gevraagd voor de denktraditie van de Bantoes, die hij in het boek Bantoe- filosofie reconstrueerde uit spreekwoorden en volkswijsheden. Volgens Hountondji was dergelijke ‘etnofilosofie’ weliswaar goedbedoeld, maar stelde ze inheemse denktradities ten onrechte voor als onveranderlijk en door iedereen gedeeld. En algemeen aanvaarde opvattingen, stelde Hountondji, zijn nou net géén filosofie: daarin staan juist meningsverschil en kritiek centraal. Hountondji’s kritiek was destijds al tegen het zere been van postkoloniale en afrocentrische denkers; en ook vandaag nog staat zijn filosofie haaks op veel dekoloniale theorieën, die elke vorm van westerse kennis of rationaliteit als een vorm van koloniale macht beschouwen. Hountondji had er nooit problemen mee om tegen modieuze politieke en academische stromingen in te gaan. Etnofilosofie en ‘inheemse kennis’ waren aan hem niet besteed, anders dan als achtergrond of beginpunt voor het echte filosofische of wetenschappelijke werk. Een ‘Afrikaanse filosoof’ was Hountondji dus niet. Wel een stotterende filosoof. Of, in zijn eigen termen, een filosoof die toevallig stotterde. Zijn stotter was taalspecifiek. Zijn goede vriend Michael Eze, filosoof aan de Universiteit van Leiden, merkt op dat Hountondji zijn moedertaal, het Frans, probleemloos sprak – zij het langzaam. Dat langzame spreken, vertelt Eze, gaf je wel sterk het gevoel dat hij al sprekende nog aan het denken was. Maar langzaam of niet, hij was een veelgevraagd spreker op bijeenkomsten in de hele wereld. In Afrika was hij zelfs zo bekend dat op congressen iedereen met hem op de foto wilde, zegt Angela Roothaan, filosoof aan de Vrije Universiteit. Toen Benin in 1990 overging van een marxistisch-leninistische militaire dictatuur naar een democratie, maakte Hountondji wat hij later een ‘kortstondige excursie naar de politiek’ noemde. Enkele jaren was hij minister van Onderwijs en Cultuur, tot hij zich in 1994 realiseerde dat hij werd gebruikt om de regering intellectuele en morele legitimiteit te geven. Daarna keerde hij terug naar zijn academische en culturele werk. „Er was geen sprake van”, zei zijn zoon Hervé in een interview, „dat hij zich ooit in een politieke partij zou opsluiten.” Kritischer landgenoten gaven hem spottend de bijnaam „de kameleon”, omdat hij moeiteloos met verschillende politieke winden mee kon waaien. Maar zulke kritiek is misschien niet helemaal fair. Ondanks zijn roem, zegt Michael Eze, bleef Hountondji altijd een buitengewoon bescheiden mens, die in privégesprekken beleefd en aandachtig naar zijn gesprekspartners luisterde en zelf maar weinig sprak: „Ik sprak niet alleen maar met hem als een wetenschapper, maar respecteerde hem ook als een soort vaderfiguur. Voor mij is hij een wijze.” Zijn leven lang bleef hij – nogal uitzonderlijk voor een academisch filosoof – betrokken bij de methodistische kerk waarin hij was opgegroeid. Die religieuze sensibiliteit blijkt ook uit zijn in 1997 verschenen Combats pour le Sens (‘Strijd voor betekenis’). Dat boek is tegelijkertijd een proefschrift voor zijn staatsdoctoraat (met zijn veel jongere volgeling Souleymane Bachir Diagne als promotor), een polemiek met zijn communitaristische Afrikaanse critici, en een persoonlijk levensverhaal. Hier beschrijft hij hoe hij in 1983, vlak voor hij een plenaire lezing moest geven op een filosofiecongres, het bericht kreeg dat zijn vader was gestorven. Het nieuws bezorgde hem zo’n „catastrofale stotter” dat iemand anders zijn tekst moest voorlezen. Pas jaren later kon hij zijn vaders sterfelijkheid aanvaarden, maar hij heeft nooit echt geloofd dat hij dood was. Integendeel: „nu weet ik hoe goden geboren worden”. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/05/15/paulin-hountondji-1942-2024-was-filosoof-uit-afrika-geen-afrikaanse-filosoof-a4198753</guid>
      <pubDate>Wed, 15 May 2024 09:53:06 +00:00</pubDate>
    </item>
    <item>
      <title><![CDATA[Jaap Nieuwenhuis (1927-2024) was een zachtaardige tekenaar van mooie spullen]]></title>
      <description><![CDATA[<p>Menig Nederlander van boven de veertig is bekend met het werk van Jaap Nieuwenhuis, waarschijnlijk zonder het te weten. Honderdduizenden kinderen hebben in de jaren zeventig en tachtig leren lezen met zijn tekeningen naast de tekst. Telkens als de woorden of zinnen ingewikkeld waren, konden ze even op adem komen in zijn levendige illustraties. In Wat een poppenkast bijvoorbeeld, deel 8 van de reeks Veilig Leren Lezen. In de boeken van Jaap ter Haar over het jongetje Ernstjan en zijn eend Snabbeltje. Of in de kindertijdschriften Okki en Taptoe. Nieuwenhuis schreef zelf ook twee jeugdboeken, De gestolen ezel (1980) en De kuil in de tuin (1981). Die boeken zijn natuurlijk door de schrijver geïllustreerd. Ook ik groeide op met zijn illustraties. Zo’n twintig jaar later, in de zomer van 2002, leerde ik Jaap Nieuwenhuis persoonlijk kennen. Voor het VPRO-radioprogramma De Avonden interviewde ik hem thuis in het smaakvol ingerichte negentiende-eeuwse Huize Grapendaal in Welsum, Overijssel. De grote tuin eromheen had iets Engels, met terrassen, vijvers en gesnoeide buxussculpturen in door beuken- en taxushagen ommuurde openluchtkamers. Nieuwenhuis zelf paste bij dat decor: een gedistingeerde heer van toen al 75, het dunne haar in een scheiding, deftig sjaaltje om de hals. Maar eenmaal in gesprek bleek hij helemaal niet zo formeel. Hij was zachtaardig, belezen en grappig. Over de vele kikkers op de stenen rand bij de vijver zei hij dat hij al meermaals had gezien hoe er eentje zijn armpje om de schouder van een ander had gelegd. Het radio-interview ging over zijn illustratiewerk, maar ook over het tekenen naar model. Hij was zelf geschoold aan de kunstacademie in Arnhem en de Rijksakademie in Amsterdam, en gaf in de jaren zeventig modeltekenlessen aan de Academie Minerva in Groningen en de Christelijke Academie in Kampen. Om zich goed te realiseren wat er leuk of moeilijk was aan een model of een stand tekende hij vaak met zijn studenten mee. „Het is wel gebeurd dat iemand iets aan mij wilde vragen en dat een ander zei: niet doen hoor, hij werkt, niet storen”, vertelde hij in 2002. „Ik hoorde dat en dacht: dit is te gek, daar ben ik niet voor ingehuurd.” Toch bleef hij tijdens zijn lessen stapels schetsboeken vullen met voorbeeldige studies. De modellen – man of vrouw, naakt of gekleed – zijn trefzeker en sensueel genoteerd, in een stijl die getuigt van groot plezier in zowel het kijken naar mensen als de bezigheid van het tekenen. Ondertussen maakte Nieuwenhuis ook nog tekeningen van de ingespannen werkende studenten. Elf van zijn beste schetsboeken werden in 2008 verworven door het Rijksmuseum. Van 1949 tot haar overlijden in 2000 was Nieuwenhuis getrouwd met de schilderes Paula Thies, die als kunstenaar wat meer bekendheid genoot dan hij. Kunsthistoricus Feico Hoekstra werd kort na haar dood aangetrokken om een monografie over haar te schrijven en sprak voor dat boek uitgebreid met haar weduwnaar. „Ik heb uit die verhalen wel begrepen dat de rollen in Huize Grapendaal heel duidelijk waren”, zei hij op Nieuwenhuis’ begrafenis in april. „Paula was de kunstenaar en Jaap de illustrator en tekenleraar. Toch denk ik dat dat niet helemaal opgaat. Wie het huis in Welsum binnenkwam, kwam toch vooral de wereld van Jaap binnen. Die wereld, dat was de literatuur en de kunstgeschiedenis, de muziek, de mooie meubels en stoffen, Chinees porselein en oude theekistjes, een gemarmerde houten vloer en uitgesproken kleuren op de muren en op het plafond. En de tuin, niet te vergeten. Paula was daar natuurlijk een onderdeel van […], maar het was toch vooral zijn wereld, zijn schepping. Waar Paula zich manifesteerde in haar schilderijen, manifesteerde Jaap zich op allerlei gebieden tegelijk.” Eind 2002 begon Nieuwenhuis aan een reeks aquarellen van die Welsumse wereld: alle vertrekken van het oude huis documenteerde hij nauwgezet in waterverf. Toen de groep van ongeveer veertig aquarellen af was, bewoonde hij het huis niet meer in zijn eentje. De schilderes Betsy van der Meer was inmiddels bij hem ingetrokken en in 2006 werd zij zijn tweede echtgenote. Toen het huis te groot en gevaarlijk werd, vooral voor haar, verruilde het echtpaar Welsum in 2018 voor een kleinere woning in de binnenstad van Deventer. Daar kwam Betsy al na twee dagen ernstig ten val, zodat Nieuwenhuis de eerste vier maanden alleen in het nieuwe huis woonde, bezorgd om zijn vrouw en verteerd door heimwee naar Grapendaal. Hij overwon zijn depressie door stillevens te maken van dierbare spullen die waren meeverhuisd: aquarellen van onder meer Japanse kistjes en schalen, Chinese borden, kleden en kussens met complexe patronen, stapels boeken en klosjes bontgekleurd naaigaren. Op de kleden en in de kommen liggen mandarijnen, granaatappels, vijgen, paprika’s en druiven. Tijdloze stillevenonderwerpen, weergegeven met een hedendaagse helderheid. „Het is wellicht flauw om het te benoemen, maar er is niks aan de aquarellen dat verraadt dat hier een kunstenaar op hoge leeftijd aan het werk is”, schreef Rijksmuseum-conservator Niels van Maanen in 2021 in een boek over Nieuwenhuis’ stillevens. „Of misschien toch wel: de aandacht en de concentratie die eraan ten grondslag liggen, zijn zeldzaam geworden in dit tijdperk waarin de meesten van ons continu worden afgeleid en onderbroken door onze smartphones.” Kunstcriticus Koen Kleijn recenseerde het boek in De Groene Amsterdammer. Fruitschalen, oude blikjes en geborduurde kussens zijn „ook populair onder minder begaafde waterververs”, schreef hij, maar hij moedigde de lezer aan zich over eventuele vooroordelen heen te zetten. „Dan ontvouwt zich iets van grote intimiteit en glasheldere aandacht, alsook Nieuwenhuis’ oprechte, vriendelijke verwondering over wat zo’n theeblik of zo’n kistje appels de kijker te vertellen heeft. De wetenschap dat de maker daarvan inmiddels de 95 is gepasseerd en zich nog altijd zo verwondert, verleent het extra intensiteit, om niet te zeggen: troost.” Uiteindelijk passeerde Jaap Nieuwenhuis zelfs de 97. Op 10 april overleed hij, ruim een jaar na Betsy. „Hij was een gentleman tot het einde”, zegt hun vriendin Betty van Bree. „In zijn laatste heldere momenten heeft hij de vrienden rondom zijn bed bedankt voor alles wat ze voor hem gedaan en betekend hadden.” Zijn laatste aquarel, van een stapeltje opgevouwen lappen op zijn werktafel, bleef onvoltooid. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/05/10/jaap-nieuwenhuis-1927-2024-was-een-een-zachtaardige-tekenaar-van-mooie-spullen-a4198044</guid>
      <pubDate>Fri, 10 May 2024 09:53:06 +00:00</pubDate>
    </item>
    <item>
      <title><![CDATA[Buitenlandcorrespondent Harm Botje (1944 - 2024) kwam met een spacecake bij de hoofdredacteur aan]]></title>
      <description><![CDATA[<p>Wil je een mummiehoofd of een jurk, had Harm me gevraagd voor hij uit zijn standplaats Caïro naar Nederland vertrok voor een bezoek aan familie, vrienden, de krant en mij, zijn redacteur. Doe mij maar een hoofd, antwoordde ik. Hij had het hoofd in zijn vuile-waszak meegesmokkeld, daarin kijken ze nooit, legde hij uit toen hij het me presenteerde. Gekregen van een Nederlandse zendeling, maar het leek hem te veel op zijn toenmalige vriendje. Het staat nog steeds in mijn boekenkast, in een glazen kasje, een permanente verwijzing naar een correspondent zoals ze niet meer gemaakt worden. Dat was ergens in de jaren tachtig, halverwege het zeer opmerkelijke en zeer productieve correspondentschap van Harm Botje voor NRC Handelsblad in Egypte, dat van 1977 tot 1990 duurde. „Zijn grote verdienste is geweest dat hij, in zijn hoogtijdagen, Egypte als opkomende natie treffend en zeer to the point heeft weten neer te zetten”, aldus Joost van der Vaart, die in Botjes nadagen als adjunct-hoofdredacteur aantrad. „Zijn verhalen zaten vol anekdotes – hetgeen ze uitermate leesbaar maakte – maar ze waren beslist meer dan een aardigheidje. Botje was een serieuze correspondent die Egypte niet alleen kleurrijk en levendig wist te beschrijven, maar het ook de plaats gaf die het verdiende: in het geopolitieke hart van het Midden-Oosten.” Harm Botje werd in 1944 in Amersfoort geboren, voltooide zijn gymnasium-B in Eindhoven, studeerde een tijd in Wageningen, en voer tussen 1963 en 1968 bij de Holland-Amerika Lijn. „De Botjes zijn allemaal zeevarenden, het avontuur zit erin”, zegt zijn neef Harm Ede Botje. Zijn eerste contact met NRC dateert van 1974, toen hij samen met de fotograaf Arthur Bagen langs ging bij hoofdredacteur André Spoor om te praten over een reis naar Irak. Met een door Botje gebakken spacecake – of Spoor daar ook van heeft gegeten, is niet duidelijk. Daarna met de Magic Bus van Amsterdam naar Istanbul en de grens over met Irak, waar Bagdads oorlog tegen de Koerden zojuist weer was opgelaaid. De oorlogsreportage komt ondanks de spacecake in Het Parool. Maar in 1977 begint Botje dan bij NRC. Lees zijn boek In de ban van de Nijl over zijn manier van reizen en journalistiek: niet, hop-hop, even met het vliegtuig, maar over land reist hij naar Egypte, via Turkije en Syrië, en dan de overvolle pont van Aqaba (Jordanië) naar Suez, en theedrinken met handtastelijke politieofficieren. „Journalistiek is een leuk vak, dacht ik bij mijzelf, maar je moet wel het geduld van een engel hebben.” En dat heeft hij. Eenmaal aangekomen gaat hij naar het Nijl-Hilton, trefpunt van zonde van Egyptes homoseksuele elite, en vervolgens naar een badhuis, waar homoparen uit de volksbuurten ongestoord hun gang konden gaan. „Houten badslippers voorkomen het uitglijden over de snot- en spermaslierten op de vloer.” Dergelijke participerende verslaggeving ben ik overigens niet in zijn reportages uit Egypte in de krant tegengekomen. Afrika-correspondent Koert Lindijer trof bij NRC in Rotterdam een verstofte redactie aan, zegt hij, toen hij begin 1979 als stagiair zonder universitaire studie binnenkwam, met mensen die naar zijn waarneming „streberigheid als bagage” hadden. Maar Botje bood een buitengewoon aantrekkelijk voorbeeld: „De dolle reiziger die afspraken niet nakwam, die deed wat hij wilde. Als hij het kan, dan ik ook.” Lindijer ging later op bezoek bij Botje in Caïro in zijn huis aan de Nijl, „een chaos met vriendjes die binnenholden, je moest het maar uitzoeken”. Niet nagekomen afspraken – dat ging heel ver, bij het bezoek van de Israëlische premier Menachem Begin aan Caïro bijvoorbeeld, herinnert collega-correspondent Salomon Bouman zich. Het afgesproken artikel kwam niet. De vriendjes deden hem uiteindelijk de das om bij de autoriteiten en hun geheime politie. Botje moest uit Egypte weg en ging op 1 januari 1990 uit vaste dienst bij de krant. Hij verhuisde naar Tunesië, en schreef als freelancer door, met name over Algerije. In 1994 publiceerde hij daarover Het Duivelshuis. Ik weet dat In de ban van de Nijl destijds in recensies als „groots, meeslepend” werd aangeprezen, maar ik prefereer Het Duivelshuis, over de strijd van en tegen de moslimfundamentalisten, over de sporen die de Franse machthebbers hebben achtergelaten en met name over de Algerijnen. Met zoveel liefde opgetekend, bijvoorbeeld het prachtige verhaal over de oude mannetjes in de stad Sétif die „het mooiste mozaïek ter wereld” restaureren, een afbeelding van de wijngod Bacchus in een wagen getrokken door tijgers. „Het was zo mooi, dat ik er stil van werd.” Hij begon aan een boek over Mali, maar verscheurde het: niet goed genoeg, vond hij. Hij bracht vervolgens wél een hele serie volstrekt andersoortige boeken uit, en van heel dubieuze kwaliteit. Verzamelbundels, zoals Zwarte magie. Waargebeurde verhalen over bovennatuurlijke krachten, door hem gekozen en samengesteld, en niet erg waargebeurd. In datzelfde stramien Rampzalige ontdekkingen, gekozen en ingeleid door Harm Botje. De homo-erotische doktersroman De verjaardag van dokter Sanders onder het pseudoniem Floris van Vollenbroek was volgens een bericht in Vrij Nederland het product van een weddenschap met journalist Stephan Sanders. Tijdens een bootreis naar Ghana vervaardigde hij zowel de tekst als de illustraties van „deze ontroerende roman”, aldus de flap, over de opbloeiende liefde tussen een knappe donkere arts en een jonge, blonde hulpverpleger. In 1996 stierf zijn moeder en keerde hij naar Nederland terug – Eindhoven aanvankelijk, later Amsterdam, een paar jaar als conciërge in een groot pand aan de Herengracht. In 2000 bracht hij een halfjaar door in het zomerhuis van kunstenares Gerti Bierenbroodspot waar hij, zoals zij zich herinnert, de hele wijnkelder leeg dronk en een pak halfvergane en beschimmelde brieven vond, die Bierenbroodspot dertig jaar geleden aan haar geliefde Edittha had geschreven. Het leidde tot haar boek Om Edittha. Met zijn neef Harm ging hij in 2012 een laatste keer terug naar Egypte, naar het huis aan de Corniche el-Nil waar hij als correspondent leefde. In 2019 werd hij in een verpleeghuis opgenomen. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/05/03/buitenlandcorrespondent-harm-botje-1944-2024-kwam-met-een-spacecake-bij-de-hoofdredacteur-aan-a4197412</guid>
      <pubDate>Fri, 3 May 2024 09:53:06 +00:00</pubDate>
    </item>
    <item>
      <title><![CDATA[De Deense Lisbet Munck (1934-2024) werd dolgelukkig op een drijvend kunstwerk in de Amstel]]></title>
      <description><![CDATA[<p>Op de dag van Lisbet Muncks begrafenis in Kopenhagen, vrijdag 12 april, werd in Amsterdam ’s ochtends vroeg een Nederlandse vlag halfstok gehesen. Een vlag met in de witte baan in sjabloonletters THANK YOU AMSTERDAM. Dat gebeurde op de voorsteven van het voormalig vrachtschip Berendina Fennegina (1890), afgemeerd in de Amstel, bij de Blauwbrug in het centrum. Oudere Amsterdammers zullen zich mogelijk herinneren dat deze vlag-met-opschrift daar in de jaren zeventig en tachtig ook wapperde. Zij hing toen aan de achtersteven van het schip van de Amerikaanse kunstenaar Walter Carl Glück (1929-1986), beter bekend onder zijn artiestennamen Viktor IV en Bulgar Finn. Glück, die zich in 1961 in Amsterdam vestigde, had het schip verbouwd tot een drijvend kunstwerk, een manifest voor een alternatieve manier van leven. Overdekt met vlaggen, wimpels en geschilderde opschriften (‘WHO NEEDS THE PACIFIC OCEAN’ en ‘ENOUGH IS MORE THAN -ENOUGH’), en omringd met van wrakhout en lege jerrycans gebouwde vlotten, met daarop hutten, tuinen en vele duiven, kippen en kleurig uitgedoste katten. De materialen voor zijn bouwsels en kunstwerken jutte de meestal op blote voeten lopende kunstenaar ’s ochtends met een bakfiets bij het vuilnis. Glück en zijn woonboot waren producten van de flowerpowertijd, toeristische attracties die bijdroegen aan het imago van Amsterdam als vrijgevochten stad. Als zijn vaste partner speelde Lisbet Munck vanaf 1970 twee decennia een hoofdrol in de Viktor IV-vrijstaat op de Amstel. In 1990, vier jaar nadat Glück bij herstelwerkzaamheden aan een van zijn vlotten was verdronken, keerde Munck terug naar Kopenhagen en haar familie. Daar overleed ze begin april in een verzorgingstehuis. Munck (89) had een 94-jarige vriend, twee dochters, drie kleinkinderen en vier achterkleinkinderen, van wie er eentje Viktor V heet. Het levensverhaal van Lisbet Munck is een documentaire waard. Ze kwam voor het eerst naar Amsterdam op een mooie septemberdag in 1969, het jaar dat oud-Provo Roel van Duijn namens de ludieke protestbeweging Kabouter zitting nam in de Amsterdamse gemeenteraad. Munck, huisvrouw met twee jonge dochters, vergezelde haar echtgenoot, een archeoloog, die een Griekse vaas wilde bestuderen in bezit van de patriciërsfamilie Six. Vanuit zijn woning aan de Amstel attendeerde jonkheer Six zijn gasten op de kunstenaarsboot aan de andere kant van de rivier. Geïntrigeerd klopte het Deense echtpaar aan bij Viktor IV. Lisbet Munck raakte op slag verliefd op de Amerikaan. Hij deed haar denken aan de Griekse god Poseidon, vertelde ze in 2021 in een vraaggesprek met NRC. „Viktor zag zichzelf als een samurai, een kruisvaarder die oorlog voerde met als wapen penseel, pen en inkt.” De Deense wist zich geen raad met haar verliefde gevoelens. „Daar zat ik natuurlijk helemaal niet op te wachten.” Maar Glücks tomeloze energie en optimisme waren precies waar ze op dat moment behoefte aan had. Ze was vaak depressief, vertelde ze in het interview. „Ik viel als een blok voor Viktors positieve houding. Ieder moment van die dag liet hij merken wat een geschenk het is om te leven en hoe daarvan te genieten.” De kunstenaar bleek al even verliefd en begon uitvoerig met haar te corresponderen. De enveloppen van zijn brieven waren kunstwerken: beplakt met afbeeldingen, vol stempels, tekeningen en vaak met een wolk aan postzegels – jaren later, in 1998, maakte Munck van de enveloppen een vurrukkulluk boekje. Toen Glück een jaar na zijn eerste ontmoeting met Munck met een blindedarmonsteking in een ziekenhuis belandde, vertrok de Deense in haar eentje naar Amsterdam; haar dochters van 5 en 8 jaar zagen haar pas anderhalf jaar later weer terug. Als ‘Lady Ina’ trok ze bij Glück in op zijn schip BerendINA FennegINA. Munck was de dochter van Ebbe Munck, een bekende Deense journalist, verzetsstrijder, diplomaat en hofmeester van koningin Margrethe. In 1971 reisde Ebbe Munck naar Amsterdam, in een poging zijn dochter weer mee terug te nemen naar Kopenhagen. Tevergeefs, ze was dolgelukkig met Viktor IV. In het eerder genoemde interview vertelde ze over het primitieve leven aan boord, waar de planken vloeren altijd met stro bedekt waren. Opstaan als het licht werd, bij bevriende bakkers onverkocht brood bietsen, een rondje langs de vuilnisbakken. ’s Middags was het een zoete inval op het schip en ’s avonds aten ze een eenvoudige maaltijd. De tafelmanieren van Viktor waren matig, vertelde Munck. „Soms gebruikte hij een van onze jonge katten als servet.” Munck deed de administratie van Viktors ‘iconen’, zijn van wrakhout gemaakte kunstwerken, zegt Charlie Hilm, een vriend van het paar. „Die kunstwerken verkocht Viktor niet, maar leende hij uit voor symbolische bedragen waarin altijd het ongeluksgetal zes ontbrak, bijvoorbeeld 22 of 33 gulden per jaar. Ina was in alles Viktors geweten. Zij organiseerde een beetje normaliteit in zijn leven.” Lisbet Munck bleef het gedachtegoed van Viktor IV trouw. Na zijn dood organiseerde ze tentoonstellingen, gaf boeken uit over zijn werk, en zette zich in voor de Stichting Viktor IV. Ook hielp ze mee om zijn Bulgar Time-klokken opnieuw te laten produceren. Dat zijn uurwerken met gespiegelde wijzerplaten waarop de 6 vaak ontbreekt, met wijzers die linksom draaien of met dubbele snelheid. Munck deed eveneens moeite om van de Berendina Fennegina een museum te maken. Bij haar vertrek uit Amsterdam in 1990 had ze het schip voor 11 gulden, haar „geluksgetal”, aan de Deense vereniging van architecten verkocht. Jarenlang sliepen op de boot Deense architecten die in Amsterdam wilden studeren. Met hulp van Munck kocht ondernemer en Viktor IV-verzamelaar Bert Degenaar de boot zes jaar geleden. In samenspraak met Munck heeft hij de boot, die op afspraak te bezoeken is, zoveel mogelijk in oude luister hersteld. Degenaar reisde naar Kopenhagen voor Muncks begrafenis. ‘Lady Ina’ lag in haar kist op stro, met naast haar een doosje met geteerd hout van de Berendina Fennegina. Op de kist stond een klein icoon van Viktor IV, een omhoog wijzende pijl. Op verzoek had Degenaar gezorgd voor een weckfles met water uit de Amstel. Zodra de urn van haar moeder in het familiegraf is bijgezet, zegt dochter Sara Johansen, zal zij het water over het monument uitgieten. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/04/24/de-deense-lisbet-munck-1934-2024-werd-dolgelukkig-op-een-drijvend-kunstwerk-in-de-amstel-a4196757</guid>
      <pubDate>Wed, 24 Apr 2024 09:53:07 +00:00</pubDate>
    </item>
    <item>
      <title><![CDATA[Piet Venema (1933-2024), de ijsmeester van de laatste Tocht der Tochten]]></title>
      <description><![CDATA[<p>De liefde voor het ijs had Pieter Sjirk Venema, roepnaam Piet, van zijn vader Rijken. Ver terug in de vorige eeuw, vertelt Piets dochter Hiltje Venema, toen haar pake in Utrecht studeerde om veearts te worden, schaatste die in een strenge winter naar huis. Van Utrecht naar Murmerwoude, onder Dokkum. Over de Zuiderzee, die pas vlak voor de geboorte van oudste zoon Piet zou worden afgesloten. Logisch dus dat zijn vader enthousiast reageerde toen Venema, 23 jaar oud, in 1956 vanaf zijn stageadres in Groningen naar huis belde om te zeggen dat hij mee wilde doen aan de Elfstedentocht. Moeder was tegen, omdat hij nog nooit een grote tocht had gereden. De reactie van zijn vader, aldus Venema in Bas Sleeuwenhoeks boek IJsmeester – Mannen achter de schermen van de Elfstedentocht: „Ja prima. Doe het maar.” In zijn eerste van vier Elfstedentochten werd Venema 45ste, van de 259 wedstrijdrijders. Het enthousiasme waarmee Venema zich aan het schaatsen overgaf, droeg hij ruim een halve eeuw op anderen over. Tot na zijn tachtigste gaf hij met onder anderen schaatstrainer Sijtje van der Lende en Jeen van den Berg, Elfstedentochtwinnaar in 1954, in Thialf in Heerenveen schaatsles aan huisvrouwen. Piet Venema dacht eerst veearts te worden, net als zijn vader, maar ging weg- en waterbouwkunde studeren in Leeuwarden. Al snel ging hij aan de slag bij de dienst gemeentewerken in Heerenveen, dat ook zijn woonplaats werd. Marathonschaatser Bennie van der Weide, in 1973 als marathonschaatser de eerste winnaar van de KNSB-cup, was vijftien toen hij zijn eerste lessen op het ijs van gediplomeerd schaatstrainer Venema kreeg, op de net geopende kunstijsbaan in Deventer. Het was najaar 1962, de strenge winter moest nog beginnen en Heerenveen zou pas vijf jaar later een kunstijsbaan krijgen. Venema deed zelf altijd mee, zegt Van der Weide. „Hij voorop, wij erachteraan.” ‘Droge’ schaatstrainingen kreeg hij van Venema in een gymzaaltje van de gereformeerde school in Bolsward. „En als er natuurijs was, nam Piet ons mee naar het IJsselmeer, bij Sotterum, vlak bij de Afsluitdijk. Met een priem maakte hij krassen in het ijs om aan te geven waar de bochten waren.” Van der Weide herinnert zich Venema als „vriendelijk, een man die nooit kwaad werd en wiens leven in het teken stond van schaatsen”. Op 18 januari 1963 zag Bennie van der Weide in Bolsward zijn trainer voorbijrijden in de zwaarste editie van de Elfstedentocht, achter de kopgroep met de latere winnaar Reinier Paping. Venema werd negende. Dochter Hiltje: „Hij zei altijd dat hij niet zo heel moe was en misschien had kunnen winnen als hij onderweg broer Jaap niet had gemist die met een zonnebril voor hem klaarstond. Door de vrieskou en harde wind raakte zijn oog bevroren en is hij nog vaak gevallen. Maar ja, als…” Met broer Sjirk maakte hij wél contact, aan het begin van de route. Die liet weten hoeveel rijders er voor hem reden, iets waar hij in zijn eerste Elfstedentocht geen weet van had, vertelt dochter Anneke Venema. Hiltje betwijfelt of haar vader in ’63 echt had kunnen winnen. Hij had niet de mentaliteit van een winnaar, zegt ze. „Daar deed hij te veel kopwerk voor. Hij was niet gehaaid.” Kort na die Elfstedentocht trouwde Venema met Hiltje Noordhoff uit Zwaagwesteinde, dochter van een huisarts. Ze kenden elkaar van het zeilen. Als trainer van Hardrijdersclub Heerenveen coachte hij ook de Friese ploeg, tot in Inzell, bij internationale wedstrijden. In zijn ploeg zat de toen achttienjarige Sijtje van der Lende. „Piet was altijd vrolijk”, zegt ze. „Niemand sloeg een training van hem over. Hij gaf iedereen het gevoel dat-ie wereldkampioen kon worden.” Van der Lende werd zelf in de jaren zeventig drie keer Nederlands kampioen allround. Piet Venema werd een bekende Nederlander nadat hij als ijsmeester in het bestuur van de Koninklijke Vereniging de Friesche Elf Steden was gekomen. Hij volgde Henk Kroes op, die tot voorzitter was gepromoveerd. Ze dachten begin februari 1996 allebei dat er genoeg ijs lag voor een Elfstedentocht, maar moesten daar twee dagen later van terugkomen. De Tocht der Tochten kon niet doorgaan vanwege een paar zwakke plekken in de Zuidwesthoek van Friesland. Venema was de gebeten hond. „We waren te optimistisch geweest”, zegt hij in het boek IJsmeester. „De media vielen over ons heen en toen had ik er wel even genoeg van.” Om aan de gekte te ontsnappen ging hij met zijn vrouw Hiltje met vakantie naar Duitsland. Op de terugweg bezochten ze als fanatieke zeilers de botenshow Hiswa in Amsterdam. Venema in IJsmeester: „Goed, ik zit daar op een bankje, komt er een man op me af. ‘Jij bent die Venema’, sprak hij in plat Amsterdams, ‘die kerel die de Elfstedentocht niet door heeft laten gaan’.” Een jaar later kon hij dankzij strenge vorst en ijstransplantaties zijn ja-woord geven, zodat Henk Kroes de verlossende woorden ‘It giet oan’ kon uitspreken. En zo ging Piet Venema de boeken in als de ijsmeester van de laatste Elfstedentocht, die zaterdag 4 januari 1997 werd verreden. De passie voor ijs, water, bewegen en sport heeft natuurmens Venema – altijd met die blos op zijn wangen – weer doorgegeven aan zijn dochters. Al op jonge leeftijd legden zij samen met hun vader op het ijs lange afstanden af, bijvoorbeeld ’s ochtends vroeg van huis in Makkum naar school in Sneek. Venema combineerde dat dan met het inspecteren van het ijs. Met Hiltje ging hij ook hardlopen. Vaste vraag aan haar als ze op bezoek kwam, zelfs nog in de week voor zijn dood: „Heb je vandaag al hardgelopen?” Als begin-twintiger reed Hiltje de Elfstedentochten in 1985 en 1986, net als haar vader, die beide keren als enige rayonhoofd mocht meedoen. En ze nam deel aan die van 1997. „Als ijsmeester moest hij dáár natuurlijk voor passen. Maar als 63-jarige had hij nog wel de conditie om die Elfstedentocht te rijden.” Sportief is Piet Venema zelf bijna tot aan zijn dood op 18 februari gebleven. Hij zeilde nog na zijn tachtigste. Tot op Oudejaarsdag 2014 de loods afbrandde met daarin de Marnesyl. Niet veel later overleed ook zijn vrouw. Hij fietste veel, voor het laatst op een ligfiets. Hiltje: „Dat was iets flitsender dan een driewieler.” Wandelen naar het centrum van Makkum deed hij tot hij een jaar geleden naar een verzorgingstehuis in Franeker ging. Venema en zijn vrouw zouden ook graag geskied hebben, weet Hiltje, maar dat kwam er nooit van. „Bang als hij was dat er tijdens de wintersportvakantie een Elfstedentocht zou komen.” Correctie 20 april: in een eerdere versie stond dat in 1984 en 1985 Elfstedentochten werden gehouden. Die twee opeenvolgende Elfstedentochten, beide gewonnen door Evert van Benthem, waren in 1985 en 1986. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/04/17/piet-venema-1933-2024-de-ijsmeester-van-de-laatste-tocht-der-tochten-a4196313</guid>
      <pubDate>Wed, 17 Apr 2024 09:53:07 +00:00</pubDate>
    </item>
    <item>
      <title><![CDATA[Voor Bram van der Weide (1947-2024) was circus kunst]]></title>
      <description><![CDATA[<p>De Romeinse dichter Juvenalis schreef over ‘panem et circenses’, een licht spottende manier om te constateren dat het volk tevreden was als hun behoeften bevredigd werden, met ‘brood en spelen’. Bram van der Weide verwees daar soms naar, zonder het denigrerend te bedoelen; de circusdirecteur vond entertainment juist een van de mooiste dingen des levens. Hij bracht die circenses naar Enschede: in 1995 richtte hij daar het Internationale Circusfestival op. Hij werd dat jaar 50 en besloot dat hij nog ‘iets moois’ wilde doen. „Ik zie hem nog zitten”, zegt zijn vrouw Maryon van der Weide, „bij ons, aan de keukentafel, schittering in zijn ogen, rustig maar vastberaden: ‘Ik geloof dat ik een kerstcircus ga beginnen’”. Vanaf dat moment haalde hij elke winter acts van over de hele wereld naar een evenementenhal in Enschede – voor hem een bijna-thuiswedstrijd, Van der Weide werd in 1947 geboren in Hengelo, in een middenklassegezin, zijn vader werkte bij machinefabriek Stork, zijn moeder was huisvrouw. Van der Weide hield als kind al van aandacht, ‘altied goed als ze mooi over je lul’n’, zei hij weleens – hoe ouder hij werd, hoe hoorbaarder zijn accent. In de jaren vóór zijn circusavontuur introduceerde Van der Weide muziekfeest Night of the Proms in Nederland, was hij directeur van de Zeeuwse variant van Madurodam (Miniatuur Walcheren), was hij gymleraar en daarna hoofd sportzaken in de gemeente Wierden, werkte hij voor radio Veronica en sportprogramma Langs de lijn van de NOS. Als verslaggever voor het tv-programma Prijzenslag volgde hij, gewapend met microfoon en met een cameraploeg achter zich, mensen die twee minuten gratis winkelen hadden gewonnen. Geen doorsneepad voor ‘Brammetje’, zoals zijn Twentse vrienden hem noemden, al is er wel één rode draad: „Hij zag het leven als een soort luchtkasteel”, vertelt Maryon. Waarmee hij niet bedoelde dat het leven inhoudsloos is: hij was ervan overtuigd dat je zelf kan kiezen hoe je je leven inkleurt. Zijn vrouw, grijnzend: „Als we samen op vakantie gingen en we bezochten ergens een show, kon het zo zijn dat ik daar de hele avond met onze dochter alleen zat. Zat Bram in de coulissen.” „Hij zag circusacts als een kunstvorm”, zegt journalist Dolf Ruesink, die Van der Weide meermaals voor de regionale krant Tubantia interviewde, en bevriend met hem raakte. „Daarom wilde hij ook per se een orkest in elke show.” Hij leerde Van der Weide kennen als „een enorme druktemaker”, die graag het vliegtuig in stapte om inspiratie op te doen. Hij bezocht elk jaar meerdere landen in Oost-Europa om een showballet samen te stellen en arriveerde met veel enthousiasme en steenkolenengels in kleine dorpjes in Roemenië, Polen en Rusland, op zoek naar die ene messenwerper, die éne vuurspuwer. Ruesink ging weleens mee, er zijn veel ‘die-ene-keren’ die hij nooit vergeet. „Bram belde me elke keer met dezelfde woorden: ‘Dolf, nu héb ik toch iets bijzonders’.” Als Ruesink er ééntje moet noemen die eruit springt, ja, dat is wel hun ontmoeting met de wereldberoemde Russische clown Oleg in 1998. Van der Weide had een voorliefde voor clowns, hij was iemand die zich er slap om kon lachen, niet alleen de eerste keer dat hij de act zag, maar ook de achtste, negende, tiende keer. „Die clown bleek in een dorpje in Zuid-Duitsland te wonen. Hij sprak geen woord Engels, en kende drie woorden Duits: ja, nein en guten Tag. En wij moesten die man dus zien over te halen naar Enschede te komen voor een act.” Dat wordt niets, dachten ze, maar ze waren even vergeten dat Oleg een wereldkunstenaar was in mimiek. „Hij voerde ons mee naar zijn werkschuur, liet zien hoe hij zijn clowneske stunts maakte – alles zelf, met eigen gereedschap.” Er werd geen woord gezegd, maar een paar maanden later stond Oleg in de Enschedese piste, en in 2009 nog eens. Onder druk van dierenrechtenactivisten moest het circus veranderen: in 2012 kwam in het regeerakkoord dat wilde dieren niet meer thuishoorden in het circus. „Bram was daarin wel een realist”, zegt Ruesink „Hij heeft er geen slapeloze nachten van gehad. ‘Het is wat het is’, zei hij erover, zoals hij wel vaker zei. Hij had vroeger wel roofdierennummers, met olifanten, tijgers, maar ik durf tegelijkertijd te zeggen: hij was een dierenvriend.” „Ik weet nog dat een circuspaardje een keer ziek was”, vertelt dochter Amber van der Weide. „Hij stond de hele dag bij dat dier in de trailer. En ’s avonds, even snel eten thuis, en dan: ‘Ik moet nog even naar dat paardje’.” De laatste jaren had Van der Weide een act met honden. „Liep hij de hele dag met een van die honden achter zich aan.” Haar vader was een man die besluitvaardigheid uitstraalde, de artiesten noemden hem ook altijd ‘mister Bram’, maar, benadrukt Amber: „Hij banjerde net zo hard met die mensen mee door de modder. En hij zorgde goed voor ze.” Maryon: „Met kerst vond hij het zielig dat ze alleen waren, dus kwamen ze bij ons thuis eten. Hele operatie, maar wel gezellig.” Het werd na het wildedierenverbod moeilijker verrassingsacts te vinden, „maar hij wist er wel een draai aan te geven”, zegt zijn dochter. „Hij hield niet zo van de Cirque du Soleil-kant, dat vond hij te veel theater, hij was meer van de messenwerpers, degenslikkers, nummers met vuur, levende kanonskogels – dat vond hij mooier dan wat hij gefladder aan de trapeze noemde.” Hij creëerde wat hij zelf wilde aanschouwen. Maar, het moet gezegd: hij was niet alleen maar bezig met het circus. Zijn dochter omschrijft hem als een betrokken vader. Ze studeerde rechten, werd advocaat en later rechter. Haar vader wilde altijd weten met wat voor zaken ze bezig was. „Als er op het journaal iets over een grote zaak was, belde hij: ‘Ambie! Moszkowicz op tv!’” Hij scheurde stukken over grote rechtszaken uit de krant en bewaarde die voor zijn dochter. Van der Weide stond bekend als die circusdirecteur met clichématig bijpassende snor, die hij nooit wilde afscheren, maar hij had ook een ingetogen kant: modelvliegtuigjes bouwen, sport kijken, oppassen op de kleinkinderen. Grapjes maken, valsspelen met monopolie. En hij nam ze mee naar de piste. Amber van der Weide ziet haar vader nog staan met haar toen nog kleine dochter. Als zij op die grote, rode knop zou drukken, zou ze het circus openen, 15.000 mensen keken toe. Het licht ging aan. De show begon. In zijn laatste jaren leverde Van der Weide veel in, wat zijn gezondheid, maar ook wat zijn circus betreft. Hij besloot in 2016 te stoppen met het kerstevenement. Het circus bestaat alleen nog in afgeslankte vorm, niet zoals hij het graag zag. Zijn luchtkastelen waren kleurrijker dan dat. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/04/12/voor-bram-van-der-weide-1947-2024-was-circus-kunst-a4195619</guid>
      <pubDate>Fri, 12 Apr 2024 09:53:07 +00:00</pubDate>
    </item>
    <item>
      <title><![CDATA[Tot haar honderdste was Mimi Havinga (1923-2024) nog sterk en vrij]]></title>
      <description><![CDATA[<p>Je moet maar durven, van Curaçao naar New York reizen, met in je zak slechts 25 dollar en de naam van één kennis van de familie, en de hoop daar werk te vinden. Maria – ‘Mimi’ – Havinga deed het in februari 1942, 18 jaar oud. In New York vond ze al snel een baantje als secretaresse bij de handelsvertegenwoordiging van de Nederlandse regering in ballingschap, en een kamer op een steenworp afstand van het Metropolitan Museum of Art. „Een heel deftige buurt”, vertelt dochter Anne Havinga (65) videobellend vanuit haar kantoor in Boston. „Er zaten veel dames van goede afkomst, er werd Frans aan tafel gesproken. Gelukkig kon mijn moeder dat heel goed.” Door de baan was Mimi al snel onafhankelijk, geen vanzelfsprekendheid voor een vrouw in die tijd. In de zomer van 1942 kwam koningin Wilhelmina vanuit Londen naar de VS. „Mimi werd aan haar toegewezen als secretaresse, met als voornaamste taak het beantwoorden van de vele brieven die de koningin van over heel de wereld ontving”, zegt neef Gerrit Ribbink (68) vanuit Rotterdam. Ze ontmoette ook prinses Juliana en haar kinderen, die overkwamen naar Lee, Massachusetts, vanuit Canada. Mimi logeerde met de rest van de staf in een herberg in de buurt. „Mijn moeder vond het een zeer bijzondere ervaring”, zegt Anne. Na een maand in Massachusetts keerde Mimi terug naar New York, waar ze haar werk voor de regering hervatte. In 1944 gaf ze zich als een van de eerste vrijwilligers op om te worden opgenomen in het KNIL Vrouwenkorps. „In die tijd wilde iedereen iets doen om bij te dragen aan de oorlog [tegen de Asmogendheden]”, zegt dochter Anne. Mimi en de andere vrijwilligers reisden per marineschip naar het Australische Brisbane. Daar zetelde het koloniale bestuur van Nederlands-Indië, ook in ballingschap, onder leiding van minister van Koloniën Huib van Mook. Ze zou daar een tijd als secretaresse voor de minister van Transport werken. Eerst ging ze echter naar Kandy in Ceylon, het hedendaagse Sri Lanka, waar ze zes weken als secretaresse werkte voor een Nederlandse kolonel. „Daar zat ook Lord Mountbatten”, de laatste gouverneur-generaal van Brits-Indië, vertelt Gerrit Ribbink. Met Mountbatten maakte Mimi een rit op een olifant, waar ze later nog met veel weemoed aan terugdacht: „‘Kandy was heaven’, zei ze altijd.” Toen ze vlak na de capitulatie van Japan in augustus 1945 afreisde naar Nederlands-Indië, was de Bersiap, de onafhankelijkheidsstrijd van Indonesiërs, volop aan de gang. „Het was gevaarlijk om over straat te lopen”, zegt haar neef. „Mimi bewaarde geen goede herinneringen aan die tijd”, zegt haar dochter. „Ze zag verminkte lichamen op straat en in de rivier, die rood gekleurd was van het bloed.” Haar moeder vertelde bijna nooit over Nederlands-Indië. „Ik vermoed vanwege het geweld dat ze daar zag.” Mimi keerde in 1947 terug naar de Verenigde Staten, waar ze in 1954 trouwde met Jan Havinga uit Nijmegen, die ze tien jaar eerder had leren kennen. Samen kregen ze twee dochters, Anne en Cathy. In New Hampshire kochten ze een huis met een groot stuk grond, waar ze meer dan een halve eeuw bleven wonen. Mimi werd in 1923 geboren in Haarlem als Maria Catherina Goslinga. Het gezin, met naast Mimi nog twee jongens en drie meisjes, verhuisde naar Curaçao toen vader Wybo Goslinga in 1937 een baan kreeg als inspecteur van het onderwijs op de Nederlandse Antillen. Hij had geaarzeld, maar zijn vrouw had hem overgehaald: ze vreesde dat er opnieuw oorlog zou uitbreken in West-Europa. In 1940, Nederland was inmiddels bezet door de Duitsers, waren er geruchten dat er vijandelijke onderzeeërs in het Caribisch gebied lagen. Gerrit Ribbink: „Het gezin moest hun zwembad ombouwen tot schuilkelder, Mimi moest zandzakken naaien. Het was een spannende tijd, constant in afwachting van de bommenwerpers die de olieraffinaderij zouden aanvallen. Maar dat is nooit gebeurd.” Na de Bevrijding hoopte Mimi’s moeder tevergeefs dat zij zou terugkeren naar Nederland. „Ze was gek op het leven in de Verenigde Staten”, zegt Anne. „Ze hield van de vrijheid, de mogelijkheden en hoe ze hier onafhankelijk haar eigen leven kon vormgeven. Dat was in Nederland waarschijnlijk niet gelukt.” Mimi had nog meerdere banen als secretaresse, bij onder meer de Wereldbank, en als advertentiemanager bij de lokale krant Milford Gazette. Na haar pensionering in 1988 bleef ze actief in het gemeenschapsleven, onder meer voor haar kerk en voor pro-abortusorganisatie Planned Parenthood. Een natuurkracht, een force of nature, zo omschrijft Anne haar moeder. „Ze was heel sociaal en gek op mensen, zelfs na haar negentigste maakte ze nog nieuwe vrienden. Wie doet dat op die leeftijd?” Toch verbaast het haar niet echt. „Ze had wat te vertellen, het was leuk om met haar te zijn.” Annes ouders hadden een gelukkig huwelijk dat 63 jaar duurde, tot Jans dood in 2017. „Mijn vader leerde al gauw dat hij niet op kon tegen zo’n sterke vrouw als mijn moeder”, zegt Anne. „Ik weet zeker dat het die kracht is waardoor ze de honderd heeft gehaald.” Toen de coronapandemie uitbrak was Mimi net 96 geworden. Inmiddels woonde ze, zelfstandig weliswaar, in een serviceflat, waar ze twee records op haar naam had staan: ze was de oudste bewoner én liep het snelst met de rollator. Anne ontving een telefoontje: of ze haar moeder kon komen ophalen vanwege het besmettingsgevaar. Moeder en dochter vertrokken samen naar hun zomerhuisje in Maine, waar ze een vol jaar bleven. „Het was een niet makkelijk, maar wel een gelukkig jaar voor ons beiden”, zegt Anne. Uiteindelijk moest Mimi terug naar het bejaardentehuis, naar een zorgafdeling. Haar ogen en oren lieten haar in de steek. „Dat was zwaar voor haar, ze was erg gehecht aan haar onafhankelijkheid”, zegt haar dochter. Een week voor haar honderdste verjaardag kreeg Mimi een hartaanval. „Op haar verjaardag liep ze nog triomfantelijk door de gang van het ziekenhuis”, weet Anne nog goed. „De dag erna liep ze nog een klein stukje.” Daarna is ze niet meer uit bed gekomen. „Als de wind uit de richting van Canada komt, kleurt de zee diep donkerblauw”, vertelt haar dochter. „Als de zon dan glinsteringen op het water veroorzaakte, vond ze dat zó mooi. Op precies zo’n dag is ze overleden.” In deze rubriek elke week een portret van iemand die recent is overleden.</p>]]></description>
      <guid>https://nrc.nl/nieuws/2024/04/03/tot-haar-100ste-nog-sterk-en-vrij-a4194965</guid>
      <pubDate>Wed, 3 Apr 2024 09:53:08 +00:00</pubDate>
    </item>
    <item>
      <title><![CDATA[Zielig doen was niets voor Rivka Smit (1988-2023)]]></title>
      <description><![CDATA[<p>Rivka Smit zamelde zo’n 1,5 miljoen euro in voor wetenschappelijk onderzoek naar medicijnen tegen de spierziekte SMA. In 2019 was zij, toen dertig jaar, de jongste vrouw die dat jaar een koninklijke onderscheiding kreeg: Ridder in de Orde van Oranje-Nassau. Een razendsnelle geest kenmerkte haar, in combinatie met een sterk ontwikkeld verbaal vermogen. Feilloos kon ze inschatten wie met wie zou kunnen samenwerken. Zo bracht ze mensen met elkaar in contact – en hup, aan de slag. Oog en oor voor iedereen: ze sprak met een trefzeker, soms keihard gevoel voor humor, waarmee ze ontspanning en energie bracht in ieder gesprek. Dit vertellen haar moeder, haar jongere zus, een vriendin, een ex-collega en een hoogleraar uit Utrecht. Ze spreken vol bewondering over haar, en met nadruk vullen ze aan: Rivka vond zichzelf niet bijzonder. Haar moeder Nicoline Smit: „Kwam het door haar karakter, of haar opvoeding? Wie zal het zeggen? In ieder geval hebben wij er alles aan gedaan om Rivka zo normaal mogelijk te laten meedraaien in ons gezin, met ook twee jongere dochters.” Een vraag is hier: wat is normaal, niet bijzonder? Rivka Smit kwam ter wereld met een aangeboren defect in haar genen, SMA (spinale musculaire atrofie). Haar spierkracht kon zich hierdoor niet ontwikkelen. „Maar Rivka beschouwde zichzelf absoluut niet als gehandicapt, of beperkt”, zegt haar zus Elianne. „Zij had een grondige hekel aan die woorden, die ze zelf nooit gebruikte. Zij was wie zij was: vastberaden om alles uit haar leven te halen, zonder mededogen of geduld met mensen die zielig deden over hun eigen situatie. Daarin kon ze keihard zijn: ‘Ben je nou uitgezeurd?’, zei ze dan.” Haar levensmotto, waarmee ze vaak een vette punt zette achter tobberige gesprekken, was: ‘Alles komt goed! En zo niet, dan toch.’ Rivka Smit leefde, letterlijk (naar een eeuwenoud motto), met haar ‘hoofd, hart en handen’. Haar laptop en smartphone waren onmisbare hulpmiddelen bij studie en werk, bij het onderhouden van contacten en vriendschappen met talloze mensen om haar heen. „We hielden van dezelfde tv-programma’s”, vertelt vriendin Sonja van der Velden, die eerder een collega bij het Spierfonds was. „Zag ik op tv iemand met rare schoenen, dan wist ik: zodadelijk flitst er een appje van Rivka binnen. En ja hoor: ‘Moet je nou ’s kijken…’ Niemand was ook zo attent als zij: altijd een berichtje, een kaartje, een cadeautje met de post als je iets fijns of iets moeilijks met haar gedeeld had. Nederland telt ruim vijfhonderd mensen, overwegend kinderen, met de diagnose SMA; Rivka onderhield contact met vrijwel al die gezinnen.” Haar moeder Nicoline Smit vertelt over de periode dat Rivka bij het Prins Beatrix Spierfonds werkte, dat zij voor fondsenwerving en optredens in de media alle ruimte kreeg, maar zich binnen de organisatie zelf ook wel eens „klein gehouden voelde”. Eind 2022 nam zij er ontslag, om na te denken over een volgende stap in haar werkende leven, die haar ontwikkelkansen bood. Het was, zegt haar zus Elianne, „vooral de buitenwereld die Rivka beperkingen oplegde. Er werd voor haar bepaald dat zij iets niet zou kunnen. Ze heeft echt moeten vechten om het tegendeel te bewijzen, terwijl om haar heen heel makkelijk klussen werden gegeven aan mensen voor wie dat te hoog gegrepen was.” Haar moeder geeft indringende voorbeelden van deze onderschatting. Tussen haar veertiende en zeventiende woonde Rivka doordeweeks in zorgcentrum Heliomare in Wijk aan Zee, omdat zij daar intern een havo-opleiding kon volgen. In haar woonplaats Katwijk kon zij alleen toegang krijgen tot een mavo. Haar ouders kregen in hun omgeving te horen: „Waarom laat je zo’n jong meisje nu al uit huis gaan? Mavo is toch goed genoeg voor haar? Later kan ze toch niet werken.” Een studie-adviseur maakte het bonter. Hij raadde Rivka af te kiezen voor een hbo-studie communicatie. Want: „Dat is representatief werk. Iemand in een rolstoel zal in deze sector niet snel een baan vinden.” In de afvink-lijstjes van de verzorgingsstaat was Rivka Smit ‘honderd procent arbeidsongeschikt’. Maar ze wilde geen uitkering: betaald werken was voor haar een principekwestie. Ze kón het, dus waarom niet? Ook dit was voor haar ‘niks bijzonders’: een eigen inkomen biedt financiële ruimte voor zelfstandigheid en eigen keuzes. En voor extra uitgaven. „Ze was een luxepoes, hoor”, zegt zus Elianne. „Mooie kleren, goed gekapte haren. Rivka was op haar manier ijdel. Ook daarover kon ze spottende grappen maken, maar haar uiterlijk moest wel altijd tiptop in orde zijn.” De coronajaren maakten Rivka extra kwetsbaar voor mogelijke infectie van haar luchtwegen. Ze maakte zich kwaad dat mensen met overgewicht eerder gevaccineerd konden worden dan mensen met een spierziekte. Ook hier was humor haar wapen. Via sociale media riep ze lotgenoten op zich vol te stoppen met blauwe kaas en friet: „Dan zijn we eerder aan de beurt.” (Regelmatig „een patatje pakken” was haar grootste guilty pleasure.) Een succesvol jaar beleefde ze in 2023, toen ze een contract bij Schiphol kreeg. Ze werd lid van een nieuw team dat de toegankelijkheid van de luchthaven voor mensen met een beperking moest verbeteren. Collega Lot Defoort: „Het was fascinerend om te zien hoe ze twee uitersten in evenwicht kon houden. Aan de ene kant was ze ongelofelijk direct, op het botte af, waarmee ze wel eens weerstand wekte. Aan de andere kant was ze heel verbindend, vooral in ons nieuwe team van vier mensen. Onuitgesproken spanning voelde ze feilloos aan, inclusief een oplossing als het even tegenzat.” Ludo van der Pol, hoogleraar neuromusculaire ziekten in Utrecht, werkte jarenlang met Rivka samen om fondsen te werven voor SMA-onderzoek. Hij wijst erop dat er weinig erfelijke aandoeningen zijn waarbij de wetenschap in de afgelopen circa zeven jaar zoveel vooruitgang heeft geboekt als juist bij SMA. Vroegsignalering (door de hielprik bij baby’s) en drie verschillende medicijnen bieden sindsdien kansen om het genetisch defect in de spierontwikkeling te repareren. Van der Pol: „Het stemt me gelukkig dat zij deze omwenteling heeft meegemaakt. Sterker nog, met tomeloze energie heeft zij hieraan haar bijdrage geleverd.” Rivka Smit overleed op 20 december 2023 in het Leids Universitair Medisch Centrum, aan de gevolgen van een heftige ontstekingsreactie. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/03/29/zielig-doen-was-niets-voor-rivka-smit-1988-2023-a4194151</guid>
      <pubDate>Fri, 29 Mar 2024 09:53:08 +00:00</pubDate>
    </item>
    <item>
      <title><![CDATA[Selma Sevenhuijsen (1948-2024): ‘professoressa’ die dromen  en tekens las]]></title>
      <description><![CDATA[<p>„Het schijnt dat er een gerucht rondgaat dat ik de weg ben kwijtgeraakt. Wel, ik kan iedereen bij deze geruststellen: ik heb hem juist gevonden.” Aldus een strijdvaardige Selma Sevenhuijsen, academicus en feminist, bij haar afscheid van de Universiteit Utrecht in december 2008. Al in 2000 had haar carrière een voor haar toen nog ‘onbegrijpelijke wending’ genomen: kort nadat haar leerstoel vrouwenstudies was gewijzigd in een leeropdracht zorgethiek, werd Sevenhuijsen bij de decaan uitgenodigd om te praten over haar ‘vrijwillige uittreding’. „[Gaandeweg] werd me duidelijk dat er van vrijwilligheid weinig sprake was”, aldus Sevenhuijsen, die zich eerder in het universiteitsblad had uitgesproken over het in haar ogen ‘verharde’ academische klimaat en de tanende belangstelling voor haar feministische invalshoek. „Sindsdien zat ik niet meer op een leerstoel, maar op een krukje.” Toch was ze blij dat het zo gelopen was, zei ze bij haar afscheid. Sterker: het was een ‘blessing in disguise’. Op reis was Sevenhuijsen in de ban geraakt van het labyrint als universeel symbool voor de weg naar het innerlijk; als geschoold ‘labyrintwerker’ organiseerde ze nu bijeenkomsten in kerken en andere gedenk-ruimten. Van een internationaal voorloper in het denken over zorg als dagelijkse, moreel gestuurde praktijk, was ze veranderd in een „soort spirituele taxichauffeur”, zoals ze het zelf noemde, een „gids voor de ziel”. Toenmalig NRC-columnist Anil Ramdas beschreef in 2009 enigszins beduusd hoe op een zondagochtend in Utrecht „tientallen mensen op kousenvoeten” over een „enorm rond kleed” schuifelden. Tot het eind van haar leven – ze werkte altijd door; zelfs in het hospice waar ze eind vorig jaar met uitgezaaide kanker terechtkwam maakte ze plannen voor een boek – zou Sevenhuijsen zich wijden aan spirituele onderwerpen. Anders dan gebruikelijk in de ‘westerse rationalistische kennisfabriek’, zoals ze het noemde, bepaalden dromen en tekens ‘van boven’ voortaan de koers van haar denken. Ze verdiepte zich in de dubbelstaartige meermin en in Mathilde van Toscane, de middeleeuwse groothertogin die in delen van Italië een met Jeanne d’Arc vergelijkbare, mythische status geniet. In Italië vond Sevenhuijsen een tweede thuis; eerst samen met haar tweede man, Wibo Koole, en na hun scheiding in 2003 alleen. Tijdens maandenlange verblijven legde ze vele vriendschappelijke, werkgerelateerde contacten. „Ze had zo’n bloeiend leven daar”, vertelt vriendin Dafne Arlman. „Ze sprak behoorlijk Italiaans en haar charme deed de rest. Op de ‘Mathilde-reizen’ die we maakten met een groep Nederlandse vrouwen combineerde ze spiritualiteit met kunstgeschiedenis – ze wist álle ins and outs. De lokale Mathilde-experts die we ontmoetten gaf ze als dank een pareltje; onze route werd zo een ‘parelsnoer’.” In Italië werd ‘La Professoressa’ serieus genomen; in Nederland riep haar nieuwe identiteit ook weerstand en kritiek op. Veel mede-feministen hadden bezwaar tegen de ‘godinnencultuur’ waar Sevenhuijsen nu zo in opging: het vereren van vrouwelijke symbolen zou haaks staan op de strijd voor gelijkheid tussen de seksen. „Selma vond dat onterecht”, zegt bevriend collega Petra de Vries. „Ze geloofde juist heel erg in gelijkheid en gelijkwaardigheid.” „Selma’s feminisme kwam van onze moeder”, zegt Liesbeth, Sevenhuijsens twee jaar oudere zus. „Die had politicologie gestudeerd, maar moest dat afbreken om als typiste en secretaresse ons gezin te helpen onderhouden. Ze wilde zich ontplooien, maar vond nooit werk op haar niveau. Dat frustreerde haar; wij wisten en zagen dat. Onze moeder is jong overleden, Selma was zeventien en woonde nog thuis. Er werd nauwelijks over gesproken. Maar ik denk dat het voorbeeld van onze moeder Selma die enorme drive gaf.” Na het gymnasium in Rotterdam ging Sevenhuijsen naar Amsterdam voor een studie politieke en sociale wetenschappen (het huidige politicologie) aan de UvA. Ze werd actief bij studentenvakbond ASVA en ontmoette Claas Oosterbaan, met wie ze ging samenwonen. Ze kregen twee zoons: Teun (1972) en Arjen (1974). Tien jaar na haar afstuderen promoveerde ze in 1987 op een historisch onderzoek naar politieke debatten over ongehuwd moederschap. Bevriend collega Joyce Outshoorn: „Selma werd met mij de enige andere vrouwelijke docent op onze afdeling; dat schept een band. We hadden allebei jonge kinderen en kwamen samen voor onze belangen op, door te pleiten voor kindvriendelijker vergadertijden, bijvoorbeeld.” Mannelijke collega’s stonden daar niet bij stil. „Selma liet zich de kaas niet van het brood eten”, zegt Outshoorn. „Ze was principieel, zeer politiek bewust en eerder boos dan bang. Samen met Petra de Vries en Anja Meulenbelt maakten we buiten werkuren de Socialisties-Feministiese Teksten, een jaarlijkse artikelenbundel. We waren altijd bezig. Maar we konden ook enorm lachen. De redactievergaderingen gingen altijd met veel wijn gepaard.” „Ik ken haar niet anders dan als een geëmancipeerde, werkende moeder”, zegt zoon Arjen. „Maar we hadden ook een heel leuk gezinsleven, met etentjes en vakanties en veel potjes Scrabble. Mijn ouders gingen uit elkaar toen ik zes was, maar bleven respectvol met elkaar omgaan, ook nadat mijn stiefvader Wibo bij ons was ingetrokken.” Joyce Outshoorn: „Eind jaren tachtig werden Selma en ik allebei hoogleraar vrouwenstudies – ik in Leiden, zij in Utrecht. Het was pionieren. De weerstand die we tegenkwamen, de kleinerende opmerkingen – daar hebben we lange avonden over getelefoneerd.” Om de positie van het vak te verstevigen kwam er een landelijke onderzoeksschool en onderhield Sevenhuijsen een groot internationaal netwerk. Toch lukte het haar niet om haar positie blijvend te bestendigen. „Mijn moeder kreeg meer last van stress”, zegt Arjen. „Het werk slokte haar op. Zij en Wibo groeiden uit elkaar. Na hun scheiding werd ze nogal solistisch. En ik ben atheïst, dus met dat spirituele kon ik niet zoveel.” „Selma ging een andere kant op”, zegt Outshoorn. „We verloren elkaar een tijd uit het oog, maar vonden elkaar gelukkig weer terug. Ik zag hoe bewonderenswaardig hardnekkig ze zich in spirituele zaken vastbeet. Het was alleen jammer dat we niet meer over de actualiteit konden praten, zoals vroeger.” „Ze sprak over haar jaren aan de universiteit als een vorig leven”, zegt vriendin Dafne Arlman. Een ander leven. In deze rubriek elk weekeinde een portret van iemand die recent is overleden.</p>]]></description>
      <guid>https://nrc.nl/nieuws/2024/03/22/selma-sevenhuijsen-1948-2024-professoressa-die-dromen-en-tekens-las-a4193510</guid>
      <pubDate>Fri, 22 Mar 2024 09:53:08 +00:00</pubDate>
    </item>
  </channel>
</rss>
