<?xml version="1.0" encoding="utf-16"?>
<rss version="2.0">
  <channel>
    <title><![CDATA[Dit ben ik]]></title>
    <link>https://www.nrc.nl/rubriek/dit-ben-ik/</link>
    <description><![CDATA[Dit ben ik]]></description>
    <item>
      <title><![CDATA[‘Jagers zijn onderdeel van de natuur’]]></title>
      <description><![CDATA[<p>Dat mensen Michiel Heintz (49) soms uitschelden voor moordenaar raakt hem niet. Hij gaat liever in gesprek. ‘Ik jaag onder meer in de Flevopolder, vlak naast Center Parcs De Eemhof. In de zomer jaag ik daar op duiven en kraaien. Ik loop in die polder met mijn geweer op mijn rug, mijn jachthond vlak naast mij en geschoten vogels in mijn hand terwijl vakantiegangers langs fietsen. Ik voel dat ze schrikken als ze mij zien. Ze willen vaak weten wat ik aan het doen ben. Of dat niet verboden is. Ik vraag dan altijd of ik het mag uitleggen. En dan merk ik dat de meeste mensen geen idee hebben. Dat neem ik ze niet kwalijk. Want het merendeel heeft zich nooit verdiept in de noodzaak van de jacht. „Jagers noemen dat schieten van duiven en kraaien nog steeds jagen, maar eigenlijk is het schadebestrijding. Alleen de jacht in het traditionele seizoen, dat loopt van half oktober tot eind januari, valt onder de noemer jagen. De rest van het jaar doe je aan beheer en schadebestrijding. Inmiddels is dat  mijn specialiteit. Ik woon in een weidevogelgebied nabij Utrecht. Als je daar de vossen hun gang laat gaan, heb je binnen no time geen grutto, kievit en andere bodembroeders meer over. Dus ik kijk ’s nachts met mijn nachtkijker hoeveel vossen er rondlopen. En als dat er teveel worden, grijp ik in. „Ik jaag twee, soms drie dagen per week. Naast mijn reguliere baan. En alleen als het weer goed is. Dat betekent niet te nat. En niet te veel wind. Ik zou twee weken geleden bijvoorbeeld op ree gaan jagen omdat de populatie op een van mijn jachtvelden te groot is geworden, maar het had geen zin. Het waaide te hard. Dan schuilen die beesten diep in het bos. Vrouwelijk reewild mogen we tot 31 maart bejagen. En alleen bij daglicht. Omdat januari heel nat is geweest, en de wintermaanden donker zijn, heb ik nog niet zoveel kunnen doen. Dat geeft druk. Want ik heb nog maar tot eind maart om te zorgen dat de populatie weer op orde is. „Ik vind het buitenleven fantastisch. Ik geniet enorm van de natuur. Dat had ik als klein jongetje al. Mijn ouders, rasechte Rotterdammers, gingen vanwege het werk van mijn vader in Bunnik wonen. Ik ben in dat dorp geboren. Mijn oudere zus in Rotterdam. We woonden vlakbij Amelisweerd en ik was altijd buiten. Mijn vader was in zijn vrije tijd jager. Hij nam mij overal mee naar toe. Ik hielp mee palingfuiken legen bij mijn opa en oma. En als mijn vader eend of duif had geschoten, hielp ik mee plukken. Ik werd op een kruk gezet, kreeg een eend in mijn hand en deed na wat mijn vader ook deed. Dat was bij ons thuis de normaalste zaak van de wereld. Ik genoot als ik naast mijn vader stond terwijl hij een eend schoot „Vanaf mijn 7de of 8ste jaar mocht ik in het jachtseizoen iedere zaterdag met mijn vader en zijn vrienden op pad. Meestal een drijfjacht. Dat was voor ons allemaal de mooiste tijd van het jaar, want dat was voor ons de oogsttijd. Ik kreeg als kleintje een drijfstok en moest het wild in het bos opjagen. Later mocht ik hondenwerk doen; de hond het wild laten apporteren. Ik had mijn ouders gek gezeurd om een jachthond. En gelukkig zijn ze overstag gegaan. Ik heb nu zelf mijn vijfde of zesde labrador uit diezelfde Engelse jachtlijn. „In die tijd werden er nog fazanten uitgezet voor de jacht. Dat is nu niet meer geoorloofd. Ik vond het prachtig om met mijn vader op stap te gaan. Genoot als ik naast hem stond terwijl hij een eend schoot. Ik wilde ook oogsten uit de natuur, en ben op mijn 17de begonnen met de jachtcursus en heb daarna mijn jachtakte gehaald. Jagen is een onderdeel van mijn leven geworden. Ik voel mij bevoorrecht dat ik altijd buiten ben en meehelp om de natuur te beheren. Ik geniet van alle jaargetijden en verlang nu al naar het voorjaar omdat het prachtig is om te zien dat alles weer gaat groeien. „Voor mensen die niets met de jacht hebben, is het soms moeilijk te begrijpen dat ik zoveel liefde en passie voor de natuur heb. Zij zien enkel een man die beesten doodmaakt. Het klopt dat doden een onderdeel van de jacht is, maar ik doe nog zoveel meer. Ik zorg ervoor dat de stand van de weidevogels niet daalt. Dat akkerbouwers hun oogsten niet verliezen. En dat de diverse wildsoorten bij gebrek aan voedsel geen schade aanrichten in de tuin- of bosbouw. „Van mijn vader heb ik geleerd om nooit de confrontatie uit de weg te gaan. Daarom ga ik altijd in gesprek met mensen die willen weten wat ik doe. Ik snap dat mensen het confronterend vinden om een dood beest te zien. Maar ja, veel van die mensen eten vlees, en dat dier is ook doodgemaakt. Als ik mensen daarop attendeer, zeggen ze: ‘dat is anders. Dat vlees koop ik in de supermarkt’. Tja… Dat is natuurlijk helemaal niet anders. Het wild dat ik schiet, heeft een mooi leven gehad. En zij kiezen ervoor om vlees te eten dat speciaal voor dat doel is gefokt. „Mensen die faliekant tegen de jacht zijn, kan ik niet overtuigen. Maar we kunnen wel proberen om respect voor elkaars mening te hebben. En het zou fijn zijn als de anti’s inzien dat jagers onderdeel van de natuur zijn en zorgen voor de diversiteit. Als er steeds meer regels komen die het moelijker maken om te jagen, krijg je uiteindelijk een heel eenzijdige natuur in Nederland. Predatoren als vossen en kraaien krijgen dan de overhand. En dat betekent dat andere soorten gewoon verdwijnen. Dat zou ik verschrikkelijk vinden.”</p>]]></description>
      <guid>https://nrc.nl/nieuws/2023/02/09/jagers-zijn-onderdeel-van-de-natuur-a4156667</guid>
      <pubDate>Thu, 9 Feb 2023 05:37:57 +00:00</pubDate>
    </item>
    <item>
      <title><![CDATA[‘Knutselen geeft een doel in het leven’]]></title>
      <description><![CDATA[<p>Bep Gérard (95) voelt zich waardeloos als ze „niks voor een ander kan betekenen”. Zij woont in Bennebroek. ‘Ik maak wenskaarten. Collages. Kaarten met afbeeldingen van vlinders. Of  poezen. Ik krijg oude kalenders met spreuken erop. Ik houd van zulke wijsheden. Kijk, op deze kaart: ‘Door vol te houden, bereikte ook de slak de ark.’ En deze: ‘Wees zelf de warmte in de kou.’ „Als ik honderd kaarten heb, breng ik die naar het ziekenhuis in Hoofddorp. Ze ontvangen me altijd heel hartelijk daar. Ik ben er nu tien keer geweest, met opgeteld duizend kaarten dus al. Dokters en verplegers mogen die kaarten aan patiënten geven. Ik wil niet dat ze verkocht worden. „Knutselen geeft me een doel in het leven. Als ik niks voor m’n medemens kan betekenen, voel ik me waardeloos. Ik heb veel lieve mensen om me heen. Een vriendin zei een keer: ‘Beppie, je lijkt Facebook wel.’ Bij iedereen ben ik welkom, maar ik wil m’n dagen niet slijten met koffie leuten. „Een jaar of acht geleden ben ik met het maken van de kaarten begonnen. Ik was net hersteld van een ellendige ziekte, die me tijdelijk verlamd had gemaakt. Ik ben er redelijk bovenop gekomen, maar m’n zenuwstelsel is blijvend aangetast. Helaas ben ik nu veel minder mobiel dan ik was. „Ik dacht: wat nu? Ik kan toch niet de hele dag voor me uit gaan zitten staren? Gelukkig kon ik terugvallen op mijn oude beroep. Ik heb gewerkt als pedagoog. Ik heb veel geknutseld met kinderen. „Vanaf m’n twaalfde ben ik opgegroeid in een katholiek internaat voor moeilijk opvoedbare meisjes. Ik was zelf geen lastig kind, maar thuis was er geen plek meer voor mij. Dat komt door het bombardement in Rotterdam, in mei 1940. Ik heb dat meegemaakt. Wij verloren ons huis, mijn vader zijn zaak. Hij was goudsmid en horlogemaker.  „Eerst kregen we tijdelijk onderdak in een boerderij. Mijn ouders vonden een winkel met een piepkleine bovenwoning in Berkel en Rodenrijs. Twee van de vier kinderen van ons gezin konden onderdak krijgen in een internaat. Ik kwam terecht  bij de nonnen in Zoeterwoude. „Tot 1969 heeft mijn leven zich afgespeeld in katholieke tehuizen. Ik ging er naar school, ik woonde er, ik werkte er. Mijn eerste baantje was in Ermelo, in een gesticht – wat ze nu een psychiatrisch ziekenhuis noemen. Dat was niks voor mij. Ik wilde met kinderen werken.” „Ik ben toen teruggegaan naar Zoeterwoude. Daar ben ik opgeleid als kinderjuf. Een jaar of tien later mocht ik in Vogelenzang komen, bij de Zusters Karmelietessen. Daar kon ik met kleine kinderen werken, kruimeltjes – dat deed ik het liefst. „Ik kan niet anders zeggen dan dat ik een mooie tijd heb gehad bij de nonnen en de paters. Een overste in Zoeterwoude zei een keer tegen me: ‘Beppie, jij hebt een mooi karakter. Jij bent spontaan en hartelijk, en je weet van aanpakken. Slechts één op de tien mensen heeft het geluk zo in elkaar te zitten. Dat kan andere mensen jaloers maken. Zul je oppassen dat die mensen jou niet dwars gaan zitten?’ „Zoiets maakte natuurlijk diepe indruk op me, in de tijd dat ik een onzeker pubermeisje was. Maar de boodschap had ik ook goed begrepen: nóóit opscheppen, niet zeuren, niet sjoemelen. Gewoon je werk doen. Naastenliefde, saamhorigheid. Dáár draait het om in het leven. „In Vogelenzang heb ik de man ontmoet met wie ik in 1969 getrouwd ben. Ik zeg altijd: ‘Ik heb een klompje goud gevonden tussen de ouwe kranten.’ Dat was echt zo. Met een bolderkar ging ik het dorp in om oud papier te verzamelen. Zo verdiende ik een extraatje, waarmee ik leuke dingen voor de kinderen kon kopen. Ik kwam een knappe, jonge vent tegen, die bezig was een huis te ontruimen. Karren vol papier heb ik daar weggehaald. Die knapperd is toen mijn man geworden. „Het grote verdriet in mijn leven is dat wij geen kinderen konden krijgen. Op m’n 34ste heb ik een buikoperatie gehad. Daarna kreeg ik te horen dat zwangerschap voor mij niet meer was weggelegd. „We hebben geprobeerd een pleegkind te krijgen. De Kinderbescherming wilde ons alleen een ouder kind toewijzen, omdat ik al ruim in de veertig was. Maar ik wilde een kleintje. Dat kun je nog echt opvoeden. Tot op de dag van vandaag voel ik het verdriet van onze kinderloosheid. „Mijn man zei: ‘Ach Beppie, wat geeft het, we zijn toch gelukkig samen?’ En we waren inderdaad gelukkig. Hij werkte bij een bank. Ik deed het huishouden en vrijwilligerswerk. Voor kinderen ook, ja. „Eind januari 2019 overleed mijn man. De wintermaanden zijn moeilijk voor mij. Dan beleef ik weer dat mijn man ziek was en overleed. ’s Avonds wil ik niet beneden in de woonkamer zijn. Ik voel dan dat mijn Loeki daar nog in zijn stoel zit. Maar als ik naar die stoel kijk, is-ie leeg. „Liever ben ik dan boven, in mijn hobbykamer. Daar werk ik in alle rust aan mijn kaarten. Ik kijk televisie. Maar daar kan ik steeds minder goed tegen. Door die ziekte heb ik ook minder greep op mijn emoties gekregen. Oorlogsbeelden uit Oekraïne verdraag ik slecht. Dan voel ik mezelf weer beven, zoals bij het bombardement van Rotterdam.  „Wat mensen op tv zeggen, kan me echt raken. Die Johan Derksen riep daar laatst dat de hemel helemaal niet bestaat. Zoiets maakt me verdrietig. M’n hele leven al bid ik voor het slapengaan. Dan praat ik nu ook tegen Loeki. Die avond vroeg ik: ‘Ben jij er écht, daar, boven? Geef me een teken dat we elkaar straks weer zien?’ Wat denk je? ’s Ochtends kwam ik beneden, waar op tafel een kerststukje stond, met een elektrisch lampje erin. Dat lampje brandde! Terwijl ik zeker wist dat ik het de vorige avond had uitgedaan. Dan weet ik genoeg. „Alleen zijn maakt me onrustig. Ik heb mensen om me heen nodig, die ik kan helpen. Een paar keer per week ga ik hier vlakbij naar de bakker. Daar is een koffiehoek. Ik maak met iedereen een praatje. Ik kijk hoe ouders omgaan met hun kinderen. Zie ik liefde voor het kind, echt contact, geduld? Hoor ik consequent ‘nee’ als een kind zeurt om een koek? „Soms zie ik dat het niet zo goed gaat. Daar bemoei ik me natuurlijk niet mee. Hooguit zeg ik: ‘Je hebt een klompje goud in handen. Zorg je wel dat het opgroeit als een sieraad?’ Zo probeer ik die moeder of vader dan positief te stimuleren. Ik zal altijd een opvoeder blijven.”</p>]]></description>
      <guid>https://nrc.nl/nieuws/2023/02/01/knutselen-geeft-een-doel-in-het-leven-a4155867</guid>
      <pubDate>Wed, 1 Feb 2023 05:37:58 +00:00</pubDate>
    </item>
    <item>
      <title><![CDATA[‘Je jeugd hoeft je leven niet  te bepalen’ ]]></title>
      <description><![CDATA[<p>Jacky Stüger (21) weigert zich  te laten beperken door een ‘rugzakje’. Ze wil haar dromen en die van anderen waarmaken. ‘Mijn buurt in Den Haag is een beetje een achterstandswijk. Veel ouders beheersen de Nederlandse taal niet, hebben nauwelijks een opleiding gedaan, en werken vaak niet. Voor jongens zijn er allemaal projecten om ze van de straat te houden, maar voor meisjes was er helemaal niets. Ik werkte als vrijwilliger in de Buurtkamer en wilde een veilige plek voor ze creëren. Op straat worden ze nagefloten door oude mannen en wordt er vies naar ze gekeken als ze een TikTokdansje doen. Vorige zomer hebben we samen een schaafijskar gebouwd. Zo kon ik ze laten zien dat je je eigen geld kunt verdienen.  „Het zijn leuke meiden, en ik was benieuwd naar hun dromen. De een wilde kraamverzorgster worden. De ander binnenhuisarchitect. Ze hadden allemaal plannen. En tegelijkertijd zeiden ze dat daar niets van terecht zou komen. Kinderen in mijn wijk nemen onbewust het gedrag van hun ouders over. En als je dan ook nog een laag schooladvies krijgt en naar vmbo-kader of -basis moet, denk je dat niets jou gaat lukken. „Degene die de workshop over dromen begeleidde, heeft voor één meisje een vijfjarenplan gemaakt. Zodat zij weet wat ze moet doen om haar doel te bereiken. Maar dat is best moeilijk als je dertien  bent. Daarom bedacht ik een realistischere aanpak. Ik heb de dames gevraagd wat ze graag zouden willen doen. En daar rolde het idee van een beautysalon uit. We hebben een plan geschreven, een locatie gezocht en subsidie aangevraagd en deze maand worden de meiden getraind zodat ze binnenkort hun eigen salon kunnen draaien. „Ik ben heel praktisch. Heb een positieve instelling. En ben een doorzetter. Iedereen heeft een rugzakje. En dat kan heel zwaar zijn. Maar een moeilijke jeugd hoeft je leven niet te bepalen. Je kunt ook iedere keer iets uit die rugzak pakken en dat op de grond gooien en daarop gaan staan. Als je dat een volgende keer weer doet, maak je een trap van alles wat er in je rugzak zit en kun je boven jezelf uitstijgen. Daar geloof ik heilig in. „Ik heb zelf ook een stevige rugzak. Mijn moeder raakte in een depressie toen ik acht was. Al wist ik toen natuurlijk helemaal niet wat dat was. Op vrijdagavond, als mijn broertje in bed lag, hadden we altijd meidenavond. Dan keken we samen naar The Voice of Holland of naar Holland’s Got Talent en aten we komkommer met dipsausjes. Dat was echt ons dingetje. Maar steeds vaker liet ze dat schieten. Mijn moeder was heel moe en stopte met werken. Al snel lag ze de hele dag in bed. Ze kon niets meer. En werd nog gemotiveerder als ik mensen op mijn pad trof die zeiden dat ik het niet zou kunnen „Ik ben de oudste en voel mij verantwoordelijk voor mijn broertje. Dus ik maakte ’s ochtends ontbijt en bracht hem naar de crèche voor ik zelf naar school ging. Uit school ging ik snel naar huis om te koken en daarna haalde ik mijn broertje weer op. Ik vertelde niemand iets. Mijn vriendinnen wisten het wel, maar stelden geen vragen. Voor hen was het normaal zoals het bij ons ging. Zo keek ik er ook naar. Het was gewoon niet anders. „De leerkrachten op de basisschool merkten op een gegeven moment dat ik prikkelbaarder werd. En ze vonden mij brutaal. Ik werd daarom naar een jeugd-ggz-instelling gestuurd om iets aan mijn agressie te doen. Daar werd voor het eerst gevraagd hoe ik woonde. En hoe mijn leven eruitzag. Ik werd meteen naar een andere praatgroep gestuurd; eentje voor kinderen met ouders die psychische problemen hebben. Dat was heel confronterend. Daar kreeg ik voor het eerst de bevestiging dat mijn leven niet normaal was. „Ondertussen ging ik naar de brugklas met een havo/vwo-advies. Maar al snel ging het mis. Ik bracht iedere dag mijn broertje naar school en regelde alles thuis. Dat werd te zwaar. Toen brak ik. Van jongs af aan wilde ik rechten gaan studeren en toen ik hoorde dat ik naar het vmbo moest, dacht ik dat mijn droom voorbij was. Ik vertelde het mijn moeder en dat zette iets in werking. Zij stemde er mee in dat ik bij mijn vader ging wonen, en mijn broertje bij zíj́n vader. Dat was heel moeilijk. Ik voelde mij verscheurd. Maar het was hoog tijd om voor mijzelf te kiezen. „Tot mijn zestiende heb ik bij mijn vader gewoond en zag ik mijn broertje in de weekenden. Op school haalde ik goede cijfers. Ik veranderde van een stil meisje in iemand die haar mond opentrekt. Na mijn examen ging ik de opleiding mbo juridisch doen. Een opleiding die het dichtst in de buurt van rechten komt. Maar daar werd ik na een paar maanden van school gestuurd omdat ze mij te brutaal vonden. Ik ben toen een tijdje de opleiding voor onderwijsassistent gaan doen, maar dat was niets voor mij. Uiteindelijk ben ik op mijn achttiende gaan werken. In een restaurant, maar ook als vrijwilliger in de Buurtkamer; de plek waar mijn moeder – die inmiddels weer gezond was – ook werkte. „Mijn droom om rechten te gaan studeren is  nooit verdwenen. Ik vertrouwde erop dat het goed zou komen. En werd nog gemotiveerder als ik mensen op mijn pad trof die zeiden dat ik het niet zou kunnen. Vorig jaar heb ik een 21+-toets gemaakt en werd ik toegelaten tot hbo  rechten. Ik vind het fantastisch. Vind het heerlijk om te studeren en haal goeie cijfers. Het liefst stap ik na de zomer over naar de universiteit. Ik heb mij al ingeschreven voor criminologie. Ik hoop dat ik word ingeloot. Ik wil later met jongeren gaan werken die in jeugddetentie zitten. Want met de juiste aanpak en begeleiding kunnen zij volgens mij ook hun doel bereiken.” Aanmeldingen: ditbenik@nrc.nl</p>]]></description>
      <guid>https://nrc.nl/nieuws/2023/01/26/je-jeugd-hoeft-je-leven-niet-te-bepalen-a4155413</guid>
      <pubDate>Thu, 26 Jan 2023 05:37:58 +00:00</pubDate>
    </item>
    <item>
      <title><![CDATA[‘Omdat ik van mezelf druk ben draai ik vooral depri muziek. Dat geeft me rust’]]></title>
      <description><![CDATA[<p>Wilco de Bruin (52) uit Apeldoorn begon al jong met het verkopen van platen en cd’s, en dat  bleef hij doen. Na jaren kwam het grote succes. ‘Ik ben al vroeg begonnen met het verzamelen van muziek. Kon ik kiezen tussen van mijn zakgeld een kroket halen na het voetbal of een singletje kopen op de markt, dan werd dat niet die kroket. Singletjes hebben iets magisch. Je kocht een hit maar er was ook het B-kantje dat je niet kende. Dat ging je dan thuis draaien, dat gaf gelijk een goed gevoel. „Mijn ouders werkten bij Aviko, de patatfabriek. Mijn vader zat op de heftruck in het vrieshuis, mijn moeder deed ploegendiensten aan de lopende band. Jaar in jaar uit hield ze dat vol, elk zwak patatje pikte ze eruit. Ze is slim, maar was op haar zestiende al moeder geworden. Ik denk nu: daar had veel meer in gezeten. Mijn broers, zes en zeven jaar ouder dan ik, hebben ook geen diploma’s gehaald. Ik wel. Ik was goed in rekenen, iedereen schreef altijd alles van mij over. En ik kon goed schaken.  „Mijn hele schaakteam ging naar het gymnasium of vwo, ik naar de mavo. Misschien ben ik toch in een bepaald hokje gezet want het was onder mijn kunnen. Na de mavo ging ik naar de ondernemersschool. Ik wist al dat ik wilde handelen, in een product dat ik leuk vond. Op mijn zestiende leerde ik mijn vrouw kennen. Samen gingen we naar het theater, eerst vooral naar cabaret, later ook wel toneel. Rond mijn twintigste gingen we samenwonen.  „Op een dag wilde ze gaan shoppen, ze had schoenen nodig. Ik zei: er is geen geld want ik heb net weer platen gekocht. Zij zei: dan verkoop je er toch een paar. Zo is het begonnen. Ik verkocht wat ik niet meer afspeelde en wat ik dubbel had. Ik had een heleboel dubbel. Als je lang op zoek bent naar die ene single, en je vindt hem eindelijk, en dan de week erna nóg een, dan laat je die ook niet liggen. Ik ging verkopen op beurzen in Barcelona, Leipzig, Londen, Birmingham, Dresden, Milaan. Ik heb in 61 Europese steden op beurzen gestaan.  „Een select groepje liefhebbers is altijd doorgegaan met vinyl kopen. Dat waren de hardrockers, nu mooie volwassen kerels van vijftig, zestig die nog steeds van muziek houden. Ik ben zelf een rocker. Ik hou niet van gillende gitaren, wel van groepen als Kiss en ACDC. Kiss is een jeugdliefde. Dit jaar komen ze voor de tiende keer afscheid nemen, daar ga ik ook weer heen. Omdat ik van mezelf druk ben draai ik thuis vooral depri muziek: Leonard Cohen, Nick Cave. Dat geeft me rust. Dat heb ik nodig, anders kom ik tot niets.  Ik kwam thuis zonder geld voor mijn jonge gezin „Succes komt met hobbels. Ik heb weleens op een parkeerplaats gestaan, 54 kilometer van Berlijn, dat de auto kapot was,  de opbrengst van de beurs naar de reparatie ging, en ik  thuiskwam zonder geld voor mijn jonge gezin. In 2001, 2002 was het echt moeilijk. Je was een beetje gek als je cd’s kocht, iedereen was muziek aan het kopiëren. Familie is weleens bijgesprongen, in  het arbeidersmilieu help je elkaar.  „Ik heb ook wel ander werk erbij gedaan. In de reclame, dat kon ik vrij goed. Maar ik dacht dan: dit wil ik niet nog veertig jaar doen. Met muziek heb je andere mensen om je heen, het is easy going. Elke muziekliefhebber heeft dezelfde drive, die passie voor muziek. Ik bied weleens een plaat aan voor honderd euro, als een klant zegt ‘oké, doe dan maar’, dan kan ik daar niet tegen. Dan zeg ik: het hóeft niet. Graag of niet.  „Tien jaar geleden zag ik de platen steeds meer terugkomen. Ik begon een winkel in Deventer: platen en goedkope cd’s. Het was het juiste product op  het juiste moment. Er kwam een tweede winkel, in Zwolle, en een webshop. Cd’s zijn nu de hoofdmoot. De cd begon in 1982 – alles wordt na veertig jaar verzamelwaardig. Tijdens corona kwamen er veel collecties los en durfden winkels niet in te kopen. Ik deed dat wel – van ons spaargeld. Het pakte zo goed uit dat ik na corona een pand kon kopen voor de webshop.  „De studies van mijn kinderen betaal ik. Ik wil stimuleren dat eruit komt wat erin zit. Je moet omhoog reiken, vind ik. Waardoor mijn kinderen ook allebei topsporter zijn. Mijn zoon speelt eredivisie zaalvoetbal en mijn dochter is Nederlands kampioen beachvolleybal geweest. Zij studeert rechten, mijn zoon heeft hbo small business gedaan. Hij is in het bedrijf gekomen toen ik een paar jaar geleden ziek werd. Allemaal goedgekomen, maar dan schrik je toch wel.  „Mijn vrouw werkt sinds 2015 mee in de zaak. Eerst durfde ze nooit haar vaste baan op te zeggen, ze werkte in een Read Shop vlakbij ons huis. Maar ze zag dat ik heel druk was. Ze heeft een enorm arbeidsethos, dat kon ik goed gebruiken. Zij runt nu de webshop. Hoe ons online bestelsysteem werkt: ik zou het niet weten.  „Zes jaar geleden was ik nog een eenmanszaak, nu zijn we met achttien man. Volgende maand begint onze eerste werknemer met een studie die wij betalen. Daar ben ik heel trots op. We organiseren ook zo’n vijftig platenbeurzen per jaar. Eigenlijk heb ik dat niet meer nodig, ik blijf het doen voor de platenbazen. Die wil ik niet laten vallen, ik heb veel aan hen te danken. Saamhorigheid, daar geloof ik in.” Aanmelden? ditbenik@nrc.nl</p>]]></description>
      <guid>https://nrc.nl/nieuws/2023/01/17/omdat-ik-van-mezelf-druk-ben-draai-ik-vooral-depri-muziek-dat-geeft-me-rust-a4154430</guid>
      <pubDate>Tue, 17 Jan 2023 05:37:58 +00:00</pubDate>
    </item>
    <item>
      <title><![CDATA[‘In Zwolle was ik altijd op mijn hoede. Rotterdam is veel diverser’]]></title>
      <description><![CDATA[<p>Theatermaker Jasmine van Putten (27) werd op school gepest en was in Zwolle altijd op haar hoede. In Rotterdam kan ze haar schild laten zakken. „Omringd door diversiteit voel ik me thuis.”  Pas op de christelijke middelbare school in Zwolle drong het tot me door: ik ben anders. Ik had uitgekeken naar die nieuwe school, maar ik werd vanaf de eerste dag gepest. En vooral genegeerd. Klasgenoten die me hun rug toedraaiden. Ik begon in een havo/vwo klas, maar stapte halverwege het jaar over naar een gymnasiumklas. Ik dacht dat het daar beter zou gaan, maar er was al over me geroddeld: pas op voor Jasmine! Ik viel op door mijn haar en mijn felgekleurde leggings. Ik was niet wit, zoals bijna alle anderen. Ik ging mijn haar steil maken en probeerde onopvallende kleding te dragen. Mijn enige vriendin was een meisje met Chinese roots. Gelukkig had ik een leven naast school: Ik zat op atletiek en had daar vriendinnen. En ik zong klassiek. Zo probeerde ik er het beste van te maken.  Met mijn vriendinnen van atletiek ging ik kamperen bij de boer, in Dalfsen, toen ik veertien was. Op mijn vijftiende gingen we weer. Het was superleuk. Toen we zestien waren, zouden er ook jongens meegaan. Die jongens zeiden: als Jasmine meegaat, gaan wij niet. Mijn vriendinnen zeiden: oké, dan nemen we Jasmine niet mee.  Ik laat er geen tranen over, maar ik vind het wel verdrietig voor de Jasmine van zestien Ik laat er geen tranen over, maar ik vind het wel verdrietig voor de Jasmine van zestien. Ik heb een Amerikaanse, zwarte vader. Mijn Nederlandse moeder is wit. Ze ontmoetten elkaar op een gala in Maastricht. Mijn moeder raakte zwanger van mij, maar de relatie hield geen stand. Ze kreeg een relatie met een ándere zwarte Amerikaanse man, en de eerste zeven jaar van mijn leven dacht ik dat hij mijn vader was. Mijn moeder, mijn oudere broer en ik woonden toen in de VS. Mijn échte vader kende ik wel, Ik zag hem als we in de zomer bij mijn opa en oma in Zwolle logeerden. Ik dacht dat het een vriend van mijn moeder was.  Toen ik zeven was, ging de relatie uit en gingen we in Zwolle wonen, het eerste jaar bij mijn opa en oma. Ik heb een heel goede band met mijn opa en oma. Ook met mijn moeder en mijn tantes. De mentaliteit in die familie is: het verleden is gebeurd, kijk naar de toekomst. Heb geen medelijden met jezelf, ook niet als er problemen zijn. Er werd weinig gepraat en veel weggelachen. Dat is niet per se een slechte houding in het leven. Mijn moeder is er zware periodes goed mee doorgekomen. Maar het werkte niet voor mij. Op de middelbare school vond ik het steeds lastiger om de problemen weg te lachen. Mijn cijfers werden minder en ik ging naar de havo. In het eindexamenjaar kreeg ik de diagnose depressie. Een jaar later slaagde ik wel en vertrok ik naar Amsterdam. Ik wilde weg uit Zwolle. Ik probeerde verschillende studies, het lukte niet. Uiteindelijk ben ik gestopt en heb ik een jaar lang therapie gevolgd. Ik kreeg de diagnose ADD. Daarom lukten al de studies steeds niet. Gesprekken met mijn moeder behoorden ook tot die therapie. We leerden naar elkaar te luisteren, met elkaar te praten. En ook om wél eens terug te kijken naar het verleden. Het ging beter, ik kreeg een relatie met een jongen in Zwolle, en verhuisde terug. Ik ging werken en volgde theaterlessen. Die lessen bevielen me, je kon zijn wie je was. Ik besloot de theateropleiding te doen aan ArtEZ (hogeschool voor de kunsten – red.) in Zwolle. Het bleek een studie die bij me paste. Ik kreeg veel vrijheid, en als ik last had van depressieve klachten dan hoefde ik niet te stoppen, maar kreeg ik even rust. Eigenlijk hoort elke school zo te zijn, vind ik. Niet iedereen past in hetzelfde malletje. Na de moord op George Floyd in mei 2020 in de VS  werd ik nog activistischer. Probeerde ik met een groep medestudenten verschillende zaken op de hogeschool te veranderen. Theateropleidingen zijn erg wit, niet alleen bij ArtEZ. Als je dat wil veranderen, is een cultuuromslag nodig. Het kostte wel veel energie. Na een tijdje waren we allemaal behoorlijk op, maar we zagen wel dat de mentaliteit kantelde en dat gaf voldoening. Begin 2021 ben ik naar Rotterdam verhuisd. Opeens viel ik niet meer op; Rotterdam is veel diverser dan Zwolle. In Zwolle was ik daardoor altijd op mijn hoede, ik stapte met een schild om me heen de deur uit. In de maand november kwam ik zo min mogelijk buiten. Áls ik naar buiten ging, deed ik mijn haar vast en zorgde dat ik geen gouden oorbellen droeg of lippenstift op had. In Rotterdam vergat ik dat het een maand voor Sinterklaas was!  In mijn afstudeervoorstelling JUNCTION, afgelopen zomer, vertelde ik het verhaal van vier kinderen van zwarte bevrijders, naar het boek Kinderen van Zwarte Bevrijders (2017) van Mieke Kirkels. Die kinderen werden na de Tweede Wereldoorlog geboren in het katholieke Limburg en waren de eerste groep niet-witte Nederlanders. Ja, natuurlijk herkende ik ook mezelf in die verhalen. De voorstelling werd in Rotterdam en Zwolle gespeeld. In Rotterdam voelde het helend. Het publiek kon zich inleven in de personages. Het publiek in Zwolle had het gevoel dat ik hun een spiegel voorhield. Ze werden zich opeens bewust van hun witheid. Ik voel me, omringd door diversiteit, thuis in Rotterdam. Er zijn veel creatieve mensen van kleur. Niet per se zwart, maar divers. Dat is nieuw voor me en het voelt prettig.</p>]]></description>
      <guid>https://nrc.nl/nieuws/2023/01/12/in-divers-rotterdam-voel-ik-me-thuis-a4154032</guid>
      <pubDate>Thu, 12 Jan 2023 05:37:59 +00:00</pubDate>
    </item>
    <item>
      <title><![CDATA[‘45 jaar is voor mij de grens om nog zwanger te worden’]]></title>
      <description><![CDATA[<p>Marjolein van Olst (39) werd vroeger gepest. Op een highschool in Amerika kreeg ze weer zelfvertrouwen. Ze leeft haar leven anders dan haar ouders.  ‘Ik wil niet die chick zijn die wanhopig aan het daten is, besloot ik twee jaar geleden. De relatie met mijn jongere vriend was op de klippen gelopen. En ik voelde de druk van moeten kiezen voor je veertigste. Wel kinderen? Geen kinderen? Ik vind mijzelf te jong om nee te zeggen. Maar als ik nog vijf jaar moet wachten, vind ik mijzelf te oud. Tegelijkertijd wil ik ontspannen kunnen daten, zonder meteen heel belangrijke vragen te moeten stellen. Ik wil namelijk eerst iemand beter leren kennen. Kijken of we écht een team kunnen zijn. „Ik besloot mij aan te melden bij het Centrum voor Voortplantingsgeneeskunde van het Amsterdam UMC. Het was coronatijd en er was een enorme wachtlijst. Het zou minstens een jaar duren voor ik aan de beurt was. Ik vond dat prima. Alleen al mijn aanmelding gaf mij zo veel rust. Ik was blijkbaar onbewust toch steeds bezig met de vraag of ik wel of geen kinderen zou gaan krijgen. Logisch, mijn veertigste verjaardag nadert. En dat voelt als een zware deadline. Of in ieder geval, een psychische deadline. „Na acht maanden werd ik al gebeld dat er plek was. En na het gesprek met de gynaecoloog heb ik de knoop doorgehakt en besloten om mijn eicellen te laten invriezen. Ik had in die tijd mijn huis goed verkocht, dus ik had het geld om mijzelf dit cadeau te doen. Want goedkoop is het niet. Het kost 3.300 euro per ronde. En ik heb twee rondes gedaan. Ik had geluk, want ik bleek veel eitjes te hebben.  „Ik kom uit een vruchtbare familie. Ik ben nummer drie van de negen uit een gereformeerd vrijgemaakt gezin in Hattem. Mijn vader had een schildersbedrijf en was altijd aan het werk. En mijn moeder was druk met de kinderen. Ik was een stil en verlegen kind. Tot mijn vierde lag ik veel in het ziekenhuis omdat ik geboren ben met heupdysplasie [waarbij de heup niet goed is gevormd]. Op de basisschool werd ik gepest. Misschien omdat ik niet aan alles mee kon doen, maar zeker weten doe ik dat niet. Ik heb mijn ouders één keer verteld over dat pesten. Zij hebben toen alle andere ouders bij elkaar geroepen en de volgende dag was alles tien keer erger. Dus ik heb nooit meer iets gezegd. Dat viel niemand op, want ik was altijd al teruggetrokken en stil. „Op de gereformeerde basisschool zat ik met veertig kinderen in de klas. Meer dan de helft van hen kwam ik ook weer tegen in het voortgezet onderwijs. Dus het pesten ging door. Als we met z’n vieren van Hattem naar Zwolle fietsten, fietste ik altijd alleen. Ik was doodongelukkig. In mijn schoolagenda zag ik een advertentie over de mogelijkheid om een jaar naar een highschool in Amerika te gaan. Zonder met mijn ouders te overleggen heb ik mij daarvoor opgegeven. Zij dachten dat het een grap was toen ik het hun eindelijk vertelde. Ik denk dat we alle drie pas beseften dat het écht ging gebeuren toen ze mij naar Schiphol brachten. Ik was vijftien. „In het Amerikaanse eenoudergezin waar ik logeerde, gedroeg ik mij zoals thuis. Mijn gastmoeder keek dat even aan en zei na een paar weken dat ik voortaan iedere dag eerst een half uur thee met haar moest drinken. Moest vertellen hoe mijn dag was geweest. En mij niet meer mocht opsluiten. Heel ongemakkelijk. Ook op school wist ik niet wat mij overkwam. Ik was gewend dat mensen mij niet leuk vonden. En daar was ik in gaan geloven. Maar daar was iedereen oprecht in mij geïnteresseerd. Ik kreeg vrienden, en werd zelfs gevraagd voor het basketbalteam. „Dat jaar in Amerika was life changing. Ik leerde mijn emoties uiten, en kreeg zelfvertrouwen. Ik kwam terug als een heel ander kind. Ik liep weer rechtop. Door die reis bleef ik wel een jaar zitten. Dat was perfect: ik was van alle pesters af. Zo werden mijn laatste twee jaar op de havo toch nog leuk. Daarna ben ik op kamers gaan wonen. Dat vonden mijn ouders lastig. Mijn 21-jarige zus ging de deur uit omdat ze ging trouwen, en ik vertrok om te gaan studeren. Dat waren ze helemaal niet gewend. Ik kwam mijn ouders tegemoet door een duale opleiding te volgen; ik werkte en studeerde. Dat accepteerden ze. Je eigen geld verdienen vinden ze heel belangrijk. Het Amsterdamse datingleven is een hel. Iedereen is altijd op zoek naar beter „Ik leef mijn leven anders dan wat mijn ouders gewoon zijn. Ik ga niet naar de kerk, woon alleen en heb gestudeerd. Het contact met mijn familie is daarom in de loop der jaren iets moeizamer geworden. Maar dingen die echt belangrijk voor mij zijn, verbloem ik niet. Dus toen ik vorig jaar mijn eitjes liet invriezen, heb ik dat in onze familie-app gezet. Mijn moeder wist het al, maar stuurde daarna een berichtje dat ze heel trots op mij is en het heel mooi vindt dat ik dit heb gedaan. Dat heeft mij heel erg geraakt. „Of mijn ouders ooit  grootouders worden via mij,  weet ik niet. Het Amsterdamse datingleven is een hel. Iedereen is altijd op zoek naar beter. Mooier. Leuker. Succesvoller. Elke date voelt als een sollicitatie. En in mijn eentje zwanger worden, ga ik niet doen. Dat weet ik zeker. Ik mag mijn eitjes tot mijn 49ste terug laten plaatsen, maar zelf vind ik 45 jaar de grens. Dus ik heb nog even. En natuurlijk denk ik erover na wat er dan met mijn twintig eitjes moet gebeuren. Stel dat ik ze niet gebruik? Doneer ik ze dan? Daar moet ik nog goed over nadenken. Maar dat is wel iets wat door mijn hoofd speelt.”</p>]]></description>
      <guid>https://nrc.nl/nieuws/2023/01/06/45-jaar-is-voor-mij-de-grens-om-nog-zwanger-te-worden-a4153518</guid>
      <pubDate>Fri, 6 Jan 2023 05:37:59 +00:00</pubDate>
    </item>
    <item>
      <title><![CDATA[‘Ik word luitenant-kolonel. Eindelijk de rang die ik altijd ambieerde’ ]]></title>
      <description><![CDATA[<p>‘Ik ben door alle hoepels gesprongen. Heb assessments gedaan. Capaciteitstesten. Alles. Omdat er mensen op mijn pad kwamen die in mij geloofden. Die verder keken dan die brutale militair van vroeger. Mensen zoals luitenant-kolonel Stanley Nooitmeer, die Defensie oprecht inclusiever en diverser willen maken. Toen hij mij daar over vertelde, zei ik ‘dat gaat je nooit lukken’. Defensie is een witte organisatie. Daarom heb ik een Marokkaans vriendinnetje van mijn dochter een tijd geleden bijvoorbeeld ook afgeraden om na haar examen bij de marechaussee te gaan. Gezegd dat zo’n keus zonde is voor haar toekomst. En toch ben ik nu om. „De marechaussee heeft mij gevormd. Ik was een jaar of twintig toen ik in de Veronica Gids reclame zag voor Defensie. Tot die tijd rommelde ik maar wat aan. Ik had een lagere beroepsopleiding gedaan waar ik nauwelijks lessen volgde en toch mijn examens haalde. Een van mijn docenten had mijn moeder gezegd dat ik naar de havo moest. Maar zij vond het schooladvies dat ik op de basisschool had gekregen prima. Daarna woonde ik een tijdje met mijn vrouw, toen nog mijn vriendin, in mijn geboorteland Bonaire. Weer terug in Nederland werkte ik voor een uitzendbureau. „Ik kwam als baby naar Nederland omdat mijn moeder trouwde met een Nederlandse man. Ik wist niet beter dan dat hij mijn vader was. Hij had mij erkend en tot zeven jaar geleden had ik ook zijn achternaam. Tot mijn achtste woonden we in Lelystad in een Antilliaanse enclave. Een heerlijke tijd. Toen mislukte het huwelijk van mijn ouders en trok mijn moeder naar Alkmaar. Dat was een cultuurshock. Opeens zat ik op een witte basisschool vol botte Westfriezen. Mijn vuisten werden het antwoord op hun pesterijen. „Met mijn biologische vader, een Brits-Guyanese kapitein op de grote vaart, had ik nauwelijks contact. Ik kreeg weleens een brief, maar dat was het wel. Ik heb hem op mijn achttiende voor het eerst ontmoet in Atlanta. Toen ik hem op het vliegveld zag, leek het alsof ik in de spiegel keek. En toch was hij een vreemde. Pas toen ik zijn dochters ontmoette, werd het een heel ander verhaal. Dat voelde meteen goed. Zij sloten mij in hun armen. En mijn vader later ook. Daarom draag ik nu hun naam. ‘Ik wilde bewijzen dat ik net zo goed was, en misschien zelfs wel beter, dan mijn witte collega’s.’ „Tijdens mijn eerste opleiding bij de marechaussee had je twee richtingen; de beveiligers en de wachtmeesters. Het viel mij op dat de collega’s van kleur voornamelijk bij de beveiligers zaten. Vond ik prima. Het was een leuke opleiding en ik had een vast inkomen. Maar ik wilde verder. Ging uiteindelijk toch de wachtmeestersopleiding doen. En daarna door naar de antiterreureenheid. Ik kwam, net zoals de vrouwen en alle mensen van kleur, terecht bij het observatieteam. Alle anderen gingen naar de afdeling persoonsbeveiliging. Dat was voor mij wel een signaal. Maar ik dacht: ik kan het en ik ga gewoon een stapje harder. En ik had een grote bek. Als ik daar nu op terug kijk, zat ik natuurlijk gewoon in een overlevingsmodus. Ik wilde bewijzen dat ik net zo goed was, en misschien zelfs wel beter, dan mijn witte collega’s. „Ik deed de persoonsbeveiligingsopleiding en de arrestatieteamopleiding. Wilde verder. In 2005, mijn vrouw was zwanger van ons tweede kind, werd ik voor het eerst uitgezonden naar oorlogsgebied. Ik ontsnapte daar aan een aanslag en dat werd een eyeopener. Mijn oude instructeur, de beste groepscommandant die ik ooit had, vroeg bij terugkomst of de overstap wilde maken naar het interregionaal arrestatieteam van de politie Amsterdam-Amstelland. Dus ik ging mij weer bewijzen. Zoals ik mijn hele leven al had gedaan. Die commandant wilde ik graag opvolgen. Maar dan moest ik een hbo-managementopleiding doen. En naar de politieacademie. Ik deed het allemaal. Maar promotie kon ik vergeten. Ik was een goed teamlid, maar riep door mijn grote mond te veel weerstand op. „Ik was er toen wel even klaar mee. Ik vertrok naar Bonaire om daar chef opsporing bij de politie te worden. Een bureaubaan. Dat viel na al die intensieve jaren nogal tegen. En ik kreeg te maken met een heel ander soort discriminatie. Ik was als enige hoogopgeleid. Mijn collega’s vonden mij een ‘makamba’; dat is een scheldwoord voor witte Nederlander. Het deed meer pijn dan alle drek die ik in Nederland over mij heen had gehad. Ik vond dat heel naar. Via via kon ik tijdelijk in Amerika aan het werk als beveiliger van de Amerikaanse R&amp;B-artiest Usher. En dat legde de basis voor een heel nieuwe richting; ik werd bodyguard. „Na de tournee met Usher ging ik met mijn gezin terug naar Nederland. Ik hoopte weer aan de slag te kunnen bij de politie of defensie, maar ik kreeg overal nul op het rekest. Om geld te verdienen, ging ik zelfs in een snoepfabriek werken. Gelukkig kon ik na een tijdje weer aan de slag als bodyguard. Dit keer in de entourage van dj Martin Garrix. Ik vlieg sindsdien de hele wereld over en heb het enorm naar mijn zin. „Ik sprak op een gegeven moment oud-collega Nooitmeer. Hij zei  ‘We zijn écht bezig om te veranderen. Ga eens praten met de plaatsvervangend commandant van het opleidingscentrum’. Het gesprek met haar vond plaats in Apeldoorn. Drie uur voor ik met Martin Garrix naar Parijs vloog voor de halve finale van de Champions League. Zij was zo overtuigend dat ik besloten heb om als reservist aan de slag te gaan. Ik begin als majoor en word uiteindelijk luitenant-kolonel. De rang die ik altijd ambieerde. Ik hoop zo een rolmodel te worden, en iets terug te kunnen doen voor de mooie organisatie die mij heeft gevormd.”</p>]]></description>
      <guid>https://nrc.nl/nieuws/2022/12/30/ik-word-luitenant-kolonel-eindelijk-de-rang-die-ik-altijd-ambieerde-a4152960</guid>
      <pubDate>Fri, 30 Dec 2022 05:37:59 +00:00</pubDate>
    </item>
    <item>
      <title><![CDATA[‘Ik ben van kind af aan in het vak van schoorsteenveger gegroeid’]]></title>
      <description><![CDATA[<p>Anneke Thijs  (29) is de enige vrouwelijke meester-schoorsteenveger in Nederland. Sinds haar zestiende werkt zij in het familiebedrijf in Heemskerk. ‘Nederland telt iets meer dan veertig meester-schoorsteenvegers. Allemaal mannen, op één na. Die uitzondering, dat ben ik. „In ons vak kennen we gezellen en meesters. Voor gezellen bestaat een mbo-opleiding. Voor meesters niet. Na minimaal zeven jaar werkervaring als gezel kun je examen doen om meester te worden. Anderhalf jaar geleden ben ik hiervoor geslaagd. Ik  ben nu beëdigd lid van het gilde, de Schoorsteenvegers Patroonsbond. „Ons vak heeft in de afgelopen tien, vijftien jaar een snelle ontwikkeling doorgemaakt. Het romantische beeld van roetzwarte schoorsteenvegers, die met ladders van dak naar dak klimmen, is wel een beetje achterhaald. Natuurlijk komt er nog het nodige klimwerk kijken bij ons werk, om pijpen, flitsers en kappen te monteren. Maar schoorstenen vegen gaat nu overwegend van beneden naar boven. „Je hebt wel mensen, vooral 80-plussers, die écht willen dat we hun schoorsteen van bovenaf vegen. Ze denken dat die anders niet schoon wordt. Dan zeg ik: het maakt niet uit of u uw tanden van links naar rechts poetst, of van rechts naar links, toch? Maar sommigen blijken niet te overtuigen. Dan klimmen we toch maar het dak op, maar alléén als dat veilig kan. „November en december zijn voor ons de drukste maanden. Iedereen wil z’n schoorsteen geveegd hebben vóór Sinterklaas of Kerst. De hoge gasprijzen geven ons wel wat extra werk, maar niet eens zo gek veel. De grootste toeloop van klanten zien wij op dit moment bij inspecties van schoorstenen, meer dan bij vegen. Mensen gaan opeens weer kachels en haarden gebruiken die vaak jarenlang ongebruikt zijn geweest. Zo’n inspectie is heel verstandig, want je speelt letterlijk met vuur. Bij een lekkende schoorsteen kun je vergiftiging door koolmonoxide krijgen, bijvoorbeeld in een slaapkamer. Bij vuur en rook moet je altijd goed weten wat je doet. „Ik ben van kind af aan in dit vak gegroeid. Mijn vader werkte bij Hoogovens, een kleine veertig jaar geleden. Het was crisis in de economie toen. Mijn vader begon met bijklussen: nachtdiensten in de fabriek en dan overdag schoorsteenvegen. Mijn moeder deed de planning en de administratie. „Als vierjarige ging ik al met m’n vader mee, na school en op zaterdagen. Een paar jaar later klom ik met hem mee het dak op. Stond hij boven bij de schoorsteen en was hij beneden een kapje vergeten, dan ging Anneke mooi helemaal omhoog om dat te brengen. „Op m’n zestiende was ik klaar met m’n vmbo-opleiding. Wat toen? Mijn moeder wilde dat ik ging doorleren. Mijn vriendje, nu mijn man, deed de recherche-opleiding bij de politie. Hij zei: ‘joh, ga dat ook doen!’ „Op een dag reed mijn vader nog even naar een klant, en ik zei: ‘ik ga mee’. Onderweg zei ik: ‘ik wil je eigenlijk wat vragen, maar ik durf het niet’. Hij zei: ‘nou, kom maar op’. Ik zei: ‘ik wil bij jou in de zaak komen – en dan zal ik ervoor zorgen dat we die uitbouwen tot het allergrootste schoorsteenvegersbedrijf van Nederland’. „Hij zei: ‘oké, dat is goed, gaan we doen’. Zo is mijn vader, hè. Die ziet altijd kansen, mogelijkheden. Mijn moeder was eerst woest. Dat komt, ik heb één oudere zus, en die was een jaar eerder al in het bedrijf gestapt. Mijn moeder zei: ‘hoe kunnen we ooit met drie gezinnen van dit bedrijf leven? Als het misgaat, wat dan?’ Mijn zus had nog wel een Pabo-opleiding, maar ik had niks anders gedaan dan middelbare school. ‘Wij werken altijd, zeven dagen. Op zondagen doen we de administratie en ander papierwerk’ „Inmiddels zijn we echt een familiebedrijf. Ook mijn man, mijn zwager en een neefje werken hier. Met twintig schoorsteenvegers in loondienst zijn we nu in Nederland het grootste bedrijf in deze branche. Wij werken altijd, zeven dagen. Op zondagen doen we de administratie en ander papierwerk. „Mijn moeder is trouwens al gauw bijgedraaid toen ik ging meewerken. Mijn ouders weten allebei van aanpakken: gewoon je stinkende best doen, ergens voor gaan. Patatbakker, kaasboer op de markt, allemaal prima. Alleen zorg je er wel voor dat je dan de allerbeste wordt in je vak! Mijn zus en ik hebben dat bij onze opvoeding  meegekregen. Zo probeer ik nu ook mijn dochter op te voeden. „Ik ben de vernieuwer in ons bedrijf. Ik heb altijd ideeën. Boekingen, administratie, reclame – alles heb ik digitaal gemaakt. Website bouwen, apps bouwen, dat doe ik allemaal zelf, met een team dat ik heb opgebouwd. Ik hou van nieuwe dingen leren, van zelf prutsen, uitproberen. De jongens gaan nu met iPads op stap, waarin ze alles kunnen vinden over klanten, hun schoorstenen, tarieven en offertes.  „Het heeft drie jaar geduurd voordat we die interne bedrijfs-app foutloos aan de praat hadden. De jongens hebben me vervloekt, zeker in het begin: heb je háár weer, met die gekke, nieuwe dingen. Maar nu draait het als een tierelier en werken we allemaal véél efficiënter. „De vraag bij stoken is natuurlijk hoe je zoveel mogelijk warmte uit je kachel haalt, met zo min mogelijk rook en fijnstof die de schoorsteen uit vliegen. Een open haard is wat dit betreft niet de handigste manier om je woonkamer te verwarmen. Kachels zijn in opmars.  „In de media hoor je vooral de tegenstanders van houtstook: dat dit slecht is voor het milieu en voor de luchtwegen van mensen. Ik weet wel beter, ik ken de feiten. Het probleem is absoluut niet dát mensen stoken, het gaat erom hóe en waarmee en wanneer zij stoken.  „Maar ik zoek de confrontatie niet. Waarom zou ik? Onze klanten zijn de stokers, de anti-stokers  spreek ik zelden. En aan discussies in de media doe ik niet mee. Daar krijg je vooral de ruimte als je ergens tégen bent. Als je vóór iets bent, moet je je gaan zitten verdedigen. Dan word je in de hoek gezet van mensen die fout bezig zijn. Mij raakt dat hele woke-gedoe niet. Nee zeg, daar hebben wij gelukkig echt geen tijd voor.”</p>]]></description>
      <guid>https://nrc.nl/nieuws/2022/12/20/ik-ben-van-kind-af-aan-in-het-vak-van-schoorsteenveger-gegroeid-a4152099</guid>
      <pubDate>Tue, 20 Dec 2022 05:38:00 +00:00</pubDate>
    </item>
    <item>
      <title><![CDATA[‘Ieder potje sambal zorgt voor herinneringen’]]></title>
      <description><![CDATA[<p>Jean Pierre Katabaloeboeng (52) heeft in Apeldoorn een Moluks afhaalrestaurant. Hij kookt zoals zijn tantes en oma’s in de barakken. ‘Vijf dagen per week kook ik in mijn eentje voor dertig à honderd man. Elke dag vers, op is op. In de ochtend begin ik met de mise-en-place. Ik ben open voor bezorgen, afhalen, catering en private dining. El’nare heet mijn zaak. Op de Kei-eilanden waar mijn vader vandaan kwam was dat een verbondenheid van vijf dorpen. Zij beloofden elkaar te voorzien van eten en drinken. Er hangt een foto van mijn vader in de winkel. „Zelf ben ik nog nooit op de Molukken geweest. Ik ben opgegroeid in het Molukse kamp in Vaassen. Met drie oudere broers, twee oudere zussen en een zusje onder mij – veel mensen in huis, altijd veel eten, kleurtjes op tafel, heerlijke geuren. Iedereen speelde gitaar of drums, mijn vader zong, wij leerden ook zingen op de zondagsschool. Het zijn voor mij warme herinneringen. Mijn oudere broers en zussen zeggen dat ik het romantiseer.  „Mijn moeder sprak Nederlands met ons, mijn vader Maleis. Zij voedde ons op met stamppot, hij bracht ons de Molukse tradities bij en zei: we gaan terug. Hij was militair geweest in het Koninklijk Nederlandsch-Indisch Leger. Zijn KNIL-koffer lag nog ingepakt onder het bed. Als wij daar als kleine kinderen mee speelden kregen we ervan langs met de bamboestokjes die mama in de planten had staan. Of we moesten zelf onze oren vastpakken en op één been op en neer gaan: ‘pompen’. Ik hoorde later dat dat straffen waren uit de Japanse kampen waar hij had gezeten. Onze opvoeding was hard en streng. Tegelijk deed hij als vader zijn best door ons naar school te laten gaan, onze opleidingen te betalen.  Door zijn zweet, heeft mijn vader mij gebracht waar ik sta. Ik kook zingend „Hij was lasser – tot de brute ontruiming van het kamp in 1976. Toen raakte hij overspannen. Ze wilden dat de Molukkers gingen integreren, weg gingen uit de houten barakken, in stenen huizen gingen wonen. Dat wilden de Molukkers niet, dan gaven wij ook onze rechten op, op terugkeer, op verzorging door de Nederlandse staat. Ik was zes en kan me van de ontruiming alles herinneren. Je wordt wakker om zes uur ’s ochtends, je hoort tanks, het trillen van het huis. Als ik zoiets hoor word ik nog steeds onrustig.  „Op mijn zevende ben ik begonnen met balletdansen. Wij hadden in Vaassen ons eigen dansgroepje, op zaterdagmiddag schoven we de meubels aan de kant en gingen dansen in de woonkamer. We deden mee aan danswedstrijden van de Vara. Het maakte mijn ouders trots, zelfs mijn vader die altijd zei: ga maar voetballen, dat doen je broers ook. Hij zag mijn talent en genoot ervan. Op mijn achtste of negende ging ik naar de balletacademie van Lucia Marthas in Amsterdam. Eerst in de weekenden, vanaf de middelbare school doordeweeks. Mijn ouders hebben ervoor gekozen mij ook daar te laten wonen.  „Ik danste zeven dagen per week. Als vijftienjarige zat ik bij Hans Kazàn in de goochelshow, bij Linda de Mol in Tros Popformule. Ik liep met trillende armen en benen, zo zwaar waren de trainingen. „Op mijn achttiende ben ik abrupt met dansen gestopt: ik werd verliefd. Vijftien jaar ben ik met haar samen geweest, we hebben een dochter van nu 31. We zijn in Apeldoorn een restaurant begonnen. Mijn vader suggereerde de naam El’nare, die vond ik toen niet commercieel genoeg. Wij noemden het In den Gulle, heel Hollands. Uiteindelijk scheidden onze wegen, de moeder van mijn dochter heeft nu een zaak in Portugal.  „Ik kook met passie, ik wil de mooiste gerechten maken. Ieder potje sambal zorgt voor herinneringen. Als kind plukten we paardenbloemen en speelden dat de bloemblaadjes gele rijst waren. De rode besjes uit de struiken waren peper voor onze lombok. Het eten uit de barakken is tot op de dag van vandaag mijn inspiratiebron. Het was fusion eigenlijk: Molukse gerechten met Nederlandse producten. Palmsuiker werd vervangen door suikerstroop. Sambal gorengboontjes: handgesneden verse snijbonen met verse kruiden. Volgend jaar hoop ik voor het eerst naar de Molukken te gaan. Daar ga ik kijken: welke ingrediënten horen er écht in. „In het kamp kookten mijn tantes en oma’s – niet allemaal bloedverwanten – voor bruiloften met 1.500 man. De mooiste gerechten, kleurrijk, smaakvol, geurend, op drie pitten naast elkaar, met gasflessen. Ze gingen naar boeren voor ingrediënten. Ze gingen appels plukken, aardappels rooien, asperges steken, op slippers. Ik ging niet voetballen, ik ging kijken hoe mijn tantes gingen koken. Ze hadden theedoeken om hun hoofd geknoopt, droegen mouwloze schorten met knopen, hadden allemaal hun eigen mes en snijplank. Zo kwamen ze aanlopen uit alle hoeken van het kamp. Vijf tantes gingen dertig kilo vlees snijden, twee tantes tien kilo groenten. Je hoorde ze giechelen, hard lachen, vieze woorden tegen elkaar zeggen.  „Ondanks de situatie was er saamhorigheid. De meesten waren beschadigd door de oorlog, de jappenkampen, de onverwachte reis naar Nederland, niet wetende voor hoe lang, aan hun lot overgelaten. Ze zijn in Nederland slecht en onbeschoft behandeld. En ik heb dat op school nooit geleerd. Het is een stuk vergeten geschiedenis, misschien wel onder het tapijt geschoven.  „Mijn huidige restaurant is een ode aan mijn vader. Door zijn zweet, zijn harde werken in een vreemd land, heeft hij mij gebracht waar ik sta. Ik kook zingend. Terwijl ik vers opschep vragen mijn gasten: wie is die man op de foto. Dan komt het verhaal. Dat is mijn vader, gekomen in 1951, geplaatst in kamp Westerbork – woonoord Schattenberg heette het toen.  „Ik ben gelukkig. Iedere dag mag ik met plezier koken en mijn verhaal vertellen aan mijn gasten. Zonder woede of onderliggende wrok: dat breekt je, dat bevrijdt je niet.” 
		Nieuwsbrief
		NRC Eten &amp; Gezondheid
	 
		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://nrc.nl/nieuws/2022/12/16/ieder-potje-sambal-zorgt-voor-herinneringen-a4151710</guid>
      <pubDate>Fri, 16 Dec 2022 05:38:00 +00:00</pubDate>
    </item>
    <item>
      <title><![CDATA[‘Als ik een zaterdag niet werk, voelt dat vreemd’]]></title>
      <description><![CDATA[<p>Kees Kaat (56) is grondwerker. „Grondwerk is heerlijk. Altijd buiten. Je máákt iets.” ‘Grondwerker. Dat ben ik al mijn hele leven. Alles op, in en onder de grond is bij mij in goede handen. Óp de grond gaat het om bestraten en tuinaanleg, met planten en schuttingen. Ín de grond gaat het om fundering en beschoeiing.  En ónder de grond riolering en bekabeling. „Op mijn veertiende ben ik begonnen bij een aannemersbedrijf. Ik zat op de lts in Capelle aan den IJssel. Dat liep niet echt lekker. Toen ik een keer een leraar een draai om z’n oren had gegeven, kwam de mentor ’s avonds bij ons thuis. ‘Het is beter als Kees gaat werken’. Niet zomaar werken. Hárd werken. Als je veertien bent moet je de rotklusjes doen. „Ik heb op mijn achttiende negen maanden in een groentekraam gewerkt op de markt. Een onsie doperwten, pondje sperziebonen; niets voor mij. Maar het was vanwege de dochter van de groenteboer. Die was heel leuk. Toen we eenmaal verkering hadden en ik zeker wist dat ze bleef hangen, ben ik teruggegaan naar het aannemersbedrijf. Inmiddels zijn we 36 jaar getrouwd. „Ik kom uit een gezin met een koppie erop. Ik ben de vijfde van zes kinderen. Wijna, Jannie, Piet, Mart, dan kom ik en dan Jan. Met z’n allen woonden we in een eengezinswoninkje. Dat was heel normaal toen. Mijn moeder was lief. Mijn pa was een goede vader, maar kon pittig zijn, driftig soms. Hij was meestal weg: overdag aan het werk als loodgieter en ’s avonds in zijn volkstuin. „Wij kinderen hadden een goede band met elkaar. Inmiddels heb ik alleen nog contact met mijn jongste broertje. Dat is best jammer. Met mijn broer boven mij had ik altijd een heel goede klik. Een motormaat van mij, een Molukse jongen, praat over zijn broer alsof het een afgod is. Dat is leuker. „Mijn vrouw en ik hebben ook zes kinderen – de oudste is 34 en de jongste 20. We hebben een tweeling van 32. Toen we gingen trouwen, zeiden we niet: we gaan voor een groot gezin. Het liep zo en we waren er heel blij mee. „Grondwerk is heerlijk. Altijd buiten. Je máákt iets. Mensen bellen: ‘ik kan niet meer poepen’. En een paar uur later heb je de wc ontstopt. Als ik kom, zijn tuinen vaak een grote puinhoop. Als ik ga, is het prachtig. Dat voelt goed. Als het vriest of sneeuwt, werk ik in de gladheidsbestrijding. Strooien en schuiven. Mijn oudste zoon, Patrick, heeft shovel met schuifblad ervoor. Dat zijn extra kruimels die we meepikken. „Patrick heeft vier jaar bij me gewerkt. Die is voor zijn eigen begonnen. Nu werk ik regelmatig samen met de jongste. Hij deed de studie accountancy, maar is in coronatijd, toen iedereen achter het beeldscherm zat, met dit werk begonnen. Het verdient lekker. Ik zeg wel: weet wat je doet, als je hiermee doorgaat. Je bent altijd aan het werk. „Ik ging wel elke zaterdagmiddag met de kinderen bij de McDonald’s eten om alle uren dat ik er niet was goed te maken” „Ik zit niet achter een bureau. Gelukkig niet. Maar achter een bureau zit je wel veiliger. Ik heb altijd geluk gehad. Toen ik een weg aan het asfalteren was bij Zevenhuizen, viel ik met wals en al om. Toevallig kwam ik in een berg mest en kippenstront terecht. Dat redde m’n leven. „Bij de bouw van een toren op het Weena in Rotterdam stond ik in een rioolput toen een bedrijf stalen damwanden in de grond aan het slaan was. De opzichter zei: ‘Kees, kom uit die put, als er een kabel breekt, ben je er geweest.’ Ik vond het onzin, maar klom er na een tijdje toch uit. Vlak daarna brak de kabel en donderde de damwand in de put. ‘Bedankt, man!’ Dat heb ik tegen die opzichter gezegd. „Eerst kreeg ik last van mijn rug, ik deed al het graafwerk met een schop. Nu heb ik een graafmachientje. Eigenlijk moet ik nieuwe knieën. Het kraakbeen is weg. Ik leef op diclofenac, want na een operatie kan ik maanden niet werken, dus dat kan niet. Ik hoop dat het lichaam het nog een paar jaar kan volhouden. „We hebben altijd in Nieuwerkerk aan den IJssel gewoond. Op een gegeven moment kochten we een mooi, groot huis in Capelle aan den IJssel, met een serre, jacuzzi en twee garages. Maar dan zie je hoe belangrijk grond is. Mijn vrouw kon niet aarden, dat hadden we snel door. In Nieuwerkerk liep iedereen bij elkaar binnen. In die nieuwe wijk was er weinig contact. We hebben het huis weer verkocht en zijn teruggekeerd.  „Op vakantie hoef ik niet. Maar mijn vrouw wel. Dus gaan we af en toe twee of drie dagen naar een bed &amp; breakfast. In de zomer twee weken all-inclusive naar Turkije of Gran Canaria. Zij vindt het heerlijk, ik vind het lastig mijn werk los te laten. Dan vraag ik aan die maat die met me werkt, stuur eens een fotootje… „Mijn jongste zoon is nog thuis. Dat is een sfeermaker. Altijd dollen. Dan zit ik een prakkie te eten, pakt-ie me van achteren. Met hem ga ik wel een avondje op pad. Massage, happie eten, film en dan naar het casino. Daar genieten we allebei van.” Aanmeldingen: ditbenik@nrc.nl</p>]]></description>
      <guid>https://nrc.nl/nieuws/2022/12/07/als-ik-een-zaterdag-niet-werk-voelt-dat-vreemd-a4150675</guid>
      <pubDate>Wed, 7 Dec 2022 05:38:00 +00:00</pubDate>
    </item>
  </channel>
</rss>
