<?xml version="1.0" encoding="utf-16"?>
<rss version="2.0">
  <channel>
    <title><![CDATA[Dit ben ik]]></title>
    <link>https://www.nrc.nl/rubriek/dit-ben-ik/</link>
    <description><![CDATA[Dit ben ik]]></description>
    <item>
      <title><![CDATA[Jessica Simonetti bespeelt beiaards in kerktorens: ‘Niemand ziet je, iedereen hoort je’]]></title>
      <description><![CDATA[<p>‘Vijf jaar heb ik medicijnen gestudeerd. M’n bachelor had ik vrijwel voltooid. Ik kon aan de volgende fase beginnen, van co-schappen. En ik besloot: nee, ik wil geen arts worden, het is een beroep dat niet bij me past. „Komende zomer staat me opnieuw een bachelor-examen te wachten. Voor beiaardier. Ik heb mijn passie ontdekt: bespeling van carillons – zelf zeg ik meestal beiaards, het betekent hetzelfde. Sinds 2020 studeer ik aan het conservatorium in Utrecht, en aan de Nederlandse Beiaardschool in Amersfoort, die met Utrecht verbonden is. Beiaard is mijn hoofdvak. „Naast deze studie heb ik een baan in het Amsterdam UMC. Ik doe ondersteunend werk bij de opleiding tot maag-darm-leverarts. „Ik vond het zowel fysiek als mentaal te zwaar om zelf arts te worden. Het ziekenhuis is een wereld die je helemaal in beslag kan nemen. Zieke mensen, voortdurend emotionele gesprekken. Ik kon dat moeilijk van me afzetten. Daarbij komt een hoge werkdruk, in een heel competitieve sfeer. Voortdurend voelde ik de spanning: tussen studenten onderling, tussen verschillende afdelingen in het ziekenhuis, tussen verschillende specialisten. Ik werd er niet gelukkig van. „In 2018 ben ik verhuisd naar Almere, weg uit de hectiek van Amsterdam, waar ik woonde. Ik wilde meer tijd voor mezelf, om muziek te maken. Ik speelde al heel wat jaren saxofoon. „Een advertentie in een Almeerse krant heeft mijn leven veranderd. Er werd een nieuwe stadsbeiaardier gezocht. Voor die functie kwam ik natuurlijk niet in aanmerking. Ik had nog nooit een beiaard aangeraakt. Maar mijn nieuwsgierigheid was gewekt. „Ik vond enkele mensen op internet, die ik mailde dat ik meer wilde weten over carillonmuziek. Een docent uit Amersfoort nodigde me uit een beiaardbespeling mee te maken. Het raakte me direct. Alles in me zei: dit wil ik ook. Vrijwel direct ben ik begonnen met een serie lessen, als amateur. Een jaar later heb ik toelatingsexamen gedaan voor het conservatorium. „Tja, hoe geef je woorden aan het gevoel dat beiaard helemaal jouw instrument is? Het doet iets met mij om een toren te beklimmen, bovenin een klavier en klokken aan te treffen en daar muziek te maken die zich verspreidt over de stad. Niemand ziet je, iedereen hoort je – dat vind ik zo’n mooi idee! „Een beiaard is echt een publiek instrument. Een klokkentoren staat in het hart van een gemeenschap. Daar omheen hebben zich allerlei tradities gevormd. Eén daarvan is de functie van stadsbeiaardier, een ambt dat al eeuwen bestaat. Op marktdagen klinkt de beiaard een uur achtereen. Dat heet: de marktbespeling. Ik mag die nu ook zelf verzorgen, als invaller in Almere, als student in Amersfoort en op verschillende andere plekken in het land. „Nederland telt zo’n tachtig professionele beiaardiers. De meesten zijn als organist ook aan een kerk verbonden. Het is nogal een mannenberoep. Slechts acht beiaardiers zijn vrouw. De gemiddelde leeftijd ligt ergens boven de zestig jaar. Aanwas van jongere beiaardiers is er gelukkig ook wel, hoewel op dit moment niet zo veel. In Amersfoort heb ik twee mede-studenten. „Op een dag, na mijn studie, hoop ik zelf ergens stadsbeiaardier te zijn. Dan kan ik mij binden aan een community rondom de toren. Dan ga je in gesprek met de plaatselijke bevolking: over het repertoire, over de hoogtijdagen van de stad die je – letterlijk – luister kunt bijzetten, over de actualiteit en hoe je daarop met je muziek kunt inspelen. Ik heb Oekraïense volksmuziek gespeeld, om stil te staan bij de oorlog, om vluchtelingen te bemoedigen. „Als beiaardier krijg je natuurlijk ook wel eens klachten, van mensen die nabij een toren wonen en bezwaar maken tegen ‘dat lawaai’. Ze klagen vooral via e-mail of social media. Dan ga ik met hen in gesprek. Ik nodig hen uit in de toren een bespeling mee te maken. Meestal lukt het dan om mensen milder te stemmen. „Op een beiaard kun je voluit gaan, maar evenzogoed kun je die ingetogen laten klinken. Iedere beiaardier heeft een eigen stijl. Zelf speel ik graag met de klepel dicht bij de klok. Wij noemen dat: ‘diep in de toets’. Dan speel je licht en subtiel. „Een standaard-programma op een beiaard duurt meestal een vol uur. Het is traditie dat je dan muziek speelt uit verschillende tijden, in allerlei stijlen. Veel mensen associëren carillonmuziek met oud-Hollandse liedjes: ‘Altijd is Kortjakje ziek’, ‘Alle eendjes zwemmen in het water’. Voor de herkenning zit zoiets er altijd wel tussen. Hetzelfde geldt voor barokmuziek. Luitsuites van Bach laten zich goed voor beiaard arrangeren. En in deze tijd van het jaar horen mensen natuurlijk ook graag kerstmelodieën. „In het verleden heb ik op saxofoon veel Slavische volksmuziek, veel klezmer gespeeld. Dat doe ik nu ook graag op beiaard. Hetzelfde geldt voor popmuziek. Michael Jackson, Lauren Daigle, Sting, The Beatles – het kan allemaal op beiaard. Het allermooist vind ik het wanneer ik na een bespeling mensen tegenkom, die de variatie is opgevallen. „Ik streef ernaar een zo breed mogelijk publiek te verrassen met beiaardmuziek. Op die manier kan ik mensen samenbrengen. Dit past in een eeuwenoude muzikale traditie. Daar geniet ik van.” Aanmeldingen: ditbenik@nrc.nl Jessica Simonetti is bezig professioneel beiaardier te worden, ze speelt al in onder meer Amersfoort en Almere.</p>
<img src='https://images.nrc.nl/zpqJAXWTnhFuAw8xiLQo-58fOto=/1280x/filters:no_upscale()/s3/static.nrc.nl/images/gn4/stripped/data109150991-7f9257.jpg'/>]]></description>
      <guid>https://nrc.nl/nieuws/2023/12/13/jessica-simonetti-bespeelt-beiaards-in-kerktorens-niemand-ziet-je-iedereen-hoort-je-a4184152</guid>
      <pubDate>Wed, 13 Dec 2023 05:38:07 +00:00</pubDate>
    </item>
    <item>
      <title><![CDATA[‘Op een vrijdag vertelde ik mijn vader dat ik arts was geworden. De zondag erna overleed hij’ ]]></title>
      <description><![CDATA[<p>‘Ik ben geboren en getogen in Amsterdam. Daar woon ik nog steeds. Afgelopen schooljaar heb ik de master geneeskunde op de Vrije Universiteit afgerond. Nu volg ik een tweede master: health humanities in Tilburg. Dat gaat over de sociologie achter de geneeskunde. Uiteindelijk wil ik graag huisarts worden. Die rol wil ik gebruiken om mensen te helpen die op dit moment niet genoeg aandacht krijgen. „Daarnaast doe ik spoken word. Ik schrijf al heel lang, maar treed pas sinds twee jaar op als spokenword-artiest. Ik vertel vooral het verhaal van de generaties vóór mij, die bijvoorbeeld van Marokko naar Nederland verhuisden. Dina Bousbaa (26) rondde een master geneeskunde af. Ze wil huisarts worden, met oog voor mensen die nu niet genoeg aandacht krijgen in de zorg. Ze doet een tweede master, over de sociologie achter de geneeskunde. „Mijn vader heeft nooit vloeiend Nederlands gesproken, maar hij beheerste de taal wel. Eind 2021 kreeg hij spraakproblemen door hersenafwijkingen. Hij verloor heel veel Nederlands en kon, ook in het Marokkaans-Arabisch, slecht communiceren. Ik weet nog dat dagelijks een verpleegkundige, een voedingsassistent of een arts mij belde met: we kunnen niet met je vader spreken, door de taalbarrière. Ik moest ze dan vertellen dat er meer aan de hand was. Als toekomstige arts kon ik dat soort dingen zeggen, maar ik denk dat er genoeg patiënten zijn die in zo’n situatie geen diagnose of hersenscan krijgen, omdat de arts niet doorheeft dat er meer speelt dan een taalbarrière. „In de zorg denken we dat we cultuursensitief genoeg zijn, maar dat zijn we niet. Voor mij is het vaak een kwestie van choose your battles. Ik heb bijvoorbeeld weleens het gevoel gehad dat een patiënt minder goede zorg kreeg dan die hoorde te krijgen, of dat ik dacht: er moet voor deze patiënt een tolk gebeld worden. Als een van de artsen dan iets zei waar ik het niet mee eens was, durfde ik dat soms wel te zeggen, maar soms ook niet. Wat het lastiger maakte om me uit te spreken, is dat ik aan het eind van mijn co-schap een cijfer kreeg. Bij een van mijn co-schappen had ik het idee dat ik een lager cijfer had gekregen omdat ik regelmatig de discussie aanging. „Tijdens een onderzoek dat ik heb gedaan, viel het me op dat veel witte artsen het fijn vinden als er een arts van kleur is, want dan kunnen de patiënten van kleur bij deze arts van kleur geplaatst worden. Het idee is: dat is fijner, omdat ze elkaar beter begrijpen. Maar het kan natuurlijk dat de patiënt in kwestie een andere taal of een ander dialect spreekt dan die arts, of dat de patiënt een complexe achtergrond heeft. Dat betekent dat artsen van kleur mogelijk veel meer druk op zich krijgen. Dat zo’n probleem, dat ontstaat in een maatschappij die gebouwd is door de witte man, moet worden opgelost door mensen van kleur, frustreert me. Ik vind het ook tekenend dat ík, iemand met een Marokkaanse achtergrond, degene ben die zich hard maakt voor dit onderwerp. Soms voelt het als een te zware last om te dragen. Dan probeer ik een stap achteruit te doen. „Anderhalf jaar geleden lag mijn vader op de cardiac care unit in het AMC. Het ging toen heel slecht met hem. Omdat hij ’s nachts erg verward kon zijn, sliep ik soms bij hem op de kamer. Dat kwam goed uit, want ik had les in hetzelfde ziekenhuis. Overdag ging ik dan naar boven voor mijn les en daarna ging ik weer naar beneden, terug naar mijn vader. De ziekte van mijn vader liet mij de andere kant van de zorg zien. „Het was een heel bijzondere tijd. Ik had niet verwacht dat ik er zoveel van zou leren. Ik had heel goede dagen, maar natuurlijk ook heel slechte. Ook op die slechte dagen moest ik gewoon naar werk en school. Gelukkig had ik een fijne community om me heen. „Afgelopen september overleed mijn vader. Dat was en is heel moeilijk, vooral omdat we de laatste twee jaar heel intens hebben beleefd. Ik ben bijvoorbeeld gewend dat hij me de hele dag door belt. Het is moeilijk om te beseffen dat dat nu niet meer kan. Ik was de laatste die mijn vader telefonisch sprak en ik was ook de eerste die werd gebeld na zijn overlijden. Hij overleed op een zondag. De vrijdag ervoor kon ik hem vertellen dat ik arts was geworden. Ik vind het mooi dat het allemaal zo is gegaan, maar het is ook heel pijnlijk. „Mijn vader hielp mensen heel graag. Ik streef ook zo te zijn: liever dat mijn maag maar een beetje gevuld is en de maag van anderen ook, dan dat mijn maag helemaal vol is en die van anderen leeg. Ook heb ik van hem en mijn moeder meegekregen dat ik mijn Marokkaanse en islamitische achtergrond niet als een last moet zien, maar als een middel en als kracht. „Ik zou graag een boek willen publiceren over mijn familiegeschiedenis. Wat ik lastig vind, is welke verhalen ik mag vertellen. In het boek Half leven schreef [de Belgische schrijver] Aya Sabi: de levens van de mensen vóór mij hoeven niet per se openbaar te zijn, die mogen begraven worden. Dat heeft me heel erg aan het denken gezet. Ik kan niet voor andere mensen bepalen dat hun verhaal belangrijk is om te vertellen. Ik vraag mezelf soms af: vertel ik dit verhaal nu omdat ík het wil, of omdat het een hoger doel dient? Dat blijf ik moeilijk vinden. Daarom wil ik misschien ook fictie in mijn boek verwerken.”</p>
<img src='https://images.nrc.nl/3gC69ttTz3JE8a4640FMgl0TqOE=/1280x/filters:no_upscale()/s3/static.nrc.nl/images/gn4/stripped/data108824960-d8a598.jpg'/>]]></description>
      <guid>https://nrc.nl/nieuws/2023/12/06/op-een-vrijdag-vertelde-ik-mijn-vader-dat-ik-arts-was-geworden-de-zondag-erna-overleed-hij-a4183474</guid>
      <pubDate>Wed, 6 Dec 2023 05:38:07 +00:00</pubDate>
    </item>
    <item>
      <title><![CDATA[‘Als ik spring, dan vlieg ik. Dan ben ik even een vogel’]]></title>
      <description><![CDATA[<p>‘Als kind droomde ik ervan te kunnen vliegen. Daarom raakte ik zo enthousiast over schoonspringen toen ik daar als twaalfjarig jongetje kennis mee maakte. Als ik van de tien meter hoge plank spring, heb ik het gevoel dat ik vlieg. Dan ben ik even een vogel. Vóór mijn twaalfde deed ik aan voetbal, maar ik kreeg last van mijn knieën. Mijn vader nam mij mee naar het zwembad en daar was een trainer met een heel mooi lichaam. Hij liet mij springen, en vertelde mijn vader dat ik talent had. En dat klopt. Ik kom net terug van wedstrijden in Denemarken en train nu voor het WK schoonspringen in Qatar in februari. Yal Basht Bavi (75) groeide op in Iran maar vluchtte als gevolg van de Iraanse Revolutie (1979) naar Nederland. Schoonspringen is hij blijven doen. „Ik kom uit een heel sportieve familie. Mijn vader is jarenlang bondscoach van het nationale boksteam geweest. En een van mijn neven speelde in het Iraanse, nationale voetbalteam. Mijn vader zei altijd: ‘Je mag iedere sport kiezen die je maar wilt, maar boksen is verboden.’ Volgens hem was die sport slecht voor je hersenen. En dus ook slecht voor je toekomst. Naast het schoonspringen volleybalde ik ook. En ik basketbalde tijdens de lerarenopleiding lichamelijke opvoeding. Mijn drie broers deden ook veel aan sport. En ook zij zaten op topsportniveau. „Ik ben de oudste van acht kinderen. Ik was een echt prinsje. Mijn moeder legde mij in de watten. Ze adoreerde mij. Als we vlees aten, kreeg ik altijd als eerste, en altijd het grootste stuk. Ik werd enorm verwend. Een luxepositie. Ik heb drie broers en vier zusjes. Mijn broers zijn ook allemaal naar Nederland gevlucht. Mijn zusjes niet. Die wonen nog steeds in Iran. Zij wilden onze ouders niet alleen laten. Ze wilden voor hen blijven zorgen. Gelukkig komen ze af en toe naar Nederland om ons op te zoeken. „Mijn vader werkte in de eerste olieraffinaderij van Iran. We hadden het goed. We woonden op een terrein voor de werknemers van de raffinaderij. Grote huizen, veel groen en een zwembad. De stad waar we woonden was heel modern. In Abadan hadden we als eerste van het land televisie, auto’s en telefoon. Mijn vader was altijd aan het werk. Ik heb weleens tegen hem gezegd dat zijn kinderen zichzelf hebben opgevoed omdat hij er nooit was. Hij wees dan naar zijn overall en zei dat ik niet moest vergeten dat hij met zijn kleding sprak. Hij bedoelde daarmee dat hij keihard voor ons werkte, zodat het ons aan niets ontbrak. „Tot eind jaren zeventig was het heerlijk in Abadan. Maar vanaf 1979 duwde ayatollah Khomeini Iran over de rand van de afgrond. Mijn land werd een religieus-fundamentalistische staat en de islamieten namen alles over. Die gekke tulbanden gingen opeens over alles. Vrouwen hadden helemaal niets meer te vertellen, en moesten voortaan gesluierd door het leven. Ik ben in de gevangenis beland, omdat ik zo’n idioot een karatetrap had gegeven nadat hij bij ons aanbelde en mijn vrouw uitschold voor hoer omdat ze binnenskamers geen hoofddoek droeg. Ik zat een week vast en kreeg 45 zweepslagen. Het bloed liep over mijn rug, maar ik bleef rechtop staan. Ik had pijn, maar weigerde te buigen voor die gekken. „Mijn vrouw vond het leven steeds gevaarlijker worden. Zij was het die naar het buitenland wilde vluchten. Ze was bang dat ik weer gevangen zou worden genomen en zou worden opgehangen omdat ik liet zien dat ik niet bang was. Via een kennis werden we uitgenodigd om naar Nederland te komen. Als die kennis ergens anders in het vrije Westen hadden geleefd, waren we dáár naar toe gegaan. Zolang we maar weg konden uit Iran. We vertelden onze twee dochtertjes niets. Toen we in Amsterdam arriveerden, hebben we meteen asiel aangevraagd. „We hebben een tijdje in Amsterdam gewoond en nadat onze asielaanvraag was gehonoreerd, gingen we naar Amersfoort. Dat was een heel bewuste keus. Amersfoort ligt namelijk in het hart van Nederland. Bovendien is in die stad een zwembad met een tien meter hoge springplank. En ik wilde weer schoonspringen. Mij weer een vogel voelen. En ook andere mensen leren om deze sport te beoefenen. Zodat zij ervaren wat vliegen is. En ook die vrijheid van een vogel voelen. „In Nederland heb ik officieel mijn voornaam veranderd. Dat kostte een paar honderd euro. Maar als niet-moslim – ik ben opgegroeid met de leer van Zarathustra – wilde ik na de bezetting door Khomeini niet langer een voornaam hebben die naar de islam verwijst. Al noemt niemand mij in Nederland Yal. Iedereen zegt Bavi. „Sinds een paar jaar woon ik niet meer in Amersfoort. Al train ik nog wel meerdere keren per week in het zwembad daar. Mijn dochter wilde dat ik na de dood van mijn vrouw bij haar kwam wonen. Ik had volgens de dokter namelijk hartproblemen, al kon hij niet vinden wat het was. Zelf wist ik meteen wat er scheelde. Ik had een gebroken hart na de dood van mijn vrouw. We waren meer dan veertig jaar samen. „Inmiddels gaat alles weer goed en ben ik gezond. Ik voel me sterk. En ik train hard voor het WK. Al twijfel ik of ik moet gaan nu er oorlog is. Qatar financiert de Moslimbroederschap, de organisatie waar Hamas uit is voortgekomen. Ik kan eigenlijk niet naar een land waar men islamitische terroristen steunt. Never. Daarvoor heb ik te veel gezien en meegemaakt van de gevolgen van islamitisch fundamentalisme.”</p>
<img src='https://images.nrc.nl/X5WzzNwI_sjQE-3Rc04NIdZBZXU=/1280x/filters:no_upscale()/s3/static.nrc.nl/images/gn4/stripped/data108575045-c5748d.jpg'/>]]></description>
      <guid>https://nrc.nl/nieuws/2023/11/30/als-ik-spring-dan-vlieg-ik-dan-ben-ik-even-een-vogel-a4182834</guid>
      <pubDate>Thu, 30 Nov 2023 05:38:07 +00:00</pubDate>
    </item>
    <item>
      <title><![CDATA[‘Het kost heel veel tijd om steeds calorieën te tellen en te diëten’]]></title>
      <description><![CDATA[<p>‘In de Antilliaanse cultuur wordt gehamerd op leren, je ontwikkelen, kansen grijpen. Ik vond dat zelf ook belangrijk. Ik ben donker, ik ben dik. Ik denk dat de wereld soms vergeet dat ik meer ben dan dat. In mijn studie en mijn werk kan ik dat bewijzen. Ik werk fulltime als senior HR-adviseur bij een arbeidsbemiddelaar. „In Tilburg, waar ik bijna mijn hele leven heb gewoond, viel ik op. Mensen bleven kijken, ik kreeg opmerkingen, vragen. ‘Is dat je eigen haar?’ Soms raakten ze me aan. Sinds kort woon ik met mijn vriend in Rotterdam. Daar val ik niet op. Daar kijk ík mijn ogen uit naar al die verschillende mensen. Suriënna Bergland (28) is fulltime HR-adviseur. Qua uiterlijk vindt ze het belangrijk uit te dragen dat je ook jezelf kan zijn als je niet voldoet aan de geïdealiseerde normen. „‘Brabants’ associeer ik met gezelligheid, uitgebreide vrijdagmiddagborrels, carnaval. Heel Brabants heb ik me nooit gevoeld, ik ben wat introverter. Struinen over een rommelmarkt of thuis een boek lezen ligt mij meer dan carnaval vieren op straat. Ik zit bij een filosofieclub, eens in de zes weken bespreken we een boek. Het boek dat we nu lezen gaat over identiteit. „Ik ben me ervan bewust dat ik niet de doorsnee Nederlander ben. Dan is het zoeken in welk hokje je past. Die zoektocht begint al als je heel jong bent. Ik was het enige dikke bruine kind in mijn klas, al mijn vriendinnen waren blond. Zij hadden een paardenstaart, ik niet want ik had krullen. Ik ben gepest, maar dat heeft me niet gevormd of getekend. Ik ben mondig, ik beet wel van me af. Op de middelbare school zaten wat meer mensen aan wie ik me uiterlijk kon spiegelen. Wel kreeg ik sneller dan andere meiden heupen en borsten. Dat was lastig, de wereld zag mij als vrouw, terwijl ik nog wilde spelen. „Hoe ouder je wordt, hoe meer je merkt dat mensen bezig zijn te voldoen aan een bepaald beeld, en dat ook van jou verwachten. Ik kreeg als kind al opmerkingen als: ‘Heb je niet iets te dikke benen voor die korte broek?’ – terwijl ik daar nog helemaal niet mee bezig was. Als mensen tegen mij zeiden ‘je moet goed voor jezelf zorgen’, was dat synoniem met: ‘je moet heel veel sporten en niet zoveel eten’. Op Curaçao, daar komen mijn ouders vandaan en gingen we elke vier of vijf jaar heen, zei familie soms: ‘jeetje, wat heb jij gegeten in Nederland?’ Dat bedoelen ze dan grappig en lief. Maar ik zou die opmerking niet maken tegen iemand die ik lang niet heb gezien. „Het is wel een struggle geweest om te gaan zeggen: ik voel me goed zoals ik ben, voor mij hoeft het niet anders. Op den duur ging ik van dieet naar dieet, van afvalboek naar afvalboek. Tot ik besefte: de kans dat dit gaat slagen is klein. Ga ik daar dan al mijn tijd in stoppen in plaats van dingen doen die ik leuk vind, of dingen die mij verder brengen in mijn carrière? Het kost heel veel tijd om steeds calorieën te tellen en te diëten. Ook mentaal, je bent er de hele dag mee bezig. Kan ik dit wel eten, kan ik dat wel eten, kan ik dadelijk nog in die broek? „Op sociale media zie je veel glamourplaatjes met dunne modellen. Ik zeg niet dat die onrealistisch zijn, maar het is niet voor ieder lichaam haalbaar om er zo uit te zien. Als ik elke week sla en komkommer eet, betekent dat niet dat ik dan wel in dat Zara-broekje kan. Ik heb niet de gedachte dat ik ooit slank zal zijn. Als je daar toch naar blijft streven, heb je het moeilijk. „Vroeger heb ik veel gesport. Basketbal vond ik superleuk. Ik heb ook een tijdje fanatiek yoga en pilates gedaan. Tot ik dacht: er zijn interessantere dingen om te doen. Dat was rond mijn vijftiende, dan kun je gaan werken en dat ben ik heel veel gaan doen. „Mijn eerste baantje was in een grotematenwinkel, ik hou erg van mode. Daarna, tijdens mijn studie, werkte ik in een winkel met kleren tot maat 42. Met mijn maat 48 moest ik die óók dragen. Er werd door collega’s niet raar op gereageerd. Soms zei een manager: zet er gewoon een knip in, dan past het wel. Ze gaven me nooit het gevoel dat ik beter weer in een grotematenwinkel kon gaan werken. „Toen ik na mijn studie in Brabant op zoek ging naar een baan, had ik steil haar en droeg ik een coltrui. Niet dat dat werd opgelegd, maar dat doe je dan toch. Eenmaal binnen kon ik er meestal uitzien zoals ik wilde, al waren er vaak toch wel mannen die er wat van vonden. Uiteindelijk kon ik in Brabant qua werk niet helemaal mijn draai vinden en heb ik een baan gezocht in Amsterdam. „Ik koop nu veel tweedehands kleding. Het is leuk ergens iets te scoren in plaats van iets nieuws te kopen. Eerder kocht ik ook wel tweedehands bont. Maar het bonttijdperk is voorbij, ik kreeg toch bezwaren. Ik heb mijn bontjas weggedaan en een neppe ervoor in de plaats gekocht. Want ik vind het nog steeds wel mooi. „Als klein meisje zag ik geen vrouwen die op mij leken en zich mooi kleedden, die tijd en geld stopten in hoe ze eruit zagen. Ik vind het belangrijk uit te dragen dat je ook jezelf kunt zijn als je er niet zo uitziet als wordt verwacht. Dat je leven daar niet helemaal om hoeft te draaien. Of wel – als je dat belangrijk vindt, en daar juist voor wilt staan. Maar je hoeft niet op te gaan in de menigte alleen maar omdat je denkt: ik wijk te veel af.” Aanmeldingen: ditbenik@nrc.nl</p>
<img src='https://images.nrc.nl/3EVcysX1m34j3SO_i41wxLbnsnc=/1280x/filters:no_upscale()/s3/static.nrc.nl/wp-content/uploads/2023/11/22125522/data108333711-646abf.jpg'/>]]></description>
      <guid>https://nrc.nl/nieuws/2023/11/21/het-kost-heel-veel-tijd-om-steeds-calorieen-te-tellen-en-te-dieten-a4181559</guid>
      <pubDate>Tue, 21 Nov 2023 05:38:08 +00:00</pubDate>
    </item>
    <item>
      <title><![CDATA[‘Het voelt als een wonder dat ik me weer gelukkig kan voelen’]]></title>
      <description><![CDATA[<p>„Tjibbe, mijn hulphond, heeft me mijn zelfstandigheid en vrijheid teruggegeven. Hij let op mij en beschermt me, altijd en overal. Nu kan ik zelf het getraumatiseerde meisje beschermen dat in mij zit. Door twee momenten heb ik mijn leven teruggekregen: de komst van Tjibbe, eind juli 2018, en de acceptatie van mezelf, in 2019, als het meisje dat in haar jeugd zwaar beschadigd is geraakt. „Ik noem haar altijd het meisje, wanneer ik praat over mijn jonge jaren. Mijn stief-opa heeft het meisje seksueel misbruikt, jarenlang. Het is nog steeds heftig voor mij om daaraan terug te denken. Ik probeer dit op afstand te zetten door mezelf voor te houden dat zij dit allemaal heeft meegemaakt – niet ik. „Als twintiger had ik wel vriendjes, maar die mochten mij niet aanraken. Verkering duurde daardoor nooit lang. Totdat ik de man van mijn leven ontmoette, die zei: ‘Ik heb geduld met jou.’ Drie jaar later waren wij een hecht gezin, en nog steeds, met wel drie kinderen: eerst een meisje, en kort daarna twee jongens, een tweeling. Yolanda Klingeler (58) overwon zware depressies, dankzij haar hulphond Tjibbe, fietstochten en haar accordeon. „Alles ging redelijk goed met me, totdat de kinderen een jaar of dertien, veertien waren. Ik kreeg meer tijd voor mezelf. Vrij plotseling stortte ik in. Ik lag een keer met koorts op de bank, en tegelijk draaide ik compleet door in mijn hoofd. Angst, paniek. Het meisje in mij schreeuwde om hulp. Zij begon te knokken tegen de verschrikkelijke dingen die zij had meegemaakt. „De diagnose was: posttraumatisch stress- en dissociatieve stoornis. De behandeling heeft elf jaar geduurd. Gelukkig kan ik, na al die vreselijke jaren, weer zeggen: het gaat goed met mij. Sinds vier jaar red ik het zonder therapie. Gelukkig heb ik ons fijne gezin en lieve mensen om mij heen. „Totdat ik een hulphond kreeg, durfde ik niet alleen het huis uit. Naar een winkel, een wandelingetje: altijd moest er iemand met mij mee. Mijn therapeut kwam op het idee een hulphond voor mij aan te vragen. Het was niet eenvoudig hiervoor in aanmerking te komen. Meestal krijg je zo’n hond alleen als je een getraumatiseerde militair bent, of wanneer je in een rolstoel zit, of blind bent. „Toch is het gelukt. Ik weet nog precies wat ik dacht toen ik Tjibbe voor het eerst zag: ‘Vanaf nu ben ik nooit meer alleen.’ Het klikte direct tussen ons. Zie je mij, dan zie je Tjibbe, en omgekeerd. „Hij verstaat mijn taal, hij voelt me haarfijn aan. Nog steeds heb ik wel eens een angstaanval. Als ik dan ga zitten, springt hij op m’n schoot en kalmeert me. „Mijn crisis was niet onmiddellijk opgelost toen ik Tjibbe kreeg. Een jaar later ging ik opnieuw door een zware fase, toen mijn therapeut een andere baan kreeg. Zij kon mij niet meer behandelen. Ik had met haar een sterke band opgebouwd. Met haar opvolger klikte het niet. Ik kwam bij een wijkteam terecht, waar ik ondeskundig behandeld werd. „Nooit zal ik vergeten hoe ik op een dag op het parkeerterrein bij die ggz-kliniek stond: het meisje in mijn binnenste voelde zich zó niet begrepen. Op dat moment heb ik een besluit genomen, echt een knop in mezelf omgedraaid. Ik heb een hand uitgestoken naar mezelf en het meisje, en tegen haar gezegd: ik laat je nooit meer slecht behandelen. Voortaan ben ík degene die jou zal beschermen. We stoppen met alle therapie. Ik ga goed voor jou zorgen! „Dit is mijn manier geweest om mezelf te accepteren, met alle vreselijke dingen die ik in mijn jeugd had meegemaakt. Voor het eerst durfde ik tegen het meisje en mezelf te zeggen: je hoeft niet bang te zijn, je hoeft je niet te schamen, je hoeft niks geheim te houden, het was niet jouw schuld. „Aan dit moment was nog wel iets voorafgegaan. Een paar maanden eerder had ik besloten: ik ga een fietstocht van een week maken – samen met Tjibbe en m’n accordeon, in de kar achter m’n fiets. Mensen in m’n omgeving reageerden stomverbaasd: ‘Wat? Jij? Kort geleden durfde je nog niet alleen de straat op...’ „Ik voelde dat ik dit móést doen: met de trein naar Maastricht, en vandaar met de fiets weer naar huis, in Alkmaar. Fietsend wilde ik mezelf een weg trappen naar bevrijding van m’n trauma. Ik had het heel precies voorbereid: overnachten bij mensen thuis, geboekt via een organisatie Vrienden op de Fiets, en onderweg elke dag accordeon spelen in een verzorgingshuis. „Mentaal werd het een loodzware tocht. Hele stukken heb ik huilend afgelegd. Tjibbe heeft keihard gewerkt om mij er doorheen te slepen. En ik heb geweldig veel steun gehad van lieve mensen, die ik in de verpleeghuizen en gastgezinnen ontmoette. Zij spraken me moed in. Zij gaven mij lekkere dingen mee voor onderweg. Toen voelde ik hoe ik weer kracht en doorzettingsvermogen kreeg. „Ik heb de tocht volbracht. Het is een investering in mezelf geweest, die zichzelf ruimschoots heeft terugbetaald. Ik begon weer zelfvertrouwen op te bouwen. Elk jaar maak ik sindsdien zo’n fietstocht van een week. Volgend jaar wil ik de tocht van Maastricht naar Alkmaar herhalen – dan om er puur van te genieten, niet om te overleven. „Het gaat nu best goed met mij. Ik hou mijn dagen overzichtelijk. Ik heb in mijn woonkamer een knutselhoek om creatief bezig te zijn. Dat is fijne afleiding voor mijn hoofd. Regelmatig speel ik accordeon, in verpleeghuizen en centra voor dagbesteding. Ik hou ervan mensen blij te maken. „Het voelt als een wonder dat ik me weer gelukkig kan voelen. Niet ieder uur: moeilijke momenten heb ik nog steeds. Wel iedere dag: ik kan het leven weer aan.”</p>
<img src='https://images.nrc.nl/CegbRJ-Aeb_vQwMbVDDbRWin1hg=/1280x/filters:no_upscale()/s3/static.nrc.nl/images/gn4/stripped/data108045377-70d47d.jpg'/>]]></description>
      <guid>https://nrc.nl/nieuws/2023/11/14/gelukkig-kan-ik-zeggen-het-gaat-weer-goed-a4180863</guid>
      <pubDate>Tue, 14 Nov 2023 05:38:08 +00:00</pubDate>
    </item>
    <item>
      <title><![CDATA[‘Ik was een Pietje Bell. Kon niet tegen onrecht en had maling aan autoriteiten’]]></title>
      <description><![CDATA[<p>„Ik ben nummer tien van de twaalf. Mijn moeder had haar handen vol, dus ik ben opgevoed door drie van mijn oudere zusters. Mijn vader was eerst molenaar en werd later voorman bij de kistenloods van de veiling in Bunnik. We woonden met z’n allen in een kleine boerderij in Odijk. Mijn vader was lief en zachtmoedig. Mijn moeder was de baas, en leerde ons dat je je niet op je kop moest laten zitten. „Ik ging in Bunnik naar school. Voor de les begon, moesten we eerst naar de kerk. In de zomer vier kilometer op de fiets en als er in de winter sneeuw lag lopend. Zonder dat we iets hadden gegeten. Je mocht van de Katholieke Kerk namelijk pas een boterham nadat je het lichaam van Christus naar binnen had gewerkt. Ik was een Pietje Bell. Kon niet tegen onrecht en had maling aan autoriteiten. De laatste zes weken van het laatste schooljaar ben ik bijvoorbeeld helemaal niet meer naar school geweest. Ik weigerde mijn excuses aan te bieden aan de bovenmeester, want ik was het niet met hem eens. En dus kwam ik de klas niet meer in. „Op de ambachtsschool ging het niet veel beter. Al wist ik wel meteen dat ik het hout in wilde. Dat materiaal raakte mij. Na mijn examen zei mijn vader dat ik maandags bij een timmerfabriek moest beginnen. Ik was verbijsterd. Ik had toch vakantie? Hij vond dat ik mijn hele schoolperiode vakantie had gehad. En dus moest ik de fabriek in. Maar dat was niets voor mij. Na een jaar kon ik gelukkig voor een kleine aannemer gaan werken die vooral veel houtrestauratie deed. Heerlijk! Want met hout werken vind ik het mooiste dat er is. „Hout is ongrijpbaar. Het groeit aan een boom en de boom bepaalt zelf hoeveel groei er is. En wat voor invloed het weer en de wind hebben. En dan de hoeveelheid houtsoorten… Mamma mia! Te veel om op te noemen. Iedere houtsoort heeft zijn eigen structuur; een eigen karakter, zou ik willen zeggen. Ik houd van hout. Kan ook geen snipper weggooien. Weet je hoelang een boom bezig is geweest om dat hout te maken? Mijn familie wordt er soms stapelgek van. Maar ik bewaar alles. Want morgen kun je dat stuk hout weer nodig hebben. Echt! „Bij ons thuis werd hard gewerkt, maar er was ook altijd muziek. Mijn opa speelde accordeon, mijn vader en mijn oudste broer ook. Een broer was drummer en ik speelde klarinet en later ook saxofoon. Vanaf mijn veertiende speelde ik met mijn broers op feesten en partijen. Op zo’n feest tikte ik in ruil voor een fles wijn een oude piano op de kop. Dat ding moest naar zolder, en heb ik helemaal uit elkaar gehaald en boven weer in elkaar gezet. Maar ja, daar klonk de piano heel anders dan beneden. Ook al had ik geen schroefje overgehouden en zat alles op z’n plek. „Toen ik mijn klarinetleraar vroeg hoe dat kwam, stuurde hij mij naar een pianostemmer. Eerder had hij al eens tegen mij gezegd dat ik iets met mijn oren moest gaan doen. Ik had toen geen idee waar hij op doelde. Bij de pianostemmer zag ik in de werkplaats een pianomechaniek liggen en was meteen verkocht. Twee maanden later werkte ik daar als leerling. Bij mijn ouders brak de pleuris uit, want ik bracht geen geld meer binnen. Om toch kostgeld te kunnen betalen, ben ik ieder weekeinde saxofoon gaan spelen in bandjes en orkesten. „De techniek van de piano greep mij. Maar ook het feit dat een piano voor een groot deel uit hout bestaat. Weet je dat de zangbodem van een piano wordt gemaakt van dennen uit het Zwarte Woud? Bomen die vijftig of zestig jaar oud zijn? Dat is echt verschrikkelijk mooi materiaal. Als je dat haaks op de jaarring zaagt, krijg je het meest veerkrachtige hout dat er bestaat. Hout dat een toon het mooist geleidt. Maar die dennen zijn schaars aan het worden. Net zoals mahonie. Daar werden vroeger de kuipen van piano’s van gemaakt. Maar dat is tegenwoordig allemaal ahorn, omdat mahonie bijna niet meer te vinden of te betalen is. Evert Snel (75) uit Werkhoven vond school en werk maar niets. Tot zijn klarinetleraar hem de weg wees. „Nadat ik leerling-af was, ben ik in Amsterdam voor piano- en orgelhandel Goldschmeding gaan werken. Eerst op de werkplaats en daarna als pianostemmer in de stad. Het reizen naar de hoofdstad brak mij op. Gelukkig kon ik toen voor een kinderloze pianohandelaar in Utrecht aan de slag. Op mijn 25ste kon ik zijn klantenbestand overnemen en voor mijzelf beginnen. Ik had af en toe enorme mazzel. Zo werd ik de vaste pianostemmer in muziekcentrum Vredenburg, omdat hun eigen pianostemmer vlak voor een concert boos was opgestapt en ik in allerijl de problemen had opgelost. „En in mijn klantenbestand zat ook violist Theo Olof. Hij vroeg mij of ik wist wat een luthéal was. Olof was nieuwsgierig naar dat instrument omdat Ravel zijn ‘Tzigane’ oorspronkelijk voor viool en luthéal had geschreven. Hij vond het instrument in de kelder van het Brusselse museum voor muziekinstrumenten en vroeg of ik die luthéal wilde restaureren. Samen hebben we toen jarenlang getourd met die piano om dat stuk van Ravel te spelen. Echt fantastisch. „Ik ben nieuwsgierig. En als er iemand met een gekke vraag op mijn pad komt, ben ik bereid risico’s te nemen. En ik vind het leuk om dingen te bedenken. Zo hebben we zelf een aanhanger ontworpen om concertpiano’s te vervoeren. En hebben we met magneten technieken ontwikkeld waardoor je de druk van de toetsen kan veranderen. Alles om te zorgen dat de muzikant zijn of haar werk het beste kan doen. Ik heb een prachtvak. Dankzij het duwtje van mijn klarinetleraar.” Aanmeldingen: ditbenik@nrc.nl</p>
<img src='https://images.nrc.nl/44eAZ9AA1dzKqmlNQEzsTkN4qK0=/1280x/filters:no_upscale()/s3/static.nrc.nl/bvhw/files/2023/11/data107724312-40aeea.jpg'/>]]></description>
      <guid>https://nrc.nl/nieuws/2023/11/07/ik-houd-van-hout-ik-kan-geen-snipper-weggooien-a4180043</guid>
      <pubDate>Tue, 7 Nov 2023 05:38:08 +00:00</pubDate>
    </item>
    <item>
      <title><![CDATA[ ‘We zijn allemaal goed én slecht’]]></title>
      <description><![CDATA[<p>‘Een vrouw moet een baan hebben en een diploma, zei mijn moeder altijd. Bij elk diploma dat ik haalde was ze zo trots. Ze zei dat het voelde alsof ze het zelf had gedaan. Mijn moeder is een intelligente vrouw, ze heeft het mijn oma erg kwalijk genomen dat ze niet door mocht studeren. Mijn vader is ook trots, en blij dat mijn broer en ik werk hebben waar we van genieten. Hij werkt in een steenfabriek in Gouda. Hij zegt: ik heb jarenlang stenen gedragen voor jullie. Zijn werk is de laatste jaren wel comfortabeler geworden, ook qua salaris. Mijn ouders kwamen altijd rond, maar zeggen regelmatig dat ze het nog nooit zo goed hebben gehad als nu. „School heb ik altijd heel leuk gevonden. Alles: het contact met docenten en klasgenoten, lessen volgen, kennis opdoen. Maar ik was zo faalangstig als wat. Volgens mij sloot de manier waarop kennis getoetst wordt niet op mij aan. Ik dacht altijd: ik kan veel meer dan uit deze toets blijkt. Ik ben een doorzetter, dus ik zorgde dat ik uiteindelijk wel voldoendes haalde. „Van mijn vijftiende tot mijn achttiende deed ik vrijwilligerswerk bij mensen met een verstandelijke beperking. Voor de stage van mijn hbo-opleiding sociaal-pedagogische hulpverlening wilde ik meer spanning, meer onvoorspelbaarheid. Ik solliciteerde bij een dagopvang voor daklozen. Daar mocht ik een jaar stagelopen, drie dagen per week. „Het was best een ruige wereld. In mijn eerste week moest ik huilen toen een man onaardig deed terwijl ik soep inschonk. Ik dacht: dit is een restaurant met nare klanten. De diepgang van het werk zag ik nog niet. Dat je vanuit laagdrempelig contact mensen een stapje verder kunt helpen naar een stabieler bestaan. Een mede-stagiair praatte op me in dat ik het kon, dat ik er goed in was. Ik kreeg meer verantwoordelijkheid. Op mijn achttiende stond ik soms in mijn eentje in de opvang. Er waren weleens geweldsincidenten, die moet je dan maar zien op te lossen. Ik zei: ‘Als jullie gaan vechten ga je maar ergens anders heen’. Zij zeiden: ‘Oké’. „Er kwamen mensen die heftige dingen hadden meegemaakt. Het drong tot me door hoeveel privileges en kansen ik heb. Waar je terechtkomt is vaak een kwestie van geluk. Dat heb ik echt geleerd van mensen van de straat. „In de daklozenopvang had ik geen uitzicht op een baan. Daarom ben ik een master religie en samenleving gaan doen aan de Universiteit Utrecht. Met het idee: als ik dat diploma heb, komt het wel goed. Vervolgens kwam er toch een vacature. Ik solliciteerde niet. De directeur belde om te vragen waarom ik niet had gesolliciteerd. Ik heb het toch gedaan, ben aangenomen en niet meer weggegaan. De organisatie waar ik werkte ging later op in het Leger des Heils. „Nu werk ik als moslim bij een christelijke organisatie. Ik voel me helemaal thuis. Gelovigen worden in de media vaak geframed als groepen die vanuit hetzelfde gedachtegoed leven. Maar de ene moslim of christen is de andere niet. We zijn individuen die op onze eigen manier het geloof beleven – maar die wel geloven dat er één God is, en één profeet. Ik dacht vroeger dat religie niet van invloed is op mijn professioneel handelen. Maar mijn wereld- en mensbeeld spelen natuurlijk een rol, ook in mijn drijfveren om dit werk te blijven doen. Soms nemen mensen mij in vertrouwen over dingen die ze hebben misdaan. Ik veroordeel hen niet, wil hen nog steeds de hand reiken. Ik zie mensen niet als goed of slecht. We zijn allemaal goed en slecht. „Sinds anderhalf jaar hou ik me bezig met ‘EU-migranten’: arbeidsmigranten uit Polen, Roemenië, Bulgarije. Als zij hun werk kwijtraken, zijn ze vaak meteen dakloos. We zagen hen komen in de dagopvang, we zagen hen afglijden. Zoveel zijn overleden. Ze drinken zich kapot, vallen in de gracht, worden ziek, worden vermoord. Dat gaat me aan het hart. We verdienen veel geld aan deze mensen. Ze werken hard en verblijven op plekken waar wij nog niet dood gevonden willen worden. Als land dragen we ertoe bij dat zij dakloos worden. En als het dan gebeurt zeggen we doei, ga maar terug naar je land van herkomst. Voor veel mensen is dat een oplossing, maar niet voor iedereen. Een man uit Polen woont al twintig jaar hier, heeft hier een dochter. Als hij zegt dat hij Nederland niet wil verlaten, dan snap ik dat. „Ik vind dat ik belangrijk werk doe. Er gaat voor deze migranten zoveel mis met huisvesting, werk, onderwijs. Dat zijn voor mij flashbacks. Ik ken in mijn omgeving ook mensen die het schoolsysteem niet snapten waar hun kinderen middenin zaten. Ik ben hier geboren en opgegroeid, ik doe het oké, ik draag veel bij. Toch blijf ik ‘migrant’. Met grote regelmaat krijg ik de vraag of ik me meer Turks of Nederlands voel. Wat doet het ertoe? Iedereen van wie ik hou is hier. „Het schrijven van mijn masterscriptie heeft vijf jaar geduurd. Door de drukte van het werk kwam ik er niet meer aan toe. Al die jaren bleef ik collegegeld betalen. Ik dacht: ik móét mijn diploma halen. Niet omdat mijn moeder dat belangrijk vond – ik had al een hbo-diploma en een baan – maar omdat ik twee jaar veel energie in die master had gestopt. Dit jaar heb ik zonder begeleiding mijn scriptie geschreven. Hij gaat over afscheidsrituelen van hulpverleners als een dak- of thuisloze overlijdt. Ik haalde een voldoende. In augustus ben ik afgestudeerd aan de universiteit. „Ik woon nog bij mijn ouders. Het logische moment om uit huis te gaan is voor hen als ik trouw. De keus voor mij was: ga ik daartegenin of vind ik het wel best. Ik heb voor het laatste gekozen, het is het mij niet waard daarover de strijd aan te gaan. Mijn ouders laten me vrij. En het is thuis gewoon gezellig.”</p>
<img src='https://images.nrc.nl/0GLjhfgMqn_qE3E2d4Q7TtR8csA=/1280x/filters:no_upscale()/s3/static.nrc.nl/images/gn4/stripped/data107473574-c46cac.jpg'/>]]></description>
      <guid>https://nrc.nl/nieuws/2023/11/01/we-zijn-allemaal-goed-en-slecht-a4179305</guid>
      <pubDate>Wed, 1 Nov 2023 05:38:09 +00:00</pubDate>
    </item>
    <item>
      <title><![CDATA[‘Ik ben mijn tweelingbroer en hij was mij – of niet?’]]></title>
      <description><![CDATA[<p>„Niemand heeft één identiteit. Wie thuis is, gedraagt zich anders dan op het werk, of bij de voetbalclub. Ingewikkelder nog ligt dit bij tweelingen. Hun identiteit is die van een twee-eenheid. Samen zijn ze identiek, terwijl ze óók ieder hun eigen identiteiten hebben. ‘Ja, ik begrijp het’, reageren mensen als je dit probeert uit te leggen. Maar eigenlijk valt het niet te begrijpen wanneer je niet zelf één van een tweeling bent geweest. „Ik had een tweelingbroer. Afgelopen januari is hij plotseling overleden. Het voelt alsof de helft van mijn eigen identiteit er niet meer is. Tegelijk bestaat die nog steeds: als ik me ’s ochtends voor de spiegel sta te scheren, kijk ik naar mezelf – maar ook naar hem. „Wie ben ik? Wie was hij? Wie waren wij samen? Sinds zijn dood houden die vragen mij bezig. Pas nu wij dit niet meer kunnen bespreken, komen die vragen in me op. We vormden zo’n sterke eenheid dat ik hem nooit als ‘iemand anders’ heb beschouwd. „Als kinderen deden wij echt alles samen. Zelfde voetbalteam, zelfde rugbyteam. We zijn opgegroeid in een hecht gezin in Amsterdam-Slotervaart: vader, moeder en wij, de tweeling. Strontverwend zijn we. Leren en sporten ging ons makkelijk af. Samen stonden we sterk. In discussies was het altijd: wij tweeën tegen één. Of tegen de rest. In ieder geval wisten we: als het moeilijk wordt, schiet de ander je te hulp. Dat hoefde je niet te vragen, dat gebeurde vanzelf. Wij werden ook zelden apart genoemd, als Sander en Sven; wij waren de ‘Loos Brothers’. „Onze vader was kleermaker, en apetrots dat we naar het gymnasium konden. Hij zei altijd: als je kleermaker wil worden, breek ik allebei je benen. Alles had hij ervoor over om te zorgen dat wij konden studeren. „We kozen dezelfde studie. Ja, ook dat. Tandheelkunde. Alleen, ik begon daarmee een jaar later dan mijn broer. Ik was gezakt voor m’n eindexamen. Het was vreselijk om dat examenjaar opnieuw te doen. Nieuwe klas, wéér die examenstress, en m’n broer en onze vrienden die al aan een volgende levensfase waren begonnen – echt verschrikkelijk vond ik dat. „Voor het eerst was ik niet meer dag en nacht samen met m’n broer. Een jaar later kwam ik hem bij de studie wel weer tegen, maar feitelijk begonnen we vanaf die tijd onze eigen levens te krijgen. Ik had baantjes naast m’n studie, als verslaggever bij een regionale radiozender. Mijn broer studeerde sneller. Daarna vertrok hij naar Duitsland, waar hij in verschillende steden als tandarts heeft gewerkt. „In die tijd zagen en spraken we elkaar soms maandenlang niet. En toch voelde dat niet alsof we gescheiden van elkaar waren. Ik dacht ook nooit, wat je bij een vriend wel eens kunt hebben: ik moet nodig weer eens met hem bijpraten. Als ik m’n broer weer zag, was het: hoi – en dan leek het alsof we elkaar gisteren nog gezien hadden. We hadden niks in te halen, gevoelsmatig waren we niet door tijd en afstand gescheiden geweest. „Met m’n broer heb ik zelden over de ingewikkelde dingen van het leven gepraat. We spraken over voetbal, rugby, wielrennen, over ons werk, over alledaagse zaken. En toch voelde dat niet als oppervlakkig. Zo waren wij: we hadden geen zware gesprekken nodig om ons met elkaar verbonden te voelen. Ook toen hij zich weer in Nederland vestigde, gingen we elkaar nauwelijks vaker zien. „Intussen liepen onze levens dusdanig synchroon dat we allebei, een jaar of zes geleden, door een lastige fase van echtscheiding zijn gegaan. Ik heb weer een nieuwe partner gevonden. Afgelopen juni zijn we getrouwd. „Mijn broer is in de laatste jaren van zijn leven alleen gebleven. Hij vereenzaamde. Hij verhuisde een paar keer, van de Randstad naar twee plekken in Friesland. Afgelopen januari waren mijn vrouw en ik bij hem op bezoek, in een nog kaal huis. We zijn toen gordijnen met hem gaan kopen, we hebben geholpen spullen uit te pakken. „Vier dagen later zei ik thuis bij het avondeten: ik ga zondag weer naar hem toe, hij kan nog wel wat hulp gebruiken. Ik had dat nog niet gezegd of er werd aangebeld. Er stonden twee agentes op de stoep. ‘Mogen we binnenkomen? Gaat u zitten, meneer, wij komen met een verdrietig bericht.’ „Ik wist het meteen: mijn broer, dit gaat over hem. Ik dacht niet dat er iets was met een van m’n twee kinderen, niet mijn vader, die al hoogbejaard is. En inderdaad, mijn broer was dood gevonden. Een gesprongen slagader. „Dit is mijn herinnering aan die avond, waarop ik hoorde dat mijn broer er niet meer is. Waarmee ik niet wil zeggen dat ik het onheil voelde aankomen. Misschien heb ik mezelf dit later ingeprent. „Sinds zijn overlijden ben ik gaan lezen over tweelingen, over hun ontwikkeling, hun identiteiten. Ik heb altijd gedacht: wij hebben samen een mooie jeugd gehad, onze band is altijd sterk geweest. Nu denk ik: dat is hoe ík het beleefd heb, maar gold dat ook voor hem? Heb ik hem als kind niet overvleugeld? Had ik er méér moeten zijn voor hem, vooral in zijn laatste jaren? „Spijt heb ik niet dat ik dergelijke vragen nooit aan hem heb gesteld. Jammer vind ik het wel. En verwarrend. Hij is er niet meer, en toch is hij er nog steeds, want ik ben hem en hij was mij – of niet? Met talloze mooie herinneringen, én vragen zonder antwoorden zal hij in mij voortleven.” Aanmeldingen: ditbenik@nrc.nl</p>
<img src='https://images.nrc.nl/h34oF7BGlCAhElckJYogeDtUDx8=/1280x/filters:no_upscale()/s3/static.nrc.nl/wp-content/uploads/2023/10/26103209/data107147400-b5b59e.jpg'/>]]></description>
      <guid>https://nrc.nl/nieuws/2023/10/26/ik-ben-mijn-tweelingbroer-en-hij-was-mij-of-niet-a4178626</guid>
      <pubDate>Thu, 26 Oct 2023 05:38:09 +00:00</pubDate>
    </item>
    <item>
      <title><![CDATA[‘De boosheid  is weg’]]></title>
      <description><![CDATA[<p>‘Ik had altijd een bloedhekel aan Koreanen. Ik moest ze gewoon niet. Weet je nog dat Guus Hiddink bondscoach werd van Zuid-Korea, en heel veel Koreanen daarom naar Nederland kwamen? Ik vond het verschrikkelijk. Als ik ze in Amsterdam zag lopen, in van die grote groepen, dan dacht ik vanaf mijn fiets: rot op naar je eigen land. Wegwezen! Als ik dáár niet mag zijn, dan mag jij híér ook niet zijn. Sabina Lim Winnie Wallace van Heerwaarden (49) was tot voor kort enkel verbonden met haar Afro-Amerikaanse en Texelse wortels. Nu koestert ze ook haar Koreaanse roots. „Ik was mij niet bewust van die boosheid. Dat kwam pas toen ik in coronatijd terecht kwam bij een online café van Adoptee &amp; Foster Care Nederland, een club die opgericht is door systemisch coach Hilbrand Westra. Hij is gespecialiseerd in hulp voor mensen die te maken hebben met afstand en adoptie. De mensen die ik daar online trof waren hartstikke aardig, maar zelf was ik sceptisch. Na een avondje kletsen, vroegen ze wat ik ervan vond. En toen zei ik letterlijk: ‘Eigenlijk wel heel bijzonder. Ondanks al die Koreanen.’ „Een tweede keer was er een vrouw online die dezelfde achtergrond heeft als ik. Ik was helemaal gebiologeerd door haar. Zij is ook een hapa; een vrouw met multiraciale roots. Blijkbaar had ik die avond weer zo’n opmerking over Koreanen gemaakt, want naderhand vroeg een van de organisatoren wat maakte dat ik dat soort uitspraken deed. Ze vroeg dat niet beschuldigend, maar heel open. Geïnteresseerd. Ik schrok. Wist niet eens dat ik dat soort opmerkingen maakte. Echt heel erg. „Twee keer per jaar organiseert Westra een retraite voor mensen die geadopteerd zijn. Daar zijn altijd lange wachtlijsten voor. Maar blijkbaar vonden ze dat ik wel wat hulp kon gebruiken, dus ik werd uitgenodigd om zo’n weekeinde bij te wonen. Ik zag daar allemaal mensen binnendruppelen die ik van het online café kende. Ik mocht meedoen aan een opstelling en kreeg achteraf te horen dat ik heel vuil keek naar de Koreaanse vrouwen die ook meededen. En toen viel het kwartje. „Wij zitten allemaal in hetzelfde schuitje. Mijn moeder moest mij afstaan, omdat de Koreaanse maatschappij kinderen van Amerikaanse soldaten verafschuwt. Maar die andere Koreaanse vrouwen mochten er van diezelfde maatschappij ook niet zijn. Omdat hun ouders bijvoorbeeld arm waren, of gescheiden. Zij waren net zomin gewenst als ik. „En dan heb ik nog geluk gehad. Ik ben niet afgestaan als baby, maar als vijfjarige. Ik weet wie mijn moeder is. Ik weet wie mijn vader is. En mijn moeder heeft mij voorbereid op mijn nieuwe familie. Ze liet foto’s van mijn nieuwe hoogblonde broertjes zien. En foto’s van mijn nieuwe ouders. En ze beloofde mij dat zij mij weer op zou halen als ik 18 was. Dat is ook wat mijn Texelse ouders altijd hebben verteld. Mijn Texelse moeder zei regelmatig: ‘later ga je terug naar je eigen moeder’. Heel lief bedoeld, maar natuurlijk niet zo goed voor de hechting. „Mijn ouders zijn echte Noord-Hollanders. Dus aanpakken en niet zeuren. Best hard. En dat is helemaal niet slecht bedoeld. Maar er was weinig ruimte voor begrip. Voor mededogen. Ik ben opgegroeid met verhalen dat Korea mij niet wilde omdat ik kind ben van een Amerikaanse soldaat, en geen enkele toekomst zou hebben in dat land. Tot mijn negende kreeg ik regelmatig post van mijn moeder uit Korea. Maar opeens hield dat op. Toen stortte mijn wereld in. Ik werd steeds bozer. Sloeg als tiener mijn kamer kort en klein. Mijn ouders werden radeloos. Ze waren ervan overtuigd dat er iets mis met mij was. „Ik was een slim kind, maar in hun ogen totaal onhandelbaar. Op een gegeven moment is het zo geëscaleerd dat ik op mijn zestiende in een gesloten jeugdinstelling terechtkwam. Dat werden de drie beste maanden van mijn jeugd. De andere meiden kwamen van de straat en hadden het gevoel dat ik van een andere planeet kwam. Maar ze maakten mij niet belachelijk, en vonden het leuk dat ik zoveel vragen stelde. En ze kwamen voor mij op. Dat was ik niet gewend. Op Texel voelde ik altijd dat ik er niet bij hoorde. Ik werd gediscrimineerd, en gepest. „Mijn Texelse moeder zei een paar jaar geleden: ‘had ik maar naar je geluisterd in die tijd, want je bent eigenlijk een heel lief en slim mens’. Die erkenning doet mij goed. Maar toentertijd kon zij niet anders. Mijn moeder is gevormd door de familie waar zij uit voortkomt. En daar was praten ongewoon. Ik heb al jaren weer een goeie band met mijn Texelse ouders. Er is nu wel begrip, en ik zie nu hoe liefdevol zij mij hebben opgevoed. Zij vonden het fantastisch dat ik deze zomer samen met mijn kinderen mijn Koreaanse moeder en Afro-Amerikaanse vader in Amerika heb opgezocht. Mijn moeder woont daar, omdat ze getrouwd is met een Amerikaanse soldaat. „Het weerzien was geweldig. Toen ik mijn moeder zag, kon ik niet anders dan haar vasthouden en heel veel kusjes geven. Het eerste wat ze vroeg was: ‘Are you also gonna see your daddy? Cause that is good.’ Bij mijn vader ging alles heel chaotisch. Maar ook dat was goed om te zien. En het was heel fijn dat mijn twee kinderen erbij waren. Want het is goed om te weten waar je vandaan komt. „We sparen nu voor een reis naar Korea. Want daar wil ik ook naartoe. Dankzij de retraite weekeinden en andere trainingen ben ik mijzelf gaan verbinden met ál mijn wortels. En de boosheid die in mijn systeem zat, is weg. Ik omarm tegenwoordig mijn Koreaanse roots. Leer zelfs via internet kimchi te maken, een traditioneel Koreaans gerecht van gefermenteerde groenten. En heb de neiging om tegen mensen met een Koreaans uiterlijk opeens te gaan vertellen dat ik ook Koreaans ben. Ik zoek eindelijk her- en erkenning.”</p>
<img src='https://images.nrc.nl/DIxCYNRGXqi7lbmw6v6TRb8zCME=/1280x/filters:no_upscale()/s3/static.nrc.nl/images/gn4/stripped/data106763295-812687.jpg'/>]]></description>
      <guid>https://nrc.nl/nieuws/2023/10/17/de-boosheid-is-weg-a4177527</guid>
      <pubDate>Tue, 17 Oct 2023 05:38:09 +00:00</pubDate>
    </item>
    <item>
      <title><![CDATA[‘Ik dacht eerst dat hij een grapje maakte’]]></title>
      <description><![CDATA[<p>‘Als ik vanuit het vliegtuig mijn eiland zie liggen, ben ik verbaasd dat mensen er overleven. Het is een klein eiland in het noorden van Kaapverdië, Sao Vicente. Kale bergen, superdroog. Maar: we hadden de zee. Wat we misten aan groenten, hadden we aan vis. We aten letterlijk elke dag vis. Heel jong leerde je hoe je een vis moet schoonmaken en bereiden. Op speciale momenten aten we kip met frietjes. In zware tijden aten we rijst met ei. Ik was dan zo dankbaar dat we iets te eten hadden, dat ik dat nog steeds heel lekker vind. Katia Monteiro (31) kende tot haar twintigste alleen Kaapverdië. Toen ging ze met een Nederlander mee op reis. „Ik woonde bij mijn oma en opa van vaderskant en hun zeven kinderen – mijn ooms en tantes. Met drie nichtjes deelde ik een bed. In dat drukke huis was iedereen een vader en moeder voor mij. Mijn ouders woonden er eerst ook, maar het ging niet goed tussen hen. Mijn moeder ging weg toen ik bijna één was en nam mijn oudere zus mee, die een andere vader had. Mijn vader is timmerman en houtbewerker. Toen ik vier was vertrok hij voor werk naar een ander eiland. Daar is hij gebleven. „Ik was negentien en werkte in een restaurant dicht bij de jachthaven om geld te verdienen voor een studie. Op een dag kwam Joshua naar me toe om mijn nummer te vragen, een Nederlander die met zijn zeilboot de wereld rond reisde. Ik sprak nauwelijks Engels, hij weinig Portugees. Op onze eerste date nam hij een vriend mee als tolk. „Joshua vertrok weer, met zijn boot naar Brazilië. Maar een maand of twee later kwam hij zonder boot terug om te werken als villamanager en charterbootkapitein. Ik was mijn baan kwijtgeraakt, hij zocht een hostess. Een jaar lang hebben we samengewerkt op een luxe jacht. Doordat ik de hele dag met toeristen praatte, werd mijn Engels snel beter. „Uiteindelijk wilde hij weer naar zijn boot in Brazilië en vroeg me met hem mee te gaan. Ik dacht eerst dat hij een grapje maakte. Maar het klonk avontuurlijk en ik was nog nooit buiten Kaapverdië geweest. Ik had er altijd naar verlangd om te kunnen reizen, zoals familieleden die in Nederland, Italië en Portugal wonen en voor vakanties naar Kaapverdië kwamen. Ik vroeg een visum aan voor Brazilië, het was drie maanden geldig. Tegen mijn familie zei ik: over drie maanden ben ik terug. Kaapverdië was mijn thuis, de plaats waar ik een leven wilde opbouwen. „Die drie maanden zijn drie jaar geworden. Ik miste Kaapverdië niet en wilde niet terug, ik was zo verwonderd over alle nieuwe dingen. Alles was voor mij een eerste keer. De eerste keer op een roltrap. De eerste keer in McDonald’s. Joshua’s boot lag in de Braziliaanse stad Salvador. De mensen daar leken op mij, ik sprak hun taal. Er is gedeelde geschiedenis: Portugese slavenschepen stopten in Kaapverdië voor ze naar Salvador voeren. Ik was verliefd op álles in Salvador. „Na drie maanden dachten we: eens kijken wat er om de volgende hoek ligt. Dat was Suriname, waar we in tien dagen naar toe zeilden. Voor het eerst was ik in een land met een andere taal en cultuur. Daarna gingen we naar Guyana, toen werken in de Cariben. De boot moest worden opgeknapt, en ik wilde wat geld hebben voor als ik naar huis zou gaan. Maar na een paar maanden in de Cariben besloot ik: ik ga niet terug. Ik hou van deze man en van deze manier van leven. We zeilden nog twee jaar verder in de Stille Zuidzee en Azië, en voeren daarna via Griekenland naar Nederland. Joshua wilde een bedrijf beginnen, ik wilde studeren: we besloten in Nederland te gaan wonen. Kaapverdië hebben we ook overwogen, maar ik krijg al island fever als ik daar vier weken op vakantie ben. Dan denk ik: ik moet hier weg, het is te klein. „De grootste uitdaging in Nederland was de taal. Het klonk vreemd, als van een andere planeet. In het begin kreeg ik keelpijn van de g-klank. Na een half jaar taalles wilde ik werken, financieel onafhankelijk zijn, contact hebben met anderen. In Apeldoorn, waar we woonden, ging ik naar een uitzendbureau voor administratief werk. Ik kreeg te horen dat schoonmaakwerk een beter idee was omdat ik de taal niet goed sprak. Dat stelde me teleur, ik weet wat ik kan. Via een vriend vond ik een baan in Amsterdam: facilitymanagement met de mogelijkheid door te groeien naar officemanager. Die baan combineerde ik met een opleiding. Later kochten we een huis in Utrecht en daar werk ik nu als officemanager. „We hebben een dochter van tweeënhalf, Evi. Ik ben vijf maanden met haar naar Kaapverdië geweest en spreek Creools met haar. Nu ik zelf moeder ben, kan ik beter begrijpen waarom mijn moeder mij heeft achtergelaten. Toen zij besloot weg te gaan bij mijn vader, had ze geen goede relatie met haar ouders. Ze had geen thuis om naar terug te gaan, moest vrienden om een slaapplaats vragen. Ze had ook geen inkomen waarmee ze zowel mij als mijn zus kon voeden. In haar plaats had ik denk ik hetzelfde gedaan. Ik vind het wel moeilijk te begrijpen waarom ze niet vaker langs kwam om de band tussen ons in stand te houden. Inmiddels hebben we meer contact. „In Nederland krijg ik weleens de vraag: hoe leef je over vijf jaar. In Kaapverdië leven mensen van dag tot dag. Je bent blij als je genoeg geld hebt voor lunch en diner. Iedereen is even arm. En vindingrijk, dat valt me elke keer op. Er zijn winkeltjes waar je niet een pakje boter koopt maar twee lepels boter, een beetje bloem, een beetje melk. Dat helpt mensen die te weinig geld hebben. Als je genoeg verdient bouw je een kamer, daar ga je in wonen. Is er weer wat geld, dan bouw je een tweede kamer. Of je verft de muren. Dingen gebeuren in slow motion. Hier gebeurt soms heel veel tegelijk. Dat kan overweldigend zijn. Maar ik ben vooral dankbaar voor wat ik heb.”</p>
<img src='https://images.nrc.nl/vuhjz-Mh5QMUT4cNWB4ZOIQb0y8=/1280x/filters:no_upscale()/s3/static.nrc.nl/images/gn4/stripped/data106493883-6b004d.jpg'/>]]></description>
      <guid>https://nrc.nl/nieuws/2023/10/11/ik-dacht-eerst-dat-hij-een-grapje-maakte-a4176854</guid>
      <pubDate>Wed, 11 Oct 2023 05:38:10 +00:00</pubDate>
    </item>
  </channel>
</rss>
