<?xml version="1.0" encoding="utf-16"?>
<rss version="2.0">
  <channel>
    <title><![CDATA[Dit ben ik]]></title>
    <link>https://www.nrc.nl/rubriek/dit-ben-ik/</link>
    <description><![CDATA[Dit ben ik]]></description>
    <item>
      <title><![CDATA[‘Ik heb geleefd met de dag, met de natuur’]]></title>
      <description><![CDATA[<p>„Ik woon nu 103 jaar op deze plek. Ik denk niet dat ik de 104 zal halen.   Ik kom uit een gezin met drie jongens. Mijn broers, Cor en Jaap, waren een tweeling. Altijd zijn we op deze plek bij elkaar gebleven. Mijn vader overleed in 1951, mijn moeder in 1977, mijn broers in 2008 en 2009. „Geen van ons drieën is ooit getrouwd geweest. Waarom niet? Tja, wat zal ik ervan zeggen? Het is er niet van gekomen. „Ik was 20, mijn broers waren 25 jaar, toen de oorlog uitbrak. In de jaren ervoor was het crisistijd. Ik verdiende vijf gulden in de week, als schildersknecht. Mijn broers werkten met m’n vader op de tuinderij. We hadden geen geld om zelf een vrouw en een gezin te onderhouden. Misschien hadden we daardoor last van bindingsangst. „Achteraf zeg ik: het was een arme tijd. In die tijd zelf besefte je dat niet. Iedereen leefde hier zo’n beetje zoals wij. Rijke mensen zag je amper. „In de oorlog hielden wij ons koest. We waren bang dat we voor dwangarbeid naar Duitsland werden gestuurd. Dat is ons bespaard gebleven. Wel moesten we hier voor de Duitsers werken. Schuttersputten en tankgrachten graven, duinen gelijk spitten, als een muur tegen een Britse  invasie. Zwaar werk? Ach, je was jong.  „Na de oorlog, vanaf de jaren vijftig, kreeg je die explosie van welvaart. Toen werd het leven anders, makkelijker. In 1955 kregen we hier waterleiding. Nee, geen douche. Eén kraan, in de keuken. Nardus Went, 103 jaar oud, is het leven „absoluut nog niet zat”. Doodgaan, daar hij niet echt mee. „Er komt een moment dat het leven voorbij is. Ik zie wel wanneer dat komt.” „Ik had een zwakke gezondheid. Mijn twee broers waren veel sterker dan ik. Schilderswerk was ongezond. Veel stof. Gemene verf, met lood en andere troep erin. Vaak heb ik wekenlang met hoge koorts op bed gelegen. Omstreeks m’n 45ste ben ik als klusjesman aan de slag gegaan. „Een rijbewijs heb ik nooit gehaald. Mijn broers ook niet. Mijn vader heeft twee broers gehad, die allebei zijn omgekomen bij een motorongeluk. Vader zei altijd: ‘Motoren en auto’s – da’s niks voor ons; veel te gevaarlijk, daar beginnen we niet aan.’ „De fiets heeft me altijd gebracht waar ik naartoe wilde. In een stad had ik niks te zoeken. Met de tram, en later de bus, kon je van hier naar Rotterdam. Ik ben er zelden geweest. „In de jaren veertig en vijftig heb ik aardig wat schilderijen gemaakt. Bij elkaar een stuk of dertig. Allemaal van plekken hier op het eiland. Als ik op een fietstocht iets aardigs tegenkwam, maakte ik een schetsje met potlood. Thuis werkte ik dat uit. Ter plekke buiten schilderen durfde ik niet. Ik liet me niet graag op m’n vingers kijken. „Op de Ambachtschool heb ik tekenles gehad van Martien Middelhoek. Kunstkenners zegt die naam wel iets; hij was ooit een man van naam. Soms verkocht ik wel eens een schilderij. Veel bracht het niet op. „Ik kreeg mooie reacties op m’n werk, maar zelf was ik niet gauw tevreden. Ik merkte dat ik toch wat opleiding tekort kwam. En ik schilderde niet vaak genoeg, en te langzaam om er echt bedreven in te raken.  „In feite heb ik het schilderen toen ingeruild voor fotograferen. Ik ben een buitenman. Er is zo ongelofelijk veel prachtigs te zien in de natuur. De duinen, het strand, de polders hier – ik heb er eindeloos rondgezworven. Met altijd m’n camera bij me. „Ik maakte vooral dia’s. Daar heb ik nu wel een beetje spijt van. Naar foto’s grijp je makkelijker om ze nog eens te bekijken. Met een kennis verzorgde ik dia-voorstellingen, in de kerk, op bijeenkomsten van de plattelandsvrouwen. Ik heb er een hoop plezier aan beleefd. „Vijftig jaar ben ik lid geweest van de plaatselijke afdeling van de vereniging Groei en Bloei. Dat heb ik altijd een geweldig leuke club gevonden, met allemaal mensen die van de planten en bloemen houden. Dankzij busreisjes van de vereniging heb ik alle bijzondere tuinen van Nederland gezien. De hortus in Groningen, de hortus in Utrecht, de tuinen van Mien Ruys in Dedemsvaart: noem ze maar op, ik ben er geweest. Ik lees de krant, elke dag. Niet alles, maar verhalen over klimaatverandering, ja, die wel. Dat probleem is zo een-twee-drie nog niet opgelost. „De laatste twee, drie jaar laat m’n lichaam me in de steek. Tuinieren lukt niet meer. Dat is ook een van mijn grote hobby’s geweest. We hebben hier een schitterende bloementuin gehad, toen we van de groenten langzaamaan zijn overgestapt op de sierteelt. Dat bracht ook een hoop gezelligheid, met mensen die langskwamen om planten te ruilen. We deden ook mee aan open-tuin-dagen die Groei en Bloei organiseerde. „Gelukkig is m’n kop nog goed. Ik lees de krant, elke ochtend. M’n ogen zijn slecht, maar ik heb een apparaatje waarmee ik de letters groter kan maken. Ik lees niet alles, hoor. Verhalen over klimaatverandering, ja, die wel. Dat probleem is zo een-twee-drie nog niet opgelost. „Soms voel ik me wel eenzaam. Zeker sinds m’n broers er niet meer zijn. Wij hebben altijd goed met elkaar samengeleefd. Natuurlijk was er weleens onenigheid. Dat is normaal, dat heb je in ieder huishouden. Maar alles bij elkaar hebben we samen een goed leven gehad.  „Ik was de zorgzame, hier in huis. Ik ging m’n moeder helpen, toen die ouder werd. Koken, de was doen, schoonmaken – dat werden mijn taken hier in huis. M’n broers hielpen wel mee, hoor. Ach, we waren helemaal op elkaar ingespeeld, het liep vanzelf zoals het liep. „Ondanks alle ongemak ben ik het leven absoluut nog niet zat. Dat komt door de mensen om me heen. Ik krijg een hoop aanloop. Drie vrouwen komen een- of tweemaal in de week bij me buurten. Driemaal per dag komt er iemand van de thuishulp. Een man van 92 komt hier iedere zondagmiddag op visite. Verschillende mensen komen zomaar even aanwaaien. „Iedereen brengt z’n verhalen mee. Ze vertellen wat ze gaan doen. Dat maakt me nieuwsgierig. De volgende keer hoor ik hoe het geweest is. „Dat ik nu 103 jaar ben, houdt me niet zo bezig. Doodgaan zit ik ook niet echt mee. Er komt een moment dat het leven voorbij is. Ik zie wel wanneer dat komt. Ik heb geleefd met de dag, met de natuur, en met de seizoenen. En dat is me heel goed bevallen.”  Aanmeldingen: ditbenik@nrc.nl  		 Nieuwsbrief  		NRC Rotterdam 	  		Het laatste nieuws en de beste stukken over de mooiste rotstad die er is</p>]]></description>
      <guid>https://www.nrc.nl/nieuws/2022/11/23/ik-heb-geleefd-met-de-dag-met-de-natuur-a4149187</guid>
      <pubDate>Wed, 23 Nov 2022 00:00:00 +00:00</pubDate>
    </item>
    <item>
      <title><![CDATA[Pien Meulensteen: ‘Ik ben wedstrijdfit voor het WK’]]></title>
      <description><![CDATA[<p>‘Papa zei altijd tegen mij: als je iets wil doen, moet je het doen. Mijn broer Melle wilde profvoetballer worden. Mijn vader heeft nooit gezegd: moet je niet een plan B hebben? En ik herinner me nog dat ik twaalf was en dat papa aan me vroeg: waar wil je zijn over vijf jaar? Wat wil je doen in je leven? Toen dacht ik nog dat ik actrice wilde worden. Zelf wilde hij altijd bij Manchester United werken. En dat heeft hij gedaan. Lees meer over het  WK voetbal  in Qatar „Op mijn vierde ben ik verhuisd naar Manchester. Papa ging daar de jeugd van United coachen. Maar zelf was ik niet erg dol op voetbal toen ik klein was. Ik wilde gewoon doen wat andere kinderen deden, en meisjes voetbalden niet echt. Behalve ons buurmeisje. Ze was tien, elf en zo goed dat ze met de jongens meespeelde. Dat was de eerste keer dat ik dacht: oh, dit is ook voor meisjes. Dat komt door Elle. „Toen papa het eerste team ging trainen als assistent van sir Alex Ferguson, zei mama: je moet echt een keertje naar Old Trafford komen. Ik herinner me de eerste keer dat ik daar was zo goed. We zaten in de  players lounge  en je moest  door de spelerstunnel om daar te komen. Je had toen Giggs, Rooney, Ronaldo, echt een cool team. De sfeer was fantastisch, dat zingen! En een stadion met 70.000 man. Toen is het zaadje  geplant. Op mijn vijftiende mocht ik een keertje meekijken bij MUTV, het televisiestation van Manchester United. Na één dag wist ik: dit wil ik doen, voetbal en televisie. Er zijn superveel vrouwen die voetbal leuk vinden. Die moeten ook vrouwen kunnen horen. Het is ook hun sport.  „De University of Salford waar ik studeerde, in Manchester, zat recht tegenover de BBC. Als je uit het raam keek zag je al die mensen met hun pasjes naar binnen lopen. Ik wil daar naartoe, dacht ik. In de zomer deed ik een screentest voor beginnende verslaggever. Ik ben het niet geworden, maar ze vonden me wel leuk en zeiden:  stay in touch . Dus ik dacht: dat ga ik zeker doen. Ik heb toen een e-mailtje gestuurd, of ze niet een assistent nodig hadden. Dat kon. Ik haalde koffie, thee, cupcakes, dat soort dingen. Maar in dat gebouw zijn, dat was genoeg voor mij. Ik heb er van alles gedaan. Gewoon zodat mensen mij kenden. En na een jaar zeiden ze: wil je een keer naar een wedstrijd? Dat was voor BBC Radio Manchester. Ik gaf korte updates bij regionale clubs, samen met tien andere journalisten. „Zo is het begonnen. Na een jaar belde MUTV: of ik daarnaartoe wilde komen. Zij waren de eerste die zeiden: je hebt eigenlijk best een leuke stem, waarom probeer je commentaar niet eens? Nee, dacht ik, dat wil ik niet doen, dat is heel eng! Ik dacht zelf meer aan presenteren ofzo. Maar ze zeiden: je moet het gewoon doen, dan word je vanzelf beter en dan zie je wel of je het leuk vindt. Nou, die eerste, die wil ik nóóit terug horen. Die is serieus niet goed. Maar ik heb het gedaan. „Een tijdje later kon ik, na een proefopname, bij de Premier League aan de slag, voor  Match of the Day  van de BBC. Ik interviewde spelers en ging live naar de studio enzo. En ook daar begon iemand over commentaar, of ik het weleens had gedaan. Ja, wel voor MUTV, zei ik, voor de vrouwen, maar niet genoeg om Premier League te doen! En toen kreeg ik een belletje. Ze wilden me uitproberen. Eerst moest ik een oude wedstrijd doen, Arsenal-Crystal Palace, dus ik wist de uitslag al. Daarna een proefopname bij Arsenal. En toen zeiden ze: nu ben je er klaar voor. Dat was in december vorig jaar. Wolverhampton tegen Burnley. Niet echt een megagrote wedstrijd, maar Premier League, dus een  big deal. Foto Joel Goodman   „Op social media zag ik daarna iemand die zei wat ik allemaal verkeerd had gedaan. O mijn god, realiseerde ik me toen, mensen luisteren hier echt naar. Mijn vader en Melle, hij voetbalt nu bij Vitesse, zeiden tegen me dat ik echt niet meer moest kijken. Ook al zitten er veel aardige reacties tussen, je onthoudt die negatieve. Ik bespreek wel elke wedstrijd na, ik heb twee mentoren, om te kijken hoe ik beter kan worden. „Soms voel ik wel dat  imposter syndrome : ik ben nieuw, een vrouw, nog maar 25. Hoe ben ik hier zo snel gekomen?  De vrouwen voor me hebben écht hard moeten vechten. Jacqui Oatley, de eerste vrouw die Match of the Day deed. Een groot deel van het publiek vond dat toen niet leuk. Maar de BBC neemt me natuurlijk niet alleen aan omdat ik een vrouw ben. Ze vinden ook dat ik het goed doe. Ik vind trouwens ook: er zijn superveel vrouwen die voetbal leuk vinden. Die moeten ook vrouwen kunnen horen. Het is ook hun sport. Mannenvoetbal is voor iedereen. „Dit is mijn eerste mannen-WK. Bij een toernooi heb je normaal gesproken vier weken de tijd om je in te lezen. Maar nu is dat anders: op zaterdag mijn laatste Premier League-wedstrijd en daarna een week om acht wedstrijden voor te bereiden. Terwijl ik normaal twee dagen  prep . Dan maak ik stickers van spelers, met feiten en statistieken, een stuk of zestig in totaal. En ik bekijk hoe een club ervoor staat, ik luister fanpodcasts, schrijf een intro-tekstje. Dat moet nu allemaal een beetje sneller en minder. Als perfectionist is dat voor mij wel wennen. Maar iemand zei laatst tegen me: je moet het zo bekijken,  je bent warmgedraaid, je bent gewoon wedstrijdfit.” Pien Meulensteen (25) was vijftien toen ze wist: dit wil ik doen, voetbal en televisie. Ze kwam binnen bij de BBC als assistent die koffie haalde. „En na een jaar zeiden ze: wil je een keer naar een wedstrijd?”</p>]]></description>
      <guid>https://www.nrc.nl/nieuws/2022/11/18/ik-ben-wedstrijdfit-voor-het-wk-2-a4148421</guid>
      <pubDate>Fri, 18 Nov 2022 00:00:00 +00:00</pubDate>
    </item>
    <item>
      <title><![CDATA[‘Mijn redding was een schippersfamilie’]]></title>
      <description><![CDATA[<p>‘Ouderschap was in mijn relatie geen onderwerp van gesprek. Mijn vrouw en ik waren daar helemaal niet mee bezig. Wij leefden samen op een schip en gingen van vracht naar vracht. Tot we met ons binnenvaartschip in Rotterdam lagen en opeens een achttienjarig meisje met een baby’tje aan boord kregen. Haar man was doorgevaren terwijl zij in het ziekenhuis aan het bevallen was. Echt verschrikkelijk. Wij hadden een groot bewoonbaar vooronder, dus varende kennissen vroegen of die twee niet tijdelijk bij ons konden wonen. „Ik moest op de schippersbeurs alle reizen afzeggen. Dat kostte echt wel geld. Maar we konden dat kind natuurlijk niet wegsturen. Terwijl dat meisje een huis en een uitkering probeerde te regelen, zorgden wij voor haar baby’tje. Toen is er bij mijn vrouw Sioe iets gebeurd, want op een gegeven moment zei ze dat ze toch opeens aan kinderen zat te denken. Tja, dat was wel even een dingetje. Ik had altijd met veel plezier mijn nichtjes meegenomen op het schip en met veel lol een rol in hun opvoeding gespeeld, maar kinderen van mijzelf…  „Ik vond mij sowieso te oud voor het vaderschap; ik was bijna vijftig. En ik was bang. Doodsbang. Ik heb tegen Sioe gezegd dat zij ervoor moest zorgen dat ik onze kinderen met geen vinger zou aanraken. Nooit. Never. Ik zei: pak desnoods een mes om mij tegen te houden als ik mijn temperament verlies, maar zorg ervoor dat mijn zoon en dochter niet overkomt wat mij is overkomen. „Ik ben vlak na de oorlog in Arnhem geboren op een zolderkamertje bij mijn opa en oma. Mijn ouders woonden daar, want ook toen was er woningnood. En Arnhem was dicht bij Amersfoort, de stad waar mijn vader was gelegerd. Ik was nummer twee. Ik heb een broer boven mij, hij is helaas al overleden, en een jongere zus. Mijn ouders komen eigenlijk uit Limburg. Mijn vader is daar geboren en mijn van oorsprong Duitse moeder is daar opgegroeid. Mijn vader was driftig en had losse handen. Mijn moeder kampte met een oorlogstrauma. In haar hoofd kon een Duitser nooit goed zijn. Dus moesten wij in alles de beste zijn en was goed nooit goed genoeg. Best lastig voor een jongetje met dyslexie.  Ik werkte samen met een Spaanse bootsman. Die man heeft mij alles geleerd wat ik moest weten van het leven en de zeevaart ‘Mijn redding was een binnenvaartschippersfamilie waar mijn ouders bevriend mee waren geraakt in Limburg. Aan het einde van de oorlog wilden de Duitsers het schip van die familie tot zinken brengen en mijn ouders hebben hen geholpen om dat te voorkomen. Ze kregen een heel sterke band. De schipper en zijn vrouw werden voor mijn moeder zelfs een soort van ouders. Zij had na de oorlog namelijk geen idee waar haar eigen ouders waren, en of ze nog leefden. Die schippersfamilie zei toen ‘dan zijn wij nu jouw ouders’. „Voor mij zijn die mensen altijd mijn derde opa en oma geweest. En hun dochter Jannie, die bijna net zo oud was als mijn ma, werd een tweede moeder. Vanaf mijn tiende zat ik iedere vakantie op dat schip. De schipper leerde mij alles. Scheepstouw splitsen. Navigeren. Alles. Op school bakte ik er niks van, maar op dat schip werd ik gewaardeerd. Ik vond het geweldig als we in Groningen betonklinkers gingen laden en die naar Emden brachten om daar weer cement te laden voor de bouw van de nieuwe haveningang in Delfzijl. Ik kon mijn ziel en zaligheid in dat varen kwijt. „Thuis liep het niet echt lekker. We waren vanwege het werk van mijn vader bij defensie naar Utrecht verhuisd. De relatie met mijn moeder ging steeds slechter omdat ik het op school niet goed deed. En mijn vader sloeg er regelmatig op los. Ik zat vaak onder de blauwe plekken. Jannie is de enige die mijn vader daar weleens op heeft aangesproken. Zij zei: ‘Je slaat dat jong nog eens dood.’ Dat zorgde uiteindelijk voor een ommekeer. Op mijn vijftiende heeft hij zijn excuses aangeboden voor het geweld. Tegen mijn broer of zus heeft hij nooit sorry gezegd. Mijn broer had daar zelfs op zijn sterfbed nog verdriet van. „Die Limburgse binnenvaartschipper wilde heel graag dat ik zijn schip zou overnemen. Maar de kustvaart lonkte. Ik wilde avontuur. Op mijn zeventiende ben ik als lichtmatroos aangemonsterd op de Tilly, een van de schepen van het Zaanse scheepvaartkantoor Tavenier. Mijn eerste reis duurde anderhalf jaar. Aan verlof deed ik niet. Dat liet ik altijd uitbetalen. Ik werkte samen met een Spaanse bootsman. Die man heeft mij heropgevoed. En mij alles geleerd wat ik moest weten van het leven en de zeevaart. Daar ben ik hem nog steeds diep dankbaar voor.  „Een paar jaar later ben ik voor Smit-Lloyd gaan varen. Ik heb de hele wereld gezien. Singapore, Zuid-Amerika, Dakar… Ik ben echt overal geweest. Aan boord kwam ik vaak jochies tegen die net zo’n rotte start hadden als ik. Die probeerde je dan wel een beetje te helpen. In de jaren tachtig kreeg ik in Nigeria te maken met piraterij en veel geweld. Sioe logeerde op mijn schip en trok dat niet. Daarom hebben we samen een binnenvaartschip gekocht en zijn we in Europa gaan varen. Tot de kinderen kwamen. Ik vond hun komst, zoals iedere ouder natuurlijk, een wonder. De angst die ik had, blijkt onnodig. Het lukt mij om mijn agressie te onderdrukken. Ik ben vooral trots. Beretrots. Het zijn twee prachtkinderen.”</p>]]></description>
      <guid>https://www.nrc.nl/nieuws/2022/11/11/mijn-redding-was-een-schippersfamilie-a4147895</guid>
      <pubDate>Fri, 11 Nov 2022 00:00:00 +00:00</pubDate>
    </item>
    <item>
      <title><![CDATA[‘Ik sta erom bekend dat ik een echte boevenvanger ben’]]></title>
      <description><![CDATA[<p>‘Ik woon en werk in Noord-Brabant maar ben een rasechte Limburger. Mijn opa werkte in Heerlen in de mijnen. Hij behoorde tot de  eerste generatie gastarbeiders die uit Marokko naar Nederland kwamen. Hij heeft echt bijgedragen aan de opbouw van Nederland, daar heb ik veel respect voor. Mijn vader werkte tot zijn pensioen bij  NedCar. Mijn oudere broer zit net als ik bij de politie, onze jongere zus is jurist.  „Wij hebben het vooral van mijn moeder dat we van betekenis willen zijn voor de samenleving, een steentje willen bijdragen. Zij heeft zich altijd ingezet  voor mensen die niet de weg wisten in Nederland, tegen een taalbarrière aanliepen. Ze kan niet tegen onrecht. De een kreeg bijvoorbeeld een uitkering, de ander niet – dat ráákte haar. Dan ging ze tot het uiterste om dat recht te zetten, en ze boekte resultaat. Ze was naast kleuterleidster ook vrijwilliger, onder meer als tolk bij de vreemdelingenpolitie. In 1993 is ze uitgeroepen tot vrijwilliger van het jaar. Daar ben ik enorm trots op.  „Ik vind het ook mooi om op te komen voor mensen die het nodig hebben. Als ambassadeur-recruiter van de politie Oost-Brabant heb ik de afgelopen tijd drie mensen binnen de politie gekregen van wie ik dacht: dat is echt een goede kandidaat. Het geeft mij voldoening, en je draagt bij aan een samenleving met meer gelijkheid. Dat dat nodig is heb ik ook gezien bij mijn zusje. Ze heeft universiteit gedaan, masters gehaald,  maar kwam  moeilijk aan de bak. Tot je denkt: dat ligt niet aan haar kwalificaties. „Ik sta erom bekend dat ik een echte boevenvanger ben. Dat komt onder andere door filmpjes van mij op YouTube van arrestaties en achtervolgingen, gemaakt met een bodycam. Daders vangen, spullen terugbrengen naar mensen, dat geeft mij veel voldoening. Maar ik ben veranderd sinds ik kinderen heb – een tweeling van vijf – en omdat ik als wijkagent veel leed zie. Dat heeft mij het inzicht gegeven dat ik ook op andere manieren iets kan betekenen. Ik heb weleens een zak kleren geschonken aan een gezin dat daar geen geld voor had. Hun huis was heel kaal, dus ik heb er ook gordijnen en een stuk tapijt bij gedaan. Mijn valkuil is dat ik iederéén wil helpen. Ik kan het niet goed hebben dat dat niet kan. Vooral als ik kinderen zie die het niet zo breed hebben.  ‘Vroeger in Heerlen zag ik alleen witte politiemannen. Je merkte dat ze geen kaas hadden gegeten van de achtergrond van mensen. Ze dachten dat alle Marokkaanse jongeren crimineel waren, bezig met drugs en diefstal. Er waren politiemensen die echt uitgesproken hebben dat we allemaal niet deugen. Toch wist ik al op de middelbare school dat ik bij de politie wilde. Je kunt vanaf de zijlijn van alles roepen, maar je kunt pas echt het verschil maken als je er zelf werkt. Dan kan ik mensen behandelen zoals ik behandeld zou willen worden. Ik ben gaan werken in de beveiliging en heb daar een opleiding gedaan. Vanuit de beveiliging ben ik gaan solliciteren bij de politie. Daar werk ik nu twintig jaar.  „Wijkagenten hebben helaas weinig tijd om in de wijk te zijn. De tijd die ik ervoor heb, benut ik volledig. Ik rijd rond op mijn motor en loop overal binnen: de basisschool, de middelbare school, de supermarkt. Ik doe een potje biljart met de senioren, een potje voetbal met de jongeren. Ik probeer echt een luisterend oor te zijn. Je kunt zeggen: hondenpoep is niet onze prioriteit, maar het is wel frustrerend. Hoe klein de melding ook is, het kan voor iemand toch heel groot zijn. „Mijn voorkomen en achtergrond zijn soms een voordeel. In een van mijn twee wijken wonen zestig nationaliteiten. We hebben een Turkse en een Marokkaanse moskee, ik ga er regelmatig koffiedrinken. Je merkt dat het contact daardoor anders wordt, het vergroot het vertrouwen in de politie. Mensen willen zich kunnen identificeren met de overheid. In een samenleving waarin de overheid niet op jou lijkt, is het vertrouwen minder. „Ik word ook vaak bij mensen thuis uitgenodigd voor een kopje koffie. Soms hebben die mensen een beeld van de islam als van een gevaarlijke religie. Dat motiveert mij om over mijn geloof te praten. Het willen helpen van mensen, ongeacht hun achtergrond of wat ze hebben gedaan, komt ook voort uit mijn geloof. Wij zijn opgevoed vanuit die waarden. Bij sommigen gaan de vooroordelen er niet uit, daar blijf ik ook mee in gesprek. Als je met elkaar kunt praten, hoe verschillend je visie ook is, heb je al iets bereikt.  „Ik sta zelf open voor alle culturen en geloofsovertuigingen. Een paar weken terug was er een melding in een kerk. Ze hadden geprobeerd in te breken en het slot werkte niet meer – een uur voor de dienst kon de pastoor de kerk niet in. Uiteindelijk had ik met die pastoor een mooi gesprek over het geloof. Je kunt het over de verschillen hebben, maar er zijn ook veel overeenkomsten.  „Een tijdje heb ik weg gewild bij de politie. Dat kwam door wat ervaringen met onrecht en ongelijkheid. Ik ben gebleven omdat mijn hart er ligt. En omdat ik denk dat ik echt verschil kan maken. Al is het maar één collega die ik van inzicht kan doen veranderen, van een vooroordeel af kan helpen, dan is dat een overwinning. Intern had ik de juiste mensen om me heen, ook in de leiding. Dat gaf me het vertrouwen terug dat even weggeweest was.”</p>]]></description>
      <guid>https://www.nrc.nl/nieuws/2022/11/04/ik-sta-erom-bekend-dat-ik-een-echte-boevenvanger-ben-a4147275</guid>
      <pubDate>Fri, 4 Nov 2022 00:00:00 +00:00</pubDate>
    </item>
    <item>
      <title><![CDATA[‘Kinderen zonder ontbijt, dat kan niet!’]]></title>
      <description><![CDATA[<p>‘Boterhammen smeren was nou niet direct mijn droom toen ik jong was. Nu haal ik er veel voldoening uit. Toen ik mijn elfjarige zoon zes jaar terug zijn brood zag delen met een klasgenoot, dacht ik bij mijn eigen: ‘Kinderen die geen ontbijt of lunch krijgen, omdat er geen geld voor is. Dat kan niet!’ Ik leefde van een uitkering, maar had geld gespaard voor een reis met mijn zoon. Na twee nachten woelen in mijn bed, dacht ik: Dit ga ik oplossen. „Ik begon klein, natuurlijk. Met de school van mijn zoon. Ik smeerde boterhammen thuis, in de keuken van mijn huis in Bloemhof [wijk in Rotterdam-Zuid, red.]. Maar ik kreeg al snel verzoeken van andere scholen in de wijk. Ik kon ook wel wat meer smeren. Het aantal boterhammen groeide. „Al snel was mijn geld op. Toen ben ik geld gaan vragen. Ik heb gebedeld, haha. Aanvankelijk met schroom, maar ik werd steeds brutaler. Ik heb toen de stichting ‘Niet graag een lege maag’ opgericht en kreeg zo donaties voor brood en beleg en fruit. Dat lukte best goed. Ik kreeg ook hulp bij het smeren, van vrijwilligers. Want het werd te veel voor mij alleen. „Ik ben opgegroeid in Rotterdam, in het oude Noorden, in een horecafamilie. Mijn vader had een café, mijn oom een patatzaak en een hotel. Mijn opa was de baas van de familie. Een beetje maffia-achtig. Iedereen moest naar hem luisteren. Als kind dacht ik: later wil ik worden als opa. „Mijn vader werkte hard en was hard. Mijn moeder was thuis. Mijn moeder was een lieve vrouw, maar ze was geen begripvolle moeder. De opvoeding was nogal losjes. Achteraf denk ik dat ze het zwaar had met mijn vader. Ik was een moeilijk kind. Altijd tegendraads. Als iets moest dan deed ik het juist niet. Dat zat er al heel jong in.  „Boterhammen smeren was nou niet direct mijn droom toen ik jong was” „Ik was een flinke jongen en knokte regelmatig. Maar ik was geen pestkop. Meisjes en zwakkere jongetjes beschermde ik. Dat hoor ik zelfs nu nog wel eens terug van vroegere klasgenoten. Tegen onrecht kon ik niet. Toen een leraar mij had geslagen met de aanwijsstok, rende ik naar mijn vader. Die sloot het café, ging mee naar school en ramde de leraar in elkaar. Ik zat in de zesde. Ik mocht  het jaar afmaken, maar gezellig werd het niet meer. „Op de middelbare school werd het niet beter. Ik kon best goed leren, ik ging naar de mavo, maar was extreem eigenwijs. En ik bleef vechten. Ik gooide een stoel door de ruit of schoffeerde een leraar. Vier keer werd ik van school getrapt. Toen moest ik naar een school voor zeer moeilijk lerende kinderen in Schiebroek. Dat was meer bezigheidstherapie. „Als er toen iemand was geweest die  had gezien waar mijn kwaliteiten lagen, was ik gered. Organisatietalent en liefde voor de horeca zaten erin. Er was een lieve buurvrouw. Als ik thuis straf had, klom ik via het balkon naar haar en dan luisterde ze en gaf advies. Meer kon zij niet doen. „Op m’n vijftiende ging ik op kamers na een vechtpartij met mijn broer. Mijn vader kon ons niet uit elkaar halen, ik was inmiddels sterker. Met mijn stiefbroer ging ik naar de gemeente. ‘Hij moet het huis uit, anders vallen er dooien’, zei hij. Tot mijn verbazing kreeg ik meteen een uitkering. „Niet alles ging daarna goed, bepaald niet. Maar met hulp van een docent ging ik naar de koksopleiding en na drie jaar had ik mijn koksdiploma. Ik was inmiddels achttien en had een meisje leren kennen. Ze was lief en ze kon me goed aan. Ze was snel zwanger. We kregen een dochtertje: Roos. Ik was jong maar ik zag het zitten: Huisje, boompje, beestje. Als ik voor een vrouw ga, dan is ze mijn koningin en draag ik haar op een plateau. We zouden gaan trouwen. Alles was geregeld voor de bruiloft. Zij ging even boodschappen doen met de kleine, inmiddels een half jaar, in de kinderwagen. Half uur later stond de politie voor de deur. Ze waren dood. Aangereden door een dronken automobilist.  Foto Walter Herfst   „Ik wist niet wat ik moest doen. Ik had zoveel pijn en verdriet.  Fuck it  allemaal. Ik dacht: of ik ga dood of ik word multimiljonair. „Ik kende een grote hasjdealer. We zijn begonnen met tien bakkies in tien huizen en bij twee boerderijen. Nu is dat normaal, wiet kweken in boerderijen, maar wij waren de eersten. Ik leefde als een koning. Buurtgenoten in Hillesluis wisten van mijn activiteiten. Sterker nog, ze hielpen de aarde en stekkies naar boven te sjouwen. Wiet kweken voelde voor mij niet echt slecht. Het zijn maar plantjes, hè. Alcohol maakt veel meer kapot en dat is legaal. Ik gaf ook geld weg. Ik nam veertig kinderen uit mijn straat mee en kocht voor iedereen trainingspakkies en sportschoenen.  „Het ging tien jaar goed. Toen ging het fout. Ik lag op de bank een jointje te roken toen de politie met getrokken pistolen binnen kwam. Acht maanden zat ik vast. Ik heb niemand verlinkt. Dat is een code. Als je gepakt wordt, zwijg je. Van die buurtgenoten hoorde ik niets meer, trouwens. „Toen ik vrijkwam had ik niets. Ik was halverwege de dertig. Ik twijfelde of ik weer wat bakkies zou plaatsen. Toen ontmoette ik Valerie. Met haar kreeg ik Mario. Toen besloot ik; ik stap uit de criminaliteit. Het wordt geromantiseerd, maar het is niks. Wat heb je nou aan geld als je constant over je schouder moet kijken? Mijn peetzoon is op z’n vierentwintigste doodgeschoten tijdens een mislukte ripdeal. Een andere zoon is ook op z’n vierentwintigste overleden; doodgeschoten door de ex van zijn vriendin. „De relatie met Valerie ging uit na tweeënhalf jaar. Mario is mijn redding. Geweldige gast. Hij is nu zeventien.  „Sinds januari ben ik in dienst van de stichting en heb ik geen uitkering meer. Ik treed af en toe op als spreker, het is genoeg voor mijn salaris. Het is echt een groot project geworden. Ik heb sinds een paar jaar flinke gezondheidsklachten. Ik heb jarenlang alle drugs gebruikt die god verboden had, daarvoor betaal ik nu de tol. Maar opgeven zit niet in mijn aard. Dus sta ik elke dag om kwart over vijf op, neem een douche, was mijn baard, en drink koffie. Dan  stap ik in mijn elektrische karretje , want fruit en brood ophalen en boterhammen naar scholen brengen, lukt niet meer op de fiets.  „Elke dag smeer ik met vijf vrijwilligers 400 boterhammen voor zestien scholen. De overheid gaat nu 500 scholen subsidiëren om ontbijt en soms ook lunch te leveren. Drie van die scholen nemen wij erbij. Er zijn veel meer aanmeldingen, maar meer kan ik nu niet hebben. Ik heb sinds kort een eigen locatie en ben vrijwilligers aan het werven – ik heb plek voor tien erbij.” Aanmeldingen:  ditbenik@nrc.nl</p>]]></description>
      <guid>https://www.nrc.nl/nieuws/2022/10/28/kinderen-zonder-ontbijt-dat-kan-niet-2-a4146245</guid>
      <pubDate>Fri, 28 Oct 2022 00:00:00 +00:00</pubDate>
    </item>
    <item>
      <title><![CDATA[‘Ik was degene die dood zou gaan’]]></title>
      <description><![CDATA[<p>‘Elf jaar geleden kreeg ik een diagnose. De verwachting was niet dat ik het zou overleven. Een paar jaar heb ik geleefd alsof ik binnenkort dood zou gaan. „Voor ik ziek werd werkte ik veel. Ik was projectmanager voor een designbureau, later freelance-copywriter. Ik was altijd aan het rondrennen. Toen ik ziek werd veranderde alles. Werk was niet meer relevant. „Mijn klachten waren niet schokkend. Ik was moe, warrig, had bloedend tandvlees en soms kleine spikkeltjes bloedverlies. De huisarts dacht aan hormonale schommelingen, maar uit een soort voorgevoel wilde ik per se een doorverwijzing  naar de gynaecoloog. Die zag afwijkend weefsel en dacht aan endometriose. Uit het laboratoriumonderzoek bleek dat ik kanker had. „Toen die uitslag kwam, was ik net voor drie maanden naar Transsylvanië gegaan, een gebied in Roemenië waar ik een paar keer vrijwilligerswerk had gedaan en misschien langere tijd wilde blijven. Na twee weken rondreizen waren er allemaal gemiste oproepen van de gynaecoloog. Ik belde en ze zei: je moet naar huis komen, je hebt kanker. „Eerst zag het er rooskleurig uit. Het was op tijd ontdekt, er was zelfs sprake van een vruchtbaarheidsbesparende behandeling. Maar bij het verwijderen van mijn lymfklieren bleek dat ik nog een andere, zeer zeldzame vorm van kanker had: PEComa. Wereldwijd was ik geloof ik patiënt 113. Mijn arts zei: de kans dat je de staatsloterij wint is groter.  „Het is een subtype van weke-delenkanker. Een huftertje dat niet reageert op bestraling en op chemo. Als hij op een plaats zit waar je niet kunt snijden houdt het op. Ik had negentien uitzaaiingen.  Wat heeft ze in haar laatste dagen gedaan, zouden mensen vragen aan mijn ouders. ‘Gepunnikt.’ „Ik trok in bij mijn ouders in Drenthe. In het begin was ik heel boos. Mijn baarmoeder was alsnog verwijderd, ik was graatmager, had een katheter. Als ik dan toch doodga, mag het dan morgen zijn, zei ik tegen mijn moeder. Zij was kistenvol biologische groenten en fruit voor me aan het sappen. Dat wilde ik niet drinken want ik ging toch dood. Mijn vader weigerde te geloven dat ik dood zou gaan. Vond ik ook irritant. „Ik kocht een punnikmolentje, met een gewichtje en een hendeltje eraan. Kilo’s wol heb ik er doorheen gedraaid. Ik bleef maar draaien. Achteraf moest ik zo lachen om die berg wol. Wat heeft ze in haar laatste dagen gedaan, zouden mensen vragen aan mijn ouders. ‘Gepunnikt.’  ‘Lijden aan een zeldzame kanker gaat gepaard met angst, onzekerheid en eenzaamheid. Er is geen informatie. De behandeling was  watch and wait , ze konden verder niets doen. Ik vond steun op Inspire, een Amerikaans patiëntenforum. Daar is een handjevol mensen te vinden met dezelfde ziekte. En mijn levenseindebegeleider zei iets wat me enorm heeft geholpen: leef niet alsof het je laatste dagen zijn, maar alsof je het eeuwige leven hebt. Dat was niet zo, maar door zo te leven viel de druk weg. Ik wachtte op de dag dat de tumoren als kerstverlichting zouden oplichten op de scan. Dan kon ik gaan aftellen. „Na drieënhalf jaar begonnen de lymfklieren in mijn liezen, die heel groot waren, opeens te krimpen. Bij de volgende scan draaide de oncoloog de monitor naar me toe: er was helemaal niets meer te zien. In het boxje van de radioloog stond: ‘Alles binnen de marges normaal’.  „Ik geloofde het gewoon niet. Ik had volledig geaccepteerd dat ik doodging. Ik had mijn aardse bezittingen verdeeld, mijn begrafenis uitgeschreven, gesprekken gevoerd over euthanasie. Er was geen ‘later’ meer. Tot mijn hoofd laten doordringen dat er toch een later was, was zó ingewikkeld. Het overvalt me nog steeds. Ik vind het heel moeilijk om besluiten te nemen waar een langetermijnperspectief bij hoort. Al is het maar het afsluiten van een telefoonabonnement.  „Ben ik ‘gezond’? Nee. Alles wijst op spontane remissie, maar je mag pas statistische uitspraken doen als je minimaal duizend gevallen hebt. Al word ik 99, ik blijf kankerpatiënt. Niet dat statistiek iets zegt. Mensen die er in theorie beter voorstonden dan ik, heb ik de afgelopen jaren allemaal mogen begraven. Dat voelt dan als een soort vergissing; ik was degene die dood zou gaan. Nadat mijn oncoloog over me had gepubliceerd vonden  anderen met deze diagnose mij via het patiëntenforum Inspire. Het simpele feit dat ik nog leef geeft hoop, wanneer statistiek die niet kan bieden. „Het was een hele tijd genoeg om vol verwondering door de dag te lopen, bij de mensen te zijn van wie ik houd. Gaandeweg gaat het toch weer kriebelen. Je houdt een soort dadendrang, als mens. Eerst durfde ik niet de stap te zetten om toch in Transsylvanië te gaan wonen. Maar mijn ouders zeiden: het maakt niet uit hoelang je leeft, als je maar leeft zoals je wilt leven.  „Ik woon in een houten huis aan de rand van het bos. Het is ruig, wild. Ik heb twee honden en drie katten. Er lopen regelmatig beren langs mijn tuin.  Van een ontzettend mode-, design- en stadsmens ben ik een modder- en bosmens geworden. Ik heb geleerd hoe je een lemen huis bouwt. Hoe je een voedselbos aanlegt.  Als iemand zegt ‘ga je mee’, dan zeg ik meteen ja, vaak zelfs zonder te vragen waarheen. Als ik vier uur wil wandelen met mijn honden doe ik dat. Dan ga ik daarna wel afwassen. Ik kan ook uren niks doen en voor me uit staren. Of ik pak de snoeischaar.   „Daarom pas ik misschien zo goed in Transsylvanië. Ik heb daar nooit het gevoel dat ik haast moet hebben. „Mijn conclusie is dat ik gulzig in het leven sta. Al zou ik honderd jaar leven, dan zou ik aan het eind nog zeggen: mag ik nog een beetje. Er is zoveel. Zoveel plekken, zoveel mensen. Daar heb je vijf levens voor nodig. Ik accepteer dat ik de planeet verlaat met het idee: dit had ik ook nog wel willen doen.” Aanmeldingen:  ditbenik@nrc.nl  		 Nieuwsbrief  		NRC Slim Leven 	  		Stukken die je helpen om je leven fijner en je carrière beter te maken</p>]]></description>
      <guid>https://www.nrc.nl/nieuws/2022/10/21/als-iemand-zegt-ga-je-mee-dan-zeg-ik-meteen-ja-zonder-te-vragen-waarheen-a4145790</guid>
      <pubDate>Fri, 21 Oct 2022 00:00:00 +00:00</pubDate>
    </item>
    <item>
      <title><![CDATA[‘Ik bied  een luisterend oor aan mensen met problemen. Dat móét’]]></title>
      <description><![CDATA[<p>‘Ik heb het geprobeerd, hoor. Ik heb als huisarts een tijdje waargenomen in een buurt vol hoogopgeleide tweeverdieners. Maar dat is niets voor mij. In de achterstandswijk waar ik praktijk houd, kun je als huisarts veel meer betekenen. Mensen komen naar mij toe omdat ze een probleem hebben. En dat is lang niet altijd een medisch probleem. Ze komen naar mijn spreekuur omdat ze aan niemand anders hulp kunnen vragen. Vanda Primec (64) groeide op in Joegoslavië. Ze studeerde er geneeskunde, een studie die ze in Nederland  afmaakte. Ze leerde de  taal vliegensvlug: „Mijn hoorcolleges waren in het Nederlands.”   „Niet dat de mensen uit betere buurten geen problemen hebben. Zeker niet. Maar ik identificeer mij meer met mijn eigen patiënten dan met hen. Ook ik ben de dochter van een gastarbeider. Ook ik kom uit een cultuur waar het individu ondergeschikt is aan het collectief. En ik weet hoe het is als je in een vreemd land een betere toekomst hoopt te vinden.  „Al had ik enorme mazzel. Omdat ik trouwde met de Nederlandse man die ik als studentenbegeleider in mijn eigen land had ontmoet, kon ik mijn studie geneeskunde hier afmaken. En in die tijd,  de jaren tachtig, konden buitenlandse vrouwen na het huwelijk de Nederlandse nationaliteit krijgen. Dus dat deed ik meteen. We trouwden gratis op maandagochtend op het gemeentehuis en ik liep meteen naar het volgende loket om mijn paspoort te regelen. Onvoorstelbaar als je weet hoe moeilijk zoiets nu is. „Ik ben geboren in het voormalige Joegoslavië, het tegenwoordige Slovenië. Omdat mijn ouders in Ljubljana werkten, werd ik als  baby gedropt bij mijn oma op het platteland.  Mijn neefje woonde er ook. Hij werd een soort van broertje. In dat dorp was helemaal niets. Als het donker werd, vond mijn oma dat we moesten gaan slapen. Heel saai. Ik weet nog goed dat ik op vrijdag aan het eind van de dag uit het raam keek en als ik dan twee koplampen zag die de afslag naar het dorp namen, dan wist ik dat papa en mama eraan kwamen. „Op mijn zesde moest ik naar school en ging ik weer bij mijn ouders wonen. Mijn moeder was secretaresse bij het ministerie van Gezondheid en mijn vader werkte eerst in een staalfabriek in Joegoslavië en later in Duitsland bij MAN, een conglomeraat dat vrachtauto’s en autobussen maakt. De communistische dictator Tito was nog aan de macht. Dus iedereen was gelijk. Als je goed kon leren, kon je naar de universiteit. Ook als je uit een arbeidersgezin kwam. Mannen en vrouwen hadden dezelfde rechten. En onderwijs en gezondheidszorg waren gratis. Prachtig. Maar in die tijd wisten we nog niet dat tegenstanders monddood werden gemaakt. Of vermoord. „Van jongs af aan had ik interesse in het menselijk lichaam. Daarom ben ik geneeskunde gaan studeren. In mijn derde jaar liep ik co-schappen in het ziekenhuis waar Tito lag, en waar hij ook zou overlijden. Wij mochten niet op zijn afdeling komen en overal liepen plots heel breedgeschouderde artsen; bodyguards in doktersjassen. Niet lang daarna ben ik naar Nederland gekomen. Niet omdat Joegoslavië langzaam uiteenviel, maar omdat mijn toekomstige ex-man, een Nederlander, economie studeerde. En daar kon je in een communistisch land helemaal niets mee. „In drie weken tijd leerde ik Nederlands door op de universiteit met andere buitenlanders te worden ‘gebrainwasht’. Dat ging echt heel snel. Na een week kon ik  De Telegraaf  al lezen. Die snelheid was noodzakelijk, want mijn hoorcolleges waren in het Nederlands.  Ik moest wennen hier. Ik vond het heel gek dat mannen werkten en vrouwen thuis achter het aanrecht stonden. En ook in de winkels keek ik mijn ogen uit. Als ik rijst of koffie ging kopen, zag ik zoveel soorten dat ik niet meer wist wat ik moest kiezen. Ik moest wennen in Nederland. Ik vond het heel gek dat mannen werkten en vrouwen thuis achter het aanrecht stonden „Ondertussen viel Joegoslavië uiteen. En kwamen de eerste vluchtelingen deze kant op. De regering dacht dat ze kort in Nederland zouden blijven. En dus mochten ze de taal niet leren. Niet werken. Ze mochten helemaal niets. Ik had mij intussen gevestigd als huisarts in de Utrechtse wijk Kanaleneiland. Omdat ik de taal spreek, kreeg ik veel ex-Joegoslaven in mijn praktijk. Mensen die soms wel twaalf of veertien jaar in een asielzoekerscentrum zaten. Daar zaten dokters tussen, ingenieurs en advocaten wier levens helemaal stil waren komen te staan. Mensen die na hun vlucht nooit de draad van hun leven weer hebben kunnen oppakken. Ik vind dat een groot onrecht. Dat isolement in een asielzoekerscentrum is een recept voor rampen en een schande voor de mensheid. „Ik kan als huisarts de problemen van deze mensen niet oplossen. Maar ik kan ze wel een luisterend oor bieden. Zodat ze zich begrepen voelen. Gezien. Sommigen maken eens in de zoveel tijd een afspraak zodat ze de boel van zich af kunnen praten. En dan kunnen ze er weer even tegen.  „Ik help ook mensen die onverzekerd zijn omdat ze de ziektekostenpremies niet meer kunnen betalen. En ongedocumenteerden. Ik word dan bijvoorbeeld gebeld door Vluchtelingenwerk omdat geen enkele huisarts een recept voor medicijnen wil uitschrijven.  Die vluchteling is bij mij welkom. Stel je voor dat je zelf in een situatie terechtkomt waarin je geen kant meer op kan. Dan hoop je toch ook op hulp?”</p>]]></description>
      <guid>https://www.nrc.nl/nieuws/2022/10/14/ik-bied-een-luisterend-oor-aan-mensen-met-problemen-dat-moet-a4145046</guid>
      <pubDate>Fri, 14 Oct 2022 00:00:00 +00:00</pubDate>
    </item>
    <item>
      <title><![CDATA[‘Waarom kreeg ík deze zoon? Zinloze vraag. Hij ís er gewoon’]]></title>
      <description><![CDATA[<p>‘Zoiets verzin je toch niet!? Ik liet de hond uit in het bos. Ik struikelde. Enkel verbrijzeld. Twee weken later maakte ik thuis een stomme val. Andere enkel verbrijzeld.  „De revalidatie heeft lang geduurd. Zes keer ben ik geopereerd. Een arts in het ziekenhuis zag me een keer strompelend komen aanlopen. Hij zei: ‘Ah, daar hebben we ons pechvogeltje.’ „Ik voelde me absoluut niet zielig. Maar pech – ja, pech bestaat. Je leest wel eens wat mensen succesvol maakt: een combinatie van keihard werken en geluk hebben. Over dat eerste kan ik meepraten. Over dat tweede niet.  „Gelukkig ben ik niet goed in jammeren. Relativeren past meer bij me. Na een enkeloperatie lag ik in het ziekenhuis naast een jonge vrouw met de ziekte van Parkinson. Dat valt niet te genezen; kapotte enkels wel. „De veertien kleinkinderen van mijn ouders zijn allemaal in staat hun eigen weg te vinden in het leven. Op één na. Dat is Beer, mijn oudste kind. Ik heb me weleens afgevraagd: waarom kreeg ík Beer? Zinloze vraag. Hij ís er gewoon. „Beer is 21.  Zijn verstandelijke vermogens zijn als die van een driejarige.  En hij heeft een autistische stoornis – een zware, mag ik wel zeggen. „Met Beer in mijn leven sta ik altijd aan. Geen moment  kan ik denken: ach, laat maar, vandaag doe ik het rustig aan. Om tien voor acht ’s ochtends moet hij klaarstaan om naar de dagopvang te gaan. Omstreeks half vijf  komt hij weer thuis. Op zaterdagen gaat hij spelen in een woongroep. Zo noemen we dat. Eens in de vier weken logeert hij daar in het weekend. „Je zou denken: genoeg tijd voor jezelf, wanneer hij bij de opvang is. Maar zo werkt dat niet bij mij. In mijn hoofd is hij er altijd. Ik mis geen enkel telefoontje. De opvang kan bellen. Zijn gedrag is onvoorspelbaar. Eten in een groep is soms al te moeilijk voor hem. Als hij ziet dat iemand langzaam eet, kan hij gaan krijsen en zelfs meppen.  „Mijn leven moet ik plooien rond Beer. Boodschappen doen,  huishouden,  vriendinnen zien – alles moet gedaan zijn  voor Beer  thuis komt. Als hij er is, ben ik er helemaal voor hem. Ik moet hem door het leven loodsen.  „Puck, mijn dochter, is nu vijftien. Ze is heel zelfstandig, maar nog te jong om haar eigen gang te gaan. Ook zij verdient mijn aandacht. Zij mag er geen last van hebben dat haar broer anders is dan andere broers. „Ik ben al heel lang een alleenstaande moeder. Mensen willen weleens medelijden tonen, zo van: ‘Je staat er ook helemaal alleen voor.’ Ik zie dat anders: als een voordeel. Ik hoef met niemand te overleggen. De regie ligt bij mij. De balans luistert héél nauw in ons leven als gezin. En ik kan echt zeggen: het gaat goed met ons alledrie. Alles beter dan spanningen in huis, in een relatie. Die zou ik er absoluut niet bij kunnen hebben. „Wat mij helpt, is dat ik – behalve de moeder van Beer en Puck – ook beeldend kunstenaar ben. In de absurditeit van zijn gedrag zie ik ook artisticiteit. Soms gedraagt hij zich als een wild dier. Dan maak ik weleens foto’s van Beer. Hij is wie hij is. Ik kan hem niet veranderen. Het helpt niks als ik me daartegen zou verzetten. Integendeel. Wel kan ik proberen daarin ook schoonheid te ontdekken. Soms gedraagt hij zich als een wild dier „Het is een overwinning op mezelf om te zeggen dat ik beeldend kunstenaar ben. Lange tijd heb ik dat niet gedurfd. Ik ben afgestudeerd aan de Koninklijke Academie in Den Haag. Ik teken en schilder mijn hele leven al. Ik verkoop mijn werk. Dan mag je dus gewoon zeggen dat je kunstenaar bent. Maar heel lang heb ik me geen kunstenaar gevoeld. „Ik kom uit een gezin met vijf kinderen in Den Haag. Mijn vader was siersmid; hij maakte haardschermen, haardplaten, vuurpoken. Hij was altijd in zijn werkplaats. Mijn moeder stond in de winkel. „Op de academie was ik een buitenbeentje. Ik paste niet zo bij kunstzinnige types met zwarte kleren en diepzinnige gesprekken. Ik wilde me wel aan hen conformeren, maar  kon het niet. Ik  deed mezelf geweld aan. Ik trok een keer een overall aan in een poging erbij te horen. Een docent prikte dat feilloos door. Hij zei: ‘Als je mooie plaatjes wil maken, mag je best ook mooie pakjes dragen, hoor.’ „Die opmerking voelde als een bevrijding. Oké, dan ben ik maar dat tutje uit het Benoordenhout. „Als professioneel kunstenaar moet je je werk zien te verkopen.  Een voet tussen de deur  krijgen bij galeries. Daar was ik niet goed in. Ik sprak de taal van kunstenaars niet. Ik verkocht mijn werk aanvankelijk in de winkel van mijn ouders. Daar stonden ze op de schoorsteenmantels. Inmiddels heb ik mijn naam wel gevestigd. Ik ben toegelaten als lid van Pulchri in Den Haag. Mijn werk is nu in galeries te koop. „Totdat Beer geboren werd, had ik altijd baantjes erbij. In de horeca. Verkoopster in een winkel voor kinderschoenen. Ik heb ook geld verdiend met freelance opdrachten als illustrator, voor tijdschriften, voor kinderboeken. „Door die twee kanten,  mijn kunstzinnige en mijn praktische, heb ik mijn ego in balans gekregen, denk ik. Als kunstenaar kan ik creëren, toewerken naar resultaat dat uit mezelf komt, mezelf ontwikkelen. Als moeder kan ik er zijn voor een zoon, die al 21 is, maar voor altijd mijn kind zal blijven.”</p>]]></description>
      <guid>https://www.nrc.nl/nieuws/2022/10/06/waarom-kreeg-ik-deze-zoon-zinloze-vraag-hij-is-er-gewoon-a4144335</guid>
      <pubDate>Thu, 6 Oct 2022 00:00:00 +00:00</pubDate>
    </item>
    <item>
      <title><![CDATA[‘Leven in Jeddah is echt chill’]]></title>
      <description><![CDATA[<p>‘Veilig en beschermd, zo was mijn jeugd in het West-Zeeuwse vissersdorpje Breskens. Iedereen kent elkaar,  een fijne plek om op te groeien. Mijn ouders komen er vandaan, ze ontmoetten elkaar in een cafeetje toen ze zeventien en achttien waren. Mijn vader was bakker, hij werkte vooral ’s nachts. Mijn moeder werkte in een restaurant. Ik was veel bij mijn opa en oma. „Ik ging naar de middelbare school in Oostburg, tien kilometer fietsen. Via de mavo naar de havo. Ik bleef nog een jaartje zitten dus mijn netwerk werd steeds groter. Daarna ging ik verpleegkunde studeren in Vlissingen. Elke dag over met het pontje. Tijdens mijn studie had ik bijbaantjes in verschillende verpleeghuizen. „Na mijn studie wilde ik weg. Ik vond het lastig dat iedereen me zag als ‘de dochter of kleindochter van’, ook als ik als verpleegkundige ergens binnenstapte. Op een gegeven moment stond ik bij mijn oude basisschooljuf aan  bed die ernstig ziek was en uiteindelijk overleed. Ik dacht: ik ken deze mensen te goed. Toen ik werd gebeld door een detacheringsbureau hapte ik toe. Ik koos  voor een baan in Breda,  een wat ‘dorpse stad’. „Na twee jaar verkaste ik naar Rotterdam en ging werken bij een grote thuiszorginstelling. Ik vond een  leuk huisje op Rotterdam-Zuid. De vrijheid van de stad trok me. De anonimiteit vond ik heerlijk.  Tegelijkertijd kan je iedereen ontmoeten. Rotterdam is multicultureel. Ik was  altijd al nieuwsgierig  naar andere perspectieven. Dat komt  ook door het werk als wijkverpleegkundige. Dan stap je zoveel verschillende levens binnen. „In Breda had ik al kennisgemaakt met de islam via een Turkse collega. Ik kwam bij haar thuis en ze had me veel geleerd. Eenmaal in Rotterdam kwam ik steeds meer moslims tegen. In mijn buurt én ook onder mijn patiënten. Ik begreep niet altijd de keuzes die patiënten maakten op gezondheidsvlak. Maar ik vind dat je niet kunt oordelen zonder dat je meer weet van de beweegredenen. Ik wilde graag meer weten. „Een Somalische patiënt gaf me onbewust een zetje in de rug. Hij vertelde over het geloof. Ik ben toen de Koran gaan lezen, dat gaf rust. Ik benaderde een moskee in Den Haag. Zij hebben me gekoppeld aan een dame van die moskee. Ik kon haar altijd bellen of appen, ik mocht alles vragen. Uiteindelijk ben ik in die Haagse moskee bekeerd.” ‘Eerst veranderde niet zoveel. Ik volgde lessen bij de moskee. Met het  Suikerfeest in mei werd ik uitgenodigd door een vriendinnetje. Het was heel gezellig. Haar moeder zei: Esmée, die hoofddoek staat je prachtig. Waarom draag je die niet elke dag? Ik wilde het al, het  was het laatste zetje. „Diezelfde avond belde een ander vriendinnetje en ze nodigde me uit voor een diner bij haar thuis.  Haar familie was daar. Haar moeder nam me  even apart. Zie je die man? Dat is echt een leuke, goede kerel. Ik ken de familie heel goed. Misschien is hij wat voor jou? Later vertelde ze me dat hij en zijn moeder vanuit Saoedi-Arabië op bezoek waren in Nederland. Zijn zus is getrouwd met een Nederlandse man. „Ik heb erover nagedacht en haar laten weten dat ik openstond voor een ontmoeting. Hij zag er in elk geval heel goed uit. Hij zou al snel terugvliegen. We hebben afgesproken en het klikte enorm. We hebben alle belangrijke dingen meteen op tafel gelegd, het is heel anders dan hoe veel Nederlanders daten, waarbij je wel ziet of het wat wordt. Maar de helderheid aan het begin is ook prettig. Je weet meteen hoe de ander erin staat, waar je hetzelfde over denkt en waar verschillen liggen. En toen moest ik hem alweer uitzwaaien. „Kort voor ik Tareq leerde kennen, had ik ontslag genomen bij de thuiszorgorganisatie. Ik had nog een paar weken vakantie tegoed. Ik belde Tareq en we bedachten dat het goed zou zijn als ik op bezoek kwam. Alleen dan zou ik weten of hij het voor mij is en of ik daar zou kunnen wonen. Zo arriveerde ik in Saoedi-Arabië. „Ik logeerde bij zijn ouders in Jeddah. In die stad woont en werkt Tareq ook. Ik maakte kennis met zijn uitgebreide familie. Leven in Jeddah is echt chill, althans zoals ik het leerde kennen. Overdag bleven we binnen, het is ziekheet buiten in de zomer. ’s Avonds gingen we de stad in, hapje eten, wandelen, naar het strand. Het is een mooie, moderne stad, er is heel veel te doen.  Vrouwen zijn de baas in huis. De banken in de gastenkamers waren voortdurend gevuld met vrouwen.  „Mijn ouders heb ik meegenomen op mijn reis via FaceTime. Vanuit Breskens maakten ze kennis met Tareqs ouders en zijn familie. Natuurlijk moesten ze wennen aan mijn rigoureuze stappen. Maar ze kregen vertrouwen in Tareq, konden hem zien en met hem spreken. Ze hebben in Rotterdam zijn zus en haar man ontmoet, aan wie ze alles konden vragen over de familie en het leven in Saoedi-Arabië. „Het plan was dat ik twee weken zou blijven. Maar het klikte zo goed tussen mij en Tareq dat ik langer bleef. De beslissing om te trouwen werd steeds reëler. Een grote stap, we overlegden intensief met mijn en zijn ouders. Uiteindelijk ging het toch nog snel en reisde ik een week later als getrouwde vrouw terug naar Nederland. „Opvallend zijn de verschillende reacties die ik krijg. Veel mensen vinden het een spannende stap maar wensen me alle goeds. Anderen hebben hun oordeel over Saoedi-Arabië en daar valt weinig aan te veranderen. In Breskens weet iedereen het. Ik vind alle reacties goed. Maar alleen de mening van mijn ouders, zijn ouders en mijn opaatje trek ik me aan. Verder is het mijn leven. Ik ga er alles aan doen om er iets moois van te maken.”  Aanmeldingen: ditbenik@nrc.nl  		 Nieuwsbrief  		NRC Rotterdam 	  		Het laatste nieuws en de beste stukken over de mooiste rotstad die er is</p>]]></description>
      <guid>https://www.nrc.nl/nieuws/2022/09/30/leven-in-jeddah-is-echt-chill-a4143687</guid>
      <pubDate>Fri, 30 Sep 2022 00:00:00 +00:00</pubDate>
    </item>
    <item>
      <title><![CDATA[‘Om te overleven moest ik van jongs af aan in de pas lopen’]]></title>
      <description><![CDATA[<p>‘De vrijheid die ik ervaar als ik in mijn blootje loop, vind ik heerlijk. Dat gevoel kende ik helemaal niet. Had ik nooit ervaren. Ik ben van jongs af aan gedrild. Ik moest mij aan de regels houden, anders zwaaide er wat. Dus liep ik altijd in de pas, want ik wist dat je écht de sjaak was als je niet luisterde. Dan werd je opgesloten en kreeg je drie dagen enkel water en brood. Of erger: werd je afgeranseld. „Ik ben als baby van drie maanden door de Voogdijraad, de voorloper van de Raad voor de Kinderbescherming, uit huis geplaatst. Ik woonde in Utrecht. Pas op mijn twaalfde hoorde ik dat mijn oudere broer en onze twee zussen die dag ook zijn weggehaald. Ik had geen idee. Ik wist tot mijn twaalfde niet eens dat ik familie had. „Ik werd als kleintje overal naartoe gesleept. De eerste jaren woonde ik in het Utrechtse Evert Zoudenbalch Huis op de Nieuwegracht. Daarna kwam ik in kindertehuis Aldegonde in Amersfoort terecht. Ik herinner me grote slaapzalen waarin wel veertig jongetjes sliepen. Als we naar de eetzaal gingen, moesten we aan de rechterkant van de gang lopen. Geen haar op mijn hoofd die eraan dacht om via de linkerkant te gaan. Die gehoorzaamheid was normaal. Dat was mijn leven. „Toen ik een jaar of zeven was, ging ik naar een pleeggezin in Groningen, maar dat avontuur duurde maar een paar weken. De moeder in dat gezin werd ziek en daarom moest ik terug. Toen kwam ik bij een onderwijzersechtpaar in Soest terecht. Ik mocht alleen op mijn kamertje zitten en in de keuken. Daar at ik ook. Samen met de hond. Ik kreeg ook les in de klas van die onderwijzer. Hij sloeg met regelmaat de aanwijsstok op mijn rug kapot. Ook thuis tuigde hij mij af. Geen idee waarom die mensen pleegouders wilden zijn. Ik denk voor het geld. „Een keer vond die man dat ik weer iets verkeerd had gedaan en stormde naar mijn kamer en trok zijn broekriem uit zijn broek om mij af te ranselen. Hij was alleen vergeten om de keukendeur dicht te doen. De herdershond vloog naar boven toen hij mij hoorde kermen en greep zijn baas. Die man is de enige waar ik ooit verhaal ben gaan halen. Op mijn achttiende ben ik van Utrecht naar Soest gefietst. Ik wist nog precies waar het huis was. Er werd niet opengedaan toen ik aanbelde. Ik ben omgelopen en zag door de openstaande tuindeuren vier dampende theekoppen op tafel. Ik heb geroepen dat ze best tevoorschijn mochten komen, maar er gebeurde niets. Toen ben ik maar weer weggegaan. „Via een korte stop in een pedagogisch instituut in Amsterdam kwam ik weer in tehuis Aldegonde terecht. Ik was twaalf.  ‘In die tijd kwam mijn moeder opeens in mijn leven. Ze haalde mij en de andere kinderen op. Mijn ene zus woonde bij het Leger des Heils in Baarn en de andere twee bij een pleeggezin in Apeldoorn. Voor mij voelde het nieuwe thuis in Utrecht net als het kindertehuis, alleen met minder kinderen. Liefde was er niet. We vielen elkaar ook niet in de armen, zoals je weleens in tv-programma’s als  Spoorloos  ziet. Het was gewoon weer een nieuwe situatie waarin je moest zien te overleven. „Op mijn vijftiende ging ik werken. Al het geld dat ik verdiende, moest ik afgeven aan mijn moeder. Zelfs mijn vakantiegeld. Ze was inmiddels hertrouwd en mijn stiefvader moest niks van ons hebben. Rond mijn achttiende ontmoette ik mijn vrouw. Zij komt uit een liefdevol nest. Haar moeder werd een moeder voor mij. Zij hielp mij om mijn eigen weg te gaan. En ruimte voor mijzelf op te eisen. Ik was dat helemaal niet gewend. Ik paste mij altijd aan. „Ik ging in dienst bij de marine en ook daar probeerde mijn moeder te bepalen wat ik wel en niet mocht. Als ik bij mijn vriendin Tonny logeerde, stuurde ze de militaire politie op mij af, omdat ik niet op het adres was dat ik bij de marine had opgegeven. En toen ik wilde trouwen, weigerde mijn moeder toestemming te geven. Tonny en ik zijn uiteindelijk voor het gerecht getrouwd. Dat is nu 56 jaar geleden. Mijn vader, waar ik rond mijn 25ste weer contact mee kreeg, heeft dat gelukkig nog mogen meemaken. Twee weken na de bruiloft overleed hij. De Tweede Wereldoorlog had hem kapotgemaakt. „Mijn ene zus is inmiddels ook overleden. Ik heb alleen nog contact met mijn broer. Die zie ik op zijn verjaardag. Dat is alles. Maar dat is prima. Want een echte familie zijn we niet. Dat familiegevoel heb ik wel met mijn vrouw en drie kinderen. Wij hebben een heel goede band. Ook met de zes kleinkinderen. Ik ben nooit bang geweest om vader te worden of een familie te beginnen. Ik heb altijd veel opvoedboeken gelezen en cursussen gedaan. En ik ben altijd optimistisch. Wat er ook gebeurt. De tijd van overleven is voorbij.”</p>]]></description>
      <guid>https://www.nrc.nl/nieuws/2022/09/24/om-te-overleven-moest-ik-van-jongs-af-aan-in-de-pas-lopen-a4142994</guid>
      <pubDate>Sat, 24 Sep 2022 00:00:00 +00:00</pubDate>
    </item>
  </channel>
</rss>
