<?xml version="1.0" encoding="utf-16"?>
<rss version="2.0">
  <channel>
    <title><![CDATA[Dit ben ik]]></title>
    <link>https://www.nrc.nl/rubriek/dit-ben-ik/</link>
    <description><![CDATA[Dit ben ik]]></description>
    <item>
      <title><![CDATA[‘Bij de geboorte van Thijs wilde ik het geluk van de daken schreeuwen, bij zijn dood had ik net zo’n sterke emotie’]]></title>
      <description><![CDATA[<p>‘Het heeft mij dik drie jaar gekost om weer een beetje normaal te kunnen functioneren. Als ik een 9-tot-5 baan had gehad, weet ik niet of ik de dood van Thijs ooit had overleefd. Als je muziek maakt, kun je je emoties kwijt. En als mijn muzikantenvrienden vonden dat ik er even tussenuit moest, werd ik bijvoorbeeld uitgenodigd om mee te gaan touren in Afrika. Drie en een half jaar na zijn dood brachten onder meer Kyteman en Jean-Marie Aerts op Thijs’ verjaardag in kleine oplage een plaat uit waarop we ‘Kraaien’ van André Manuel hadden opgenomen. Die is op zijn geboortedag door de hele stad verspreid. Dat helpt: iets maken. Iets creëren. Iets doen. „Thijs is mijn eerstgeborene. Hij kwam op Eerste Kerstdag in 1990 ’s ochtends heel vroeg ter wereld in het Utrechtse Diakonessenhuis. Binnen een minuut stond tv-presentator Jan Lenferink met een taart voor onze neus. Hij wilde het eerste Kerstkind van dat jaar in zijn programma. Ik heb ’m vloekend de deur gewezen. De verpleegkundige zei nog: ‘Het is Kerst, mijnheer. Niet vloeken’. Maar die gasten rolden zo hun kabels uit en liepen langs me. „Bij zijn geboorte wilde ik het geluk van de daken schreeuwen. Een verschrikkelijk mooie, grote emotie. Ik voelde me ook meteen verantwoordelijk, en werd me ervan bewust dat je geluk ook kunt verliezen. Bij zijn dood had ik net zo’n sterke emotie. Maar dan andersom. Ik wilde het uitschreeuwen van verdriet. Ik was hem kwijt. „Thijs was die middag niet thuis gekomen bij zijn moeder. Ze had mij gebeld of hij bij mij zat; zijn moeder en ik waren al een tijdje uit elkaar. Ik had in die periode af en toe het gevoel dat het niet helemaal goed met hem ging, maar ik heb nooit gedacht dat het zo ernstig was. Hij deed het goed op school. Zat op een tweetalig vwo. Had verkering met het mooiste meisje van de klas, speelde waterpolo, was muzikaal en had humor. Je zou zeggen: alles zat hem mee. Soms zag-ie wat bleekjes en was hij niet zo levenslustig. Hangerig. Had periodes dat hij alles stom vond. Dat herkende ik uit mijn eigen puberteit. Ik was toen ook niet altijd even blij. „Ik ging die avond vroeg naar bed en had een heel duister gevoel in mijn hoofd. Tegen tien uur werd ik gebeld met de boodschap dat Thijs er niet meer was. Ik ben meteen in de auto gesprongen en naar zijn moeder gereden. Ik was in shock. Ben mensen gaan verwittigen. Langs zijn vriendinnetje gereden. Zijn opa. Mijn broer. De volgende ochtend ben ik met de vriend van mijn ex naar het mortuarium gegaan. Daar herkende ik Thijs aan zijn handen. Zo’n trein laat weinig van je over. Daarna moest ik het zijn zusje gaan vertellen. Zij was met school een paar dagen weg. „Je hoofd slaat op hol. Je bedenkt honderden redenen. Die zoektocht barste los na het afscheid van Thijs. Een prachtige bijeenkomst met honderden mensen. Thuis werd ik gek. De muren kwamen op me af. Ik heb geprobeerd me te verliezen in uitgaan en drank. Dat werkte niet. Toen ben ik gaan fietsen. Eerst 30 à 40 kilometer per dag, maar al snel veel meer. Niet zeven dagen in de week, maar zeker wel vijf. En dan ondertussen al die scenario’s afgaan. Wat heb ik verkeerd gedaan? Heeft onze scheiding er iets mee te maken? Wat hebben we niet gezien? Alles om te kunnen begrijpen waarom hij voor zelfmoord heeft gekozen. Thijs heeft niets achtergelaten. Geen brief. Niets op zijn computer. Niets op zijn telefoon. Nergens. „Een week na zijn begrafenis droomde ik dat ik op een strand liep waar het zand opeens ophield en vijftig meter lager de zee was. Ik zag Thijs spelen bij de vloedlijn. Opeens zat hij naast mij op de rand van het strand en keek mij aan. Ik weet niet eens zeker of hij woorden gebruikte, maar zijn blik zei: ‘Pa, het is gebeurd. Laat het maar. Ik kan er niets meer aan doen.’ Heel wijs. Een jaar later had ik in Zuid-Afrika een soortgelijke ervaring. In de ogen van een Khoisan-meisje zag ik de ogen van mijn zoon. Heel bijzonder. „In die eerste jaren was ik mijzelf niet, en ook mijn omgeving veranderde. Ik had zoiets al eens eerder meegemaakt door het succes van Urban Dance Squad. Door roem gaan mensen ook heel anders tegen je doen. Sommigen komen heel dichtbij en zijn superlief. Anderen worden een beetje bang van je en durven niets meer te vragen. Ik zei altijd dat het pas echt slecht met mij zou gaan als mensen niets meer aan mij zouden durven vragen. Want dat contact had ik nodig. Gedeeld leed is half leed en gedeelde vreugd is echt dubbele pret. Dat is wel een van de grote lessen die ik heb geleerd. Lief zijn tegen andere mensen en empathie hebben, is echt belangrijk. „Ik denk nu, bijna 17 jaar later, dat Thijs heel wereldwijs was, maar emotioneel nog niet volwassen. En dat hij in een opwelling voor de trein is gesprongen. Misschien is er gewoon iets niet goed gegaan in zijn hoofd. Laatst had een oud-docent van zijn lagere school een lange voicemail ingesproken over Thijs. Over hoe speciaal hij hem altijd had gevonden. Daar was ik heel blij mee. Als vader vind je je kind natuurlijk altijd speciaal. Maar het is heel fijn als iemand anders dat bevestigt, en dat ik niet de enige ben die hem nog steeds speciaal vindt.”</p>
<img src='https://images.nrc.nl/nW9f9zLjH1CsiRsfwQ1_UT65gd4=/1280x/filters:no_upscale()/s3/static.nrc.nl/images/gn4/stripped/data110694925-fc0f17.jpg'/>]]></description>
      <guid>https://nrc.nl/nieuws/2024/01/24/het-helpt-iets-maken-iets-creeren-iets-doen-a4187967</guid>
      <pubDate>Wed, 24 Jan 2024 05:38:28 +00:00</pubDate>
    </item>
    <item>
      <title><![CDATA[‘Meestal denk ik: heerlijk, hier geniet ik van, dit is wie ik ben’]]></title>
      <description><![CDATA[<p>„Gewoon doorgaan. Het beste uit mezelf halen. Niet opgeven. Die drijfveer zit diep in mij. Ik wil niet zeggen dat het komt door mijn adoptie, maar die heeft zeker een rol gespeeld in mijn ontwikkeling. Ik ben geboren in Zuid-Korea. Als baby van nog geen half jaar ben ik naar Nederland gekomen. Ik was een jaar of vier toen ik begon met judo. Mijn ouders vonden: het is handig als dit kwetsbare meisje voor zichzelf kan opkomen en zich kan verdedigen. De judoschool in Oegstgeest werd een tweede thuis. „Al vrij jong, omstreeks mijn zesde jaar, besefte ik dat ik een adoptiekind was. Ik ben opgegroeid met een oudere zus en broer en een jonger broertje. Zij zijn biologische kinderen van onze ouders. In mijn opvoeding heb ik niets gemerkt van verschil tussen hen en mij. Maar kennelijk heb ik een gevoelig afgestelde antenne. Als kind al dacht ik vaak: ik zal niet het geadopteerde buitenbeentje zijn dat achterblijft in leren en presteren. Aan dat clichébeeld wilde ik niet beantwoorden. Jasmijn van Aller (40) vond als kind een tweede thuis in de judoschool in Oegstgeest. Al ruim dertig jaar speelt de sport een belangrijke rol in haar leven. „Al ruim dertig jaar speelt judo een belangrijke rol in mijn leven. Tweemaal ben ik tijdelijk gestopt, toen ik zwanger was van onze zoon en onze dochter. Ik heb ook een jaar overgeslagen na het overlijden van mijn vader, in 2009. Hij was mijn grote supporter. Hij sloeg geen wedstrijd van mij over. Altijd was hij erbij, in binnen- en buitenland, ook toen ik volwassen was. „Judo zonder hem – een tijdlang kon ik het niet opbrengen. Langzaamaan kwam m’n energie gelukkig terug. Ik dacht: ik ga ’s kijken hoe ver ik kan komen in het veteranencircuit. Bij judo ben je al jong een veteraan; het is een sport die veel van je vergt. „Inmiddels kan ik zeggen: ik ben ver gekomen. Hogerop kan niet, zelfs. Afgelopen november ben ik in Abu Dhabi wereldkampioen geworden in mijn gewichtsklasse. Zilver en brons had ik eerder al eens gehaald, bij Europese kampioenschappen. Niet slecht – maar ik ga voor goud bij alles wat ik doe, dus mijn ultieme doel had ik nog niet bereikt. „Lange tijd heb ik gedacht: zodra ik wereldkampioen ben geweest, houd ik het voor gezien op dit hoogste niveau. Maar de dag na mijn overwinning dacht ik al: ziezo, dat was dat – en nu op naar het volgende grote toernooi. „Nee, een feestje hebben we niet gevierd toen ik thuiskwam met die gouden plak. Mijn oudste broer kwam een bosje bloemen brengen. Ik heb een taartje gegeten met mijn eerste judoleraar, met wie ik een sterke band heb. Dat was feestelijk genoeg. Van de judobond heb ik niks gehoord. Dat vond ik wel een beetje raar – maar goed, ik doe dit uiteindelijk niet voor de felicitaties en de complimentjes. „Als kind en jongere heb ik meegedraaid in de Nederlandse top, maar aan de echt grote toernooien heb ik toen welbewust niet meegedaan. Ik had nog een andere passie in die tijd: viool spelen. Mijn ouders waren zo verstandig om te zeggen: school gaat vóór de sport. Ik was het daarmee eens. Van een profcarrière in judo zal niemand ooit rijk worden. Het risico van blessures is bovendien best groot. „Ik heb de Academie voor Lichamelijke Opvoeding gedaan. Ik ben gymleraar geweest. Ik heb me laten opleiden als coach om trainingen in weerbaarheid te geven aan kinderen. Daarin is lichaamstaal heel belangrijk. „Het leven kan echt moeilijk zijn voor kinderen die anders zijn dan anderen. Ik weet dat uit ervaring, door mijn Aziatische uiterlijk. Nog steeds, als ik op straat loop, kom ik af en toe vervelende jongelui tegen, die gekke dingen naar me roepen. Gebrabbel, een rijtje gerechten van de Chinese menukaart. Lachen… En dan hard wegrennen of -fietsen. „Zogenaamd is dit dan nog een onschuldige, kinderachtige vorm van discriminatie. Maar het gaat wel onder je huid zitten. Ik voel me Nederlander in alles wat ik ben en doe. Toch zijn er steeds weer momenten waarop ik in de rol word geduwd van zogenaamd ‘niet normaal’. Dit vraagt om een manier van reageren, van weerbaarheid, die ik ook aan mijn kinderen probeer mee te geven. „Prestatiedrang zit in mij, maar of die voortkomt uit een diepgeworteld gevoel van achterstelling – nee, dat denk ik niet. Om daarachter te komen, zou ik wel psychologie willen studeren. Op dit moment heb ik daar geen tijd voor. Mijn gezin staat nu op nummer één. Mijn man en ik willen vooral goeie ouders zijn. „Een paar jaar geleden dacht ik: ik wil piano spelen. Ik heb het mezelf aangeleerd, tot op een zeker niveau – en daarna besloot ik: het zou me te veel tijd en moeite kosten om nóg beter worden, dus hier laat ik het bij. „Bij de internationale toernooien heb ik een Italiaanse judoka leren kennen, die een goeie vriendin van mij is geworden. Ik versta haar prima, maar ik kan nog weinig terugzeggen in het Italiaans. Daarom ben ik nu begonnen met een cursus Italiaans. „Ik ben altijd bezig. Ik sta altijd aan, zogezegd. Er zijn momenten waarop ik denk: waarom toch? Hè, nee … – vooral wanneer de wekker om kwart over zes gaat, zodat ik eerst een uur krachttraining in de sportschool kan doen, voordat ik de kinderen naar school breng. Maar vaker denk ik: wat is dit heerlijk, hier geniet ik van, dit is wie ik ben.”</p>
<img src='https://images.nrc.nl/AYBmopFdstRjB1RbWI8QrVFetqA=/1280x/filters:no_upscale()/s3/static.nrc.nl/images/gn4/stripped/data110328402-e8da66.jpg'/>]]></description>
      <guid>https://nrc.nl/nieuws/2024/01/16/meestal-denk-ik-heerlijk-hier-geniet-ik-van-dit-is-wie-ik-ben-a4187109</guid>
      <pubDate>Tue, 16 Jan 2024 05:38:28 +00:00</pubDate>
    </item>
    <item>
      <title><![CDATA[‘Ik hoef mij niet meer te bewijzen’]]></title>
      <description><![CDATA[<p>‘Ik ben een vaderskindje. Absoluut. Al lijk ik qua uiterlijk precies mijn moeder. Ik ben de middelste uit ons gezin. Mijn zus is vijf jaar ouder, en mijn broer zes jaar jonger. Ik groeide op in een piepklein dorp op de Veluwe en woonde de eerste zes jaar van mijn leven in Dieren. Mijn vader was slager en mijn moeder werkte tot haar huwelijk als bibliothecaresse in Deventer. Het was de bedoeling dat mijn vader de slagerij van zijn vader zou overnemen en zo het familiebedrijf – mijn opa was ook slager – zou voortzetten. Niet echt mijn moeders droom, maar ze ging ervoor. „Die overname ging mis. Het fijne daarvan weet ik nog steeds niet. Mijn vader is al overleden en kan ik het niet meer vragen, en mijn 93-jarige moeder weet het allemaal niet meer zo precies. Wel is duidelijk dat er daarna grote schulden waren. En gedoe in de familie aan mijn vaderskant. Mijn vader is daarop als slager aangemonsterd op de Holland-Amerika Lijn en mijn moeder is weer gaan werken. Ze moesten samen die schulden afbetalen en hadden weinig geld. Gelukkig werd het beter toen mijn vader weer terug was in Nederland en als adviseur in de vleeswarenindustrie aan de slag ging. Docent en coach Ellen de Jong uit Utrecht was immer op zoek naar erkenning. Die bewijsdrang wordt minder nu ze zestig is. Ze is milder geworden. Vooral naar zichzelf. „Bij ons thuis in Laag-Soeren was het altijd de zoete inval. Mijn vader zat in veel besturen en was een fanatiek sporter. Jongens die van huis uit niet leerden schaatsen of fietsen, nam hij op sleeptouw. En als er collega’s uit het buitenland overkwamen, logeerden ze altijd bij ons thuis. Mijn vader werkte keihard en niets was te gek. Dat kwam allemaal voort uit een enorm minderwaardigheidscomplex. Hij heeft zich nooit gewaardeerd gevoeld en hoopte door zijn tomeloze inzet op erkenning. Onbewust heb ik dat gedrag gekopieerd. Het was mijn manier om naast hem te staan. Om mijn vader te steunen. „Mijn bewijsdrang kwam niet alleen omdat ik op mijn vader lijk, maar ook omdat ik in het gezin altijd als creatieveling werd weggezet. Dat was helemaal niet negatief bedoeld, maar ik vatte op dat men dacht dat ik andere dingen niet zou kunnen. En dat maakte mij nog fanatieker. Als ik iets wilde, dan ging ik ervoor. En in mijn hoofd was het onmogelijk dat iets niet mogelijk was. Dat heeft mij in mijn carrière veel gebracht. Voor ik in het onderwijs zat, werkte ik in de tijdschriftenwereld. Ik klom op van modestylist tot hoofdredacteur van het vrouwenblad Esta. Het ultieme bewijs dat ik iets kon, zo dacht ik. „Kinderen wilde ik nooit. Mijn man ook niet. We vonden dat er al genoeg mensen op de wereld waren. Tegelijkertijd hadden we al heel jong kinderen over de vloer, omdat ik vanaf mijn 20ste twee oppaskinderen had. Toen hun ouders gingen scheiden, kregen wij een grotere rol in hun leven en werden we op ons 25ste zelfs hun voogd. Aan eigen kinderen dachten we nog steeds niet. Tot mijn broertje op mijn 35ste belde om te vertellen dat hij vader zou worden. Opeens werd alles anders. Na een liederlijk feest vreeën mijn man en ik de sterren van de hemel. De volgende dag wist ik zéker dat ik zwanger was. En hoe! Er kwam een drieling aan. Onze bonuskinderen, tieners inmiddels, vonden het geweldig. „Natuurlijk vloekten we even in het begin, maar toen we het ziekenhuis uitliepen met drie baby’s, zei mijn man: ‘Wat een cadeau: drie in één keer.’ En zo is het. Die drie zijn écht een cadeau. We wilden niet dat er rivaliteit zou ontstaan tussen onze bonuskinderen en onze eigen kinderen, daarom hebben we ze altijd de plek gegeven in ons gezin die ze verdienen. We betrekken ze overal bij. Onze kinderen zien hen als hun grote broer en zus. En ze passen tegenwoordig op hún kinderen. We zijn één grote familie. Mijn huis is net zoals dat van mijn ouders: een bruisend thuis. Een huis waar immer plek is voor iedereen. Wat dat betreft lijk ik ook heel erg op mijn vader. „Mijn man zorgde na de komst van de drieling dat thuis alles soepel verliep. En ik werkte ondertussen keihard door voor het tijdschrift Esta. Toen het blad ter ziele ging, was ik van plan om alles te doen waar ik eerder nooit tijd voor had gehad. Maar het liep helemaal anders. Ik kwam in een enorme burn-out terecht. Ik kon alleen nog maar huilen en schreeuwen, en wilde het liefst uit het leven stappen. Niets voor mij, want ik houd ontzettend van het leven. Maar ik voelde mij zo mislukt. „Ik had een keihard oordeel over mijzelf. En heb de afgelopen jaren veel moeten leren om te zijn waar ik nu ben. Ik moest mijzelf herijken. Ik leer steeds beter nee te zeggen. En ben veel milder geworden nu ik zestig ben. Ook naar mijzelf. Ik hoef mijzelf niet meer te bewijzen. Dat probeer ik ook mijn leerlingen mee te geven. Doe vooral wat je écht leuk vindt. Ik probeer ze bij die zoektocht te helpen. En natuurlijk, ik vind het nog steeds moeilijk om stil te zitten. En kijk met bewondering naar mensen als mijn moeder die ouder worden en genoegen nemen met het feit dat dingen niet meer lukken en dat mensen voor haar zorgen. Ik weet niet of ik dat zou kunnen. Ik weet niet of ik tevreden kan zijn als mijn bewegingsvrijheid wordt ingeperkt door ouderdom. Tegelijkertijd ben ik er ook heel nieuwsgierig naar. Eindelijk tijd om alle boeken te lezen die nu nog ongelezen naast mijn bed liggen. Eindelijk rust.” Aanmeldingen: ditbenik@nrc.nl Praten over zelfdoding kan bij de landelijke hulplijn 113 Zelfmoordpreventie. Telefoon 0800-0113 of www.113.nl.</p>
<img src='https://images.nrc.nl/6uwUd1EBFfcTghN781IvjA9ssO4=/1280x/filters:no_upscale()/s3/static.nrc.nl/wp-content/uploads/2024/01/11102031/data110027500-6234ca.jpg'/>]]></description>
      <guid>https://nrc.nl/nieuws/2024/01/11/ik-hoef-mij-niet-meer-te-bewijzen-a4186661</guid>
      <pubDate>Thu, 11 Jan 2024 05:38:28 +00:00</pubDate>
    </item>
    <item>
      <title><![CDATA[‘De wereld is visueel ingesteld, maar in de muziek kun je dat loslaten’]]></title>
      <description><![CDATA[<p>Toen ik natuurkunde wilde studeren, werd het mij vanuit de opleiding afgeraden. Er was één blinde jongen die het eerder had geprobeerd, zeiden ze, en die was er ook meteen mee gestopt. Uiteindelijk heb ik het toch gedaan: op de middelbare school was ik goed in het vak en ik wilde gewoon heel graag natuurkundige worden. Op het moment dat ik moest stoppen met natuurkunde vanwege mijn slechtziendheid, voelde ik: shit, ik kan niet alles doen wat ik wil. Er is nou eenmaal geen brailleschrift voor complexe wiskunde. En ik kon de hoorcolleges helemaal niet volgen. Het was een redelijk frustrerende situatie, vooral omdat ik er niemand de schuld van kon geven, maar achteraf ben ik blij dat het zo is gelopen. Ik koos voor de studie geschiedenis, die mij een bredere blik op de wereld heeft gegeven. Het gaf me ook meer tijd om muziek te maken, waardoor ik nu, jaren later, een album via Spotify heb kunnen uitbrengen. Daar ben ik ontzettend trots op. Als ik met anderen geniet van muziek, door het te maken of door ernaar te luisteren, dan ben ik voor mijn gevoel het meest in mijn element. Dan heb ik helemaal geen… Het klinkt zo stom, maar dan heb ik geen achterstand, of zo. Geen handicap. De wereld is heel visueel ingesteld, maar in de muziek kun je dat helemaal loslaten. Daarom houd ik bijvoorbeeld van jazz, omdat de focus daar ligt op het maken van muziek, en niet op het lezen of onthouden van de noten. Je staat er veel meer op gelijke voet. Als ik zeg: ‘Ik ben heel vrolijk’, dan kun je je daar een voorstelling bij maken. Maar als ik een muziekstuk op zo’n manier schrijf dat het die emotie vangt, dan begrijp je die emotie niet alleen, maar vóél je die ook. Dat is de kracht van muziek. Het is de meest directe vorm van communicatie, denk ik. Ik heb retinitis pigmentosa (RP) en heb daardoor nog maar 3 procent zicht. Het enige wat ik kan zien, zijn kleuren en schimmen. Waar ik geluk mee heb gehad, is dat ik niet in één keer blind ben geworden; ik heb mijn hele leven de tijd gehad om aan mijn afnemende zicht te wennen. Mijn moeder, die ook RP heeft, kreeg die tijd niet: haar zicht ging op latere leeftijd hard achteruit. Daarom is ze met bepaalde dingen een stuk minder handig dan ik. Ze kan bijvoorbeeld geen braille lezen, en ze is pas veel later met een taststok gaan lopen. Ze durft ook veel minder; het is voor haar heel spannend om in haar eentje met de bus de stad in te gaan. Ik denk dat ze zich kwetsbaarder voelt dan ik. Voor mijn vader kan het ook lastig zijn, mijn moeder is voor praktische zaken vaak van hem afhankelijk. Dat maakt de relatie niet helemaal symmetrisch. Tien jaar geleden vond ik het heel vervelend om met een taststok te lopen. Het voelde alsof ik dan een soort label op mijn voorhoofd had: ik ben niet cool of sexy, want ik ben blind. Dat is natuurlijk een domme gedachtegang. Het is ook niet bepaald cool of sexy om hard tegen een paal aan te lopen. Nu vind ik het juist fijn om met een stok te lopen, hoewel mensen soms doen alsof ik een klein kind ben, of juist een oude opa. Zo van: ‘meneer, kom, ga alsjeblieft hier zitten, het is gevaarlijk om hier te staan in de bus.’ Dan denk ik: ik heb wel voor hetere vuren gestaan. Het is natuurlijk goed bedoeld, dus ik probeer altijd vriendelijk op de hulp te reageren, ook als die niet nodig is. En als ik op een ingewikkelde kruising sta die ik niet ken en iemand biedt hulp aan, ben ik juist heel dankbaar voor zo’n reddende engel. Het is zeldzaam dat je helemaal blind wordt van RP. Ik ben daarom niet bang dat dat gebeurt. Waar ik wel bang voor ben, is dat de ruis waar ik nu al veel last van heb, zoals lichtflitsen en draaiende lichtvormen, erger wordt. En dat ik me dan nergens meer op kan focussen en in een soort chaos verdwijn. Mijn slechtziendheid bepaalt een groot deel van mijn leven. Ik kan niet op straat zwaaien naar mensen die ik ken, met iemand flirten op een afstand of in de stad naar iemand lachen en zien of ze teruglachen. Het zijn misschien kleine dingen… Maar het heeft een grote invloed, denk ik. Ik woon alleen in Utrecht en werk als junior onderzoeker aan de Hogeschool Utrecht. Sinds kort geef ik er ook les. In het begin vond ik dat spannend, omdat ik bijvoorbeeld voor het eerst met Powerpoint moest werken. Ik zat dan eindeloos te priegelen om alle foto’s op de juiste plek te krijgen. Inmiddels gaat het wat soepeler en vind ik het ontzettend leuk om hoorcolleges te geven. Ik denk vaak na over de zin van het leven. Ik ben spiritueel ingesteld, maar vind het moeilijk om me aan één religie te binden: wie ben ik om te zeggen dat de christenen wel gelijk hebben en de hindoes niet? Natuurlijk kun je een religie kiezen die het beste bij je past. Maar religie maakt absolute metafysische claims: dit bestaat wel, dat bestaat niet, dit is goed, dat is slecht. Ik vind daarom niet dat je zo’n keuze moet maken op basis van je persoonlijke voorkeur.”</p>
<img src='https://images.nrc.nl/y4Oa8F1_WIQeUY4yQwo9xRO3AnM=/1280x/filters:no_upscale()/s3/static.nrc.nl/images/gn4/stripped/data109741813-46c2be.jpg'/>]]></description>
      <guid>https://nrc.nl/nieuws/2024/01/03/de-wereld-is-visueel-ingesteld-maar-in-de-muziek-kun-je-dat-loslaten-a4185854</guid>
      <pubDate>Wed, 3 Jan 2024 05:38:28 +00:00</pubDate>
    </item>
    <item>
      <title><![CDATA[‘Sommige schapen komen naar me toe voor een aai over de bol’]]></title>
      <description><![CDATA[<p>‘In de zomer staan mijn schapen op zo’n twaalf verschillende plekken, van Zwolle tot Borne. Hemelsbreed liggen sommige plekken zeventig kilometer uit elkaar. Ik zit veel in de auto. De meeste schapen staan op zonneparken. Tussen elke twee rijen zonnepanelen zit een meter gras, soms heb je in het midden ook een behoorlijk grote strook. Daarnaast heb ik voor waterschappen schapen langs waterlopen en om retentievijvers, en nog wat op veldjes voor gemeenten. „Ik ben niet altijd schaapherder geweest. Een jaar of zes heb ik gevaren. Ik heb bijna de hele kust van Europa gezien, op Italië en Malta na. Ik ben ook in Venezuela, Panama en Amerika geweest. Het was een relatief klein schip, negentig meter lang. Dan kom je ook in de wat kleinere havens. „Ik ben opgeleid tot stuurman-werktuigkundige, en deed zowel het wachtlopen op de brug als de machinekamer. De werkdruk aan boord is hoog. Het is zes uur werken, zes uur rust, zes uur werken. In die zes uur rust moet je ook eten en je wasje doen. Ik had steeds blokken van drie, vier uur slaap. Je bent maar met acht man aan boord. En je spreekt drie maanden bijna alleen maar Engels omdat er bijna geen Nederlands personeel meer is. De matrozen kwamen uit Oekraïne, Rusland, de Filippijnen. „Als ik op verlof was, hielp ik mijn vader. Hij was bijna twintig jaar geleden als schaapherder begonnen. Hij heeft contracten afgesloten met zonneparken en waterschappen, zodat er een fatsoenlijke boterham mee te verdienen valt. Max Wormmeester (37) uit Goor zat zes jaar op de grote vaart. Nu is hij gepassioneerd schaapherder. „Ik ben met varen gestopt nadat ik binnen een paar weken vier overlijdens had: mijn opa, mijn oma, een heel goede vriend en een klasgenoot die er een einde aan had gemaakt. Net iets meer dan een mens in één keer aankan. Eerst heb ik een beetje fabrieksarbeid gedaan en daarna heel even in de bijstand gezeten. Vanuit de bijstand heb ik de mbo-opleiding tot schaapherder gedaan – met van mijn vader de garantie op een baan. Het is best een pittige opleiding, met vakken als ecologie, landschapsbeheer, schaapgerelateerde dierziektes, het maken van een begrazingsplan. Ik ben in 2018 geslaagd. „Mijn vader en ik werkten zeven dagen per week samen. In de auto zaten we vaak te babbelen over ditjes en datjes. Ook over onderwerpen die niets met schapen te maken hebben, zoals geschiedenis, politiek, zorg. Ik ben altijd heel leergierig geweest. Als ik denk: waarom is dat zo, dan zoek ik het automatisch op. Ik heb een brede algemene kennis. „Afgelopen zomer is mijn vader overleden. Aan de ene kant is het prettig dat ik nu alles op mijn eigen manier kan doen. Maar het is ook heel stil. We waren niet alleen vader en zoon maar ook collega’s en zelfs vrienden van elkaar. We hadden maar een half woord nodig om elkaar te begrijpen. Achteraf is dat wel bijzonder geweest. Mijn vader heeft mij en mijn zus opgevoed vanaf mijn vierde, toen mijn ouders gescheiden zijn. Hij is gestopt met een goedlopende houthandel omdat hij ons anders niet genoeg tijd en liefde kon geven. Hij wilde zelf het eten klaarmaken, het huishouden doen, er zijn voor de kinderen. „We hebben thuis altijd honden, kippen, eenden en konijntjes gehad. Voor de schapen heb ik nu twee werkhonden, bordercollies, die wissel ik af. Ze halen een snelheid van 45 kilometer per uur, en leggen best wat afstand af om de schapen bij elkaar te drijven. In de zomer moet je oppassen dat ze niet oververhit raken, een bordercollie stopt pas als jij zegt dat hij moet stoppen. Van wolven heb ik geen last. Om zonneparken heen zit bijna overal een minimaal twee meter hoog hek. Ik heb wel wolvennetten aangeschaft, een flexibele afrastering van 1,20 meter hoog, voor buiten de zonneparken. „Ik zet mijn schapen binnen de afrastering in blokken neer. Waar ze niet zijn krijgen bloemen de kans om te bloeien en zaad af te zetten. Waarna de schapen de zaden via hun vacht over het park verspreiden. Het begrazingsseizoen loopt van april tot en met oktober. Op de zonneparken zet ik in de wintermaanden een onderhoudskoppel van tien à vijftien schaapjes, mits het park niet te nat is. De andere schapen gaan naar de boeren, voor winterbegrazing. Dat doe ik met gesloten portemonnee: als schapen bij de boeren lopen hoef ik ze geen hooi te voeren. „Er is van te leven. Je moet niet al je uren tellen, dan kun je beter bij de Jumbo vakken gaan vullen. In droge zomermaanden heb ik werkweken van tachtig uur. Dan ga ik alle plekken twee keer per dag af om te zorgen dat mijn dieren schaduw en water hebben. Je kunt niet zeggen: ik heb geen zin, ik ben verkouden dus ik kan niet naar mijn werk. Het schaap is van jou afhankelijk voor eten en drinken. Als ze in de winter bij de boeren lopen zet ik velden op waar ze een week kunnen grazen. Dan hoef ik ze maar één keer per dag te controleren, mocht er eentje ziek zijn. „Ik heb favoriete schapen. Bijvoorbeeld omdat het een fleslam geweest is dat ik zelf heb grootgebracht. Of als een schaap heel zinnig is, tam, en naar me toe komt voor een aai over zijn bol. Een van mijn schapen heeft de tekening van een koe, die noem ik koetje. Als ik dat zeg, komt ze ook naar het gaas toe. Na acht jaar doe ik mijn schapen weg, dan gaan ze naar de veehandelaar. Dat is een zakelijke beslissing. Op een gegeven moment moet je afscheid nemen. Je kunt je niet aan al je schapen gaan binden.” Aanmeldingen: ditbenik@nrc.nl</p>
<img src='https://images.nrc.nl/8vtYXSMUzN3aEfv16Pf-CtVmjdo=/1280x/filters:no_upscale()/s3/static.nrc.nl/wp-content/uploads/2023/12/29143007/data109468701-028ccb.jpg'/>]]></description>
      <guid>https://nrc.nl/nieuws/2023/12/29/sommige-schapen-komen-naar-me-toe-voor-een-aai-over-de-bol-a4185565</guid>
      <pubDate>Fri, 29 Dec 2023 05:38:29 +00:00</pubDate>
    </item>
    <item>
      <title><![CDATA[‘Ik ben niet meer aan het overleven: ik leef!’]]></title>
      <description><![CDATA[<p>‘In een échte familie in traditionele vorm ben je deel van een systeem. Een vanzelfsprekend deel. Als wees is die vanzelfsprekendheid en onvoorwaardelijkheid weg. Verdwenen. Je bent ontworteld. Mijn zus en ik werden bijvoorbeeld na de dood van onze ouders door een oom en tante wel uitgenodigd voor kerstavond, maar nooit voor het kerstdiner. Dat was voor het gezin. En we mochten cadeautjes meenemen, maar dat hoefde niet. Dat hadden zij zelf onderling voor elkaar allemaal al geregeld. Dat doet pijn. Maar als wees leer je blij te zijn met alle kruimeltjes die je krijgt. Jojanneke van den Bosch (48) werd wees op haar veertiende. Ze zet zich in voor de weeskinderen van nu, de Wet Huurbescherming Weeskinderen die op 1 januari van kracht gaat, is daar mede het gevolg van. „Ik ben de jongste uit ons gezin. De benjamin. Mijn zus is acht jaar ouder. Mijn vader was al vijftig toen ik werd geboren. Op het schoolplein vroegen kinderen weleens of hij mijn opa was. Ik schaamde mij dan. En schaamde mij vervolgens nog meer, omdat je je voor je ouders niet hoort te schamen. Mijn moeder was mijn vaders tweede vrouw. Zij was al zwanger van mijn zus toen hij nog getrouwd was. Al hoorde ik dat pas toen ik tien was. Ik bleek ook nog een halfbroer en twee halfzussen te hebben. Mijn vader was niet kwaadaardig, maar hij maakte soms nogal onhandige en pijnlijke keuzes in zijn leven. „Hij heeft altijd gewerkt als vertegenwoordiger, maar werd al jong afgekeurd omdat hij hartpatiënt was. Mijn moeder was zestien jaar jonger dan mijn vader en werkte voorheen als textieladviseuse. Ze was heel creatief. En heel betrokken. Een geweldige klassenmoeder. Om mijn zus en mij alles te kunnen geven, hebben ze samen een kranten-agentschap op zich genomen. Ondanks die arbeidsongeschiktheid. Iedere dag kwamen bezorgers bij ons thuis kranten ophalen, en ’s nachts brachten mijn ouders de kranten naar andere agentschappen en kiosken. Ze werkten keihard. „Mijn moeder werd na haar veertigste steeds ongelukkiger, en kreeg last van psychoses. Het huwelijk van mijn ouders hield daarom geen stand. Ik bleef bij mijn moeder wonen. Mijn zus was het huis al uit. Ik was twaalf toen mijn ouders definitief uit elkaar gingen. Mijn moeder zag overal complotten. Dacht zelfs dat het een pesterij was toen ze werd gebeld nadat mijn vader aan een hartinfarct was overleden. Nog geen vijf maanden later was mijn moeder ook dood. Kanker. Een heel surreële situatie. „Mijn zus kwam terug naar ons ouderlijk huis zodat ik niet alleen zou zijn. Ik was veertien. Anderen keken niet naar ons om. Buren niet. Familie niet. Ze zeiden wel allemaal dat het heel knap was wat wij als zussen deden. En dat het geweldig was dat wij ons niet uit het veld lieten slaan. Daardoor werden we eigenlijk monddood gemaakt. Want we hadden natuurlijk heel graag willen zeggen dat we geen idee hadden hoe we alles moesten aanpakken. Maar ja, je weet dat je kwetsbaar bent en wilt jezelf niet nog kwetsbaarder maken. Dus je houdt de schijn op en doet je best. „Mijn zus en ik konden niet goed met elkaar opschieten. We hebben het wel geprobeerd, maar het lukte gewoon niet. Sommige broers en zussen worden heel hecht wanneer hun ouders overlijden. Maar mijn zus en ik hadden onvoldoende basis om nader tot elkaar te kunnen komen. Met mijn halfbroer en halfzussen had ik nauwelijks contact. Dus toen de ouders van mijn beste vriendin op mijn zestiende naar Delft gingen verhuizen en vroegen of ik Deventer wilde verlaten en meewilde, heb ik dat gedaan. Maar de plek bij mijn vriendin bleek tijdelijk. Toen zij ging studeren, moest ik ook het huis uit. Ik kwam terecht in een kamer boven een shoarma-tent. Dat was het enige dat ik als zeventienjarige kon vinden. Op de middelbare school in Delft ontmoette ik een meisje, we leken op elkaar als twee druppels water. Haar ouders ontfermden zich twee maanden over mij. Ze hielpen mij met een nieuwe woning, gaven vertrouwen en lieten mij zien dat ik mijn eigen leven vorm kon geven. Ik ben hen daar immens dankbaar voor. En het heeft mij geïnspireerd tot het vervullen van zo’n zelfde rol voor lotgenoten. „Die rol neem ik heel serieus. Omdat ik uit ervaring weet dat niemand anders er onvoorwaardelijk voor je is. Ik heb WeesWijzer opgericht, een platform voor weeskinderen en hun bondgenoten. En heb samen met anderen veertien jaar geknokt om ervoor te zorgen dat woningcorporaties minderjarige kinderen niet meer uit huis kunnen zetten als de ouders overlijden. Als gevolg hiervan gaat op 1 januari de Wet Huurbescherming Weeskinderen van kracht. Daar ben ik heel trots op en dankbaar voor. Het maakt mij heel gelukkig dat ik mij dienstbaar heb gemaakt om het verschil te kunnen maken. Dat werkt bevrijdend. Ik ben niet meer aan het overleven, maar zet mijn veerkracht, empathie en creativiteit in om de toekomst van andere wezen te verbeteren. „Kerstavond vier ik dit jaar in mijn kerk, Noorderlicht, in Rotterdam. Na de dood van mijn ouders was ik van mijn geloof gevallen. Mensen van de kerk kwamen aan de deur en vertelden dat ze Jezus kwamen brengen. Ik zei toen dat ik een winterjas nodig had. En me zorgen maakte over de huur die betaald moest worden. Volgens hen kwam alles goed als ik weer naar de kerk kwam. Daar knapte ik op af. Pas zo’n vijf jaar geleden veranderde dat. Mijn relatie was op de klippen gelopen en ik voelde mij als een leeggezogen garnaal op de bodem van de oceaan. Ik liep de kerk tegenover mijn huis binnen en had een bijzonder gesprek met iemand van de diaconie. Hij nodigde mij uit voor de kerstmaaltijd en de kerstnachtdienst en eenmaal daar kon ik mij geen andere plek bedenken waar ik liever zou zijn. Mijn kerk voelt als familie. Ik vind daar verbinding. Hoop. Balans. En dankbaarheid.”</p>
<img src='https://images.nrc.nl/RV1N0IbQcEr3HNY2_isepD5Gwys=/1280x/filters:no_upscale()/s3/static.nrc.nl/images/gn4/stripped/data109381836-04680c.jpg'/>]]></description>
      <guid>https://nrc.nl/nieuws/2023/12/21/ik-ben-niet-meer-aan-het-overleven-ik-leef-a4185003</guid>
      <pubDate>Thu, 21 Dec 2023 05:38:29 +00:00</pubDate>
    </item>
    <item>
      <title><![CDATA[Jessica Simonetti bespeelt beiaards in kerktorens: ‘Niemand ziet je, iedereen hoort je’]]></title>
      <description><![CDATA[<p>‘Vijf jaar heb ik medicijnen gestudeerd. M’n bachelor had ik vrijwel voltooid. Ik kon aan de volgende fase beginnen, van co-schappen. En ik besloot: nee, ik wil geen arts worden, het is een beroep dat niet bij me past. „Komende zomer staat me opnieuw een bachelor-examen te wachten. Voor beiaardier. Ik heb mijn passie ontdekt: bespeling van carillons – zelf zeg ik meestal beiaards, het betekent hetzelfde. Sinds 2020 studeer ik aan het conservatorium in Utrecht, en aan de Nederlandse Beiaardschool in Amersfoort, die met Utrecht verbonden is. Beiaard is mijn hoofdvak. „Naast deze studie heb ik een baan in het Amsterdam UMC. Ik doe ondersteunend werk bij de opleiding tot maag-darm-leverarts. „Ik vond het zowel fysiek als mentaal te zwaar om zelf arts te worden. Het ziekenhuis is een wereld die je helemaal in beslag kan nemen. Zieke mensen, voortdurend emotionele gesprekken. Ik kon dat moeilijk van me afzetten. Daarbij komt een hoge werkdruk, in een heel competitieve sfeer. Voortdurend voelde ik de spanning: tussen studenten onderling, tussen verschillende afdelingen in het ziekenhuis, tussen verschillende specialisten. Ik werd er niet gelukkig van. „In 2018 ben ik verhuisd naar Almere, weg uit de hectiek van Amsterdam, waar ik woonde. Ik wilde meer tijd voor mezelf, om muziek te maken. Ik speelde al heel wat jaren saxofoon. „Een advertentie in een Almeerse krant heeft mijn leven veranderd. Er werd een nieuwe stadsbeiaardier gezocht. Voor die functie kwam ik natuurlijk niet in aanmerking. Ik had nog nooit een beiaard aangeraakt. Maar mijn nieuwsgierigheid was gewekt. „Ik vond enkele mensen op internet, die ik mailde dat ik meer wilde weten over carillonmuziek. Een docent uit Amersfoort nodigde me uit een beiaardbespeling mee te maken. Het raakte me direct. Alles in me zei: dit wil ik ook. Vrijwel direct ben ik begonnen met een serie lessen, als amateur. Een jaar later heb ik toelatingsexamen gedaan voor het conservatorium. „Tja, hoe geef je woorden aan het gevoel dat beiaard helemaal jouw instrument is? Het doet iets met mij om een toren te beklimmen, bovenin een klavier en klokken aan te treffen en daar muziek te maken die zich verspreidt over de stad. Niemand ziet je, iedereen hoort je – dat vind ik zo’n mooi idee! „Een beiaard is echt een publiek instrument. Een klokkentoren staat in het hart van een gemeenschap. Daar omheen hebben zich allerlei tradities gevormd. Eén daarvan is de functie van stadsbeiaardier, een ambt dat al eeuwen bestaat. Op marktdagen klinkt de beiaard een uur achtereen. Dat heet: de marktbespeling. Ik mag die nu ook zelf verzorgen, als invaller in Almere, als student in Amersfoort en op verschillende andere plekken in het land. „Nederland telt zo’n tachtig professionele beiaardiers. De meesten zijn als organist ook aan een kerk verbonden. Het is nogal een mannenberoep. Slechts acht beiaardiers zijn vrouw. De gemiddelde leeftijd ligt ergens boven de zestig jaar. Aanwas van jongere beiaardiers is er gelukkig ook wel, hoewel op dit moment niet zo veel. In Amersfoort heb ik twee mede-studenten. „Op een dag, na mijn studie, hoop ik zelf ergens stadsbeiaardier te zijn. Dan kan ik mij binden aan een community rondom de toren. Dan ga je in gesprek met de plaatselijke bevolking: over het repertoire, over de hoogtijdagen van de stad die je – letterlijk – luister kunt bijzetten, over de actualiteit en hoe je daarop met je muziek kunt inspelen. Ik heb Oekraïense volksmuziek gespeeld, om stil te staan bij de oorlog, om vluchtelingen te bemoedigen. „Als beiaardier krijg je natuurlijk ook wel eens klachten, van mensen die nabij een toren wonen en bezwaar maken tegen ‘dat lawaai’. Ze klagen vooral via e-mail of social media. Dan ga ik met hen in gesprek. Ik nodig hen uit in de toren een bespeling mee te maken. Meestal lukt het dan om mensen milder te stemmen. „Op een beiaard kun je voluit gaan, maar evenzogoed kun je die ingetogen laten klinken. Iedere beiaardier heeft een eigen stijl. Zelf speel ik graag met de klepel dicht bij de klok. Wij noemen dat: ‘diep in de toets’. Dan speel je licht en subtiel. „Een standaard-programma op een beiaard duurt meestal een vol uur. Het is traditie dat je dan muziek speelt uit verschillende tijden, in allerlei stijlen. Veel mensen associëren carillonmuziek met oud-Hollandse liedjes: ‘Altijd is Kortjakje ziek’, ‘Alle eendjes zwemmen in het water’. Voor de herkenning zit zoiets er altijd wel tussen. Hetzelfde geldt voor barokmuziek. Luitsuites van Bach laten zich goed voor beiaard arrangeren. En in deze tijd van het jaar horen mensen natuurlijk ook graag kerstmelodieën. „In het verleden heb ik op saxofoon veel Slavische volksmuziek, veel klezmer gespeeld. Dat doe ik nu ook graag op beiaard. Hetzelfde geldt voor popmuziek. Michael Jackson, Lauren Daigle, Sting, The Beatles – het kan allemaal op beiaard. Het allermooist vind ik het wanneer ik na een bespeling mensen tegenkom, die de variatie is opgevallen. „Ik streef ernaar een zo breed mogelijk publiek te verrassen met beiaardmuziek. Op die manier kan ik mensen samenbrengen. Dit past in een eeuwenoude muzikale traditie. Daar geniet ik van.” Aanmeldingen: ditbenik@nrc.nl Jessica Simonetti is bezig professioneel beiaardier te worden, ze speelt al in onder meer Amersfoort en Almere.</p>
<img src='https://images.nrc.nl/zpqJAXWTnhFuAw8xiLQo-58fOto=/1280x/filters:no_upscale()/s3/static.nrc.nl/images/gn4/stripped/data109150991-7f9257.jpg'/>]]></description>
      <guid>https://nrc.nl/nieuws/2023/12/13/jessica-simonetti-bespeelt-beiaards-in-kerktorens-niemand-ziet-je-iedereen-hoort-je-a4184152</guid>
      <pubDate>Wed, 13 Dec 2023 05:38:29 +00:00</pubDate>
    </item>
    <item>
      <title><![CDATA[‘Op een vrijdag vertelde ik mijn vader dat ik arts was geworden. De zondag erna overleed hij’]]></title>
      <description><![CDATA[<p>‘Ik ben geboren en getogen in Amsterdam. Daar woon ik nog steeds. Afgelopen schooljaar heb ik de master geneeskunde op de Vrije Universiteit afgerond. Nu volg ik een tweede master: health humanities in Tilburg. Dat gaat over de sociologie achter de geneeskunde. Uiteindelijk wil ik graag huisarts worden. Die rol wil ik gebruiken om mensen te helpen die op dit moment niet genoeg aandacht krijgen. „Daarnaast doe ik spoken word. Ik schrijf al heel lang, maar treed pas sinds twee jaar op als spokenword-artiest. Ik vertel vooral het verhaal van de generaties vóór mij, die bijvoorbeeld van Marokko naar Nederland verhuisden. Dina Bousbaa (26) rondde een master geneeskunde af. Ze wil huisarts worden, met oog voor mensen die nu niet genoeg aandacht krijgen in de zorg. Ze doet een tweede master, over de sociologie achter de geneeskunde. „Mijn vader heeft nooit vloeiend Nederlands gesproken, maar hij beheerste de taal wel. Eind 2021 kreeg hij spraakproblemen door hersenafwijkingen. Hij verloor heel veel Nederlands en kon, ook in het Marokkaans-Arabisch, slecht communiceren. Ik weet nog dat dagelijks een verpleegkundige, een voedingsassistent of een arts mij belde met: we kunnen niet met je vader spreken, door de taalbarrière. Ik moest ze dan vertellen dat er meer aan de hand was. Als toekomstige arts kon ik dat soort dingen zeggen, maar ik denk dat er genoeg patiënten zijn die in zo’n situatie geen diagnose of hersenscan krijgen, omdat de arts niet doorheeft dat er meer speelt dan een taalbarrière. „In de zorg denken we dat we cultuursensitief genoeg zijn, maar dat zijn we niet. Voor mij is het vaak een kwestie van choose your battles. Ik heb bijvoorbeeld weleens het gevoel gehad dat een patiënt minder goede zorg kreeg dan die hoorde te krijgen, of dat ik dacht: er moet voor deze patiënt een tolk gebeld worden. Als een van de artsen dan iets zei waar ik het niet mee eens was, durfde ik dat soms wel te zeggen, maar soms ook niet. Wat het lastiger maakte om me uit te spreken, is dat ik aan het eind van mijn co-schap een cijfer kreeg. Bij een van mijn co-schappen had ik het idee dat ik een lager cijfer had gekregen omdat ik regelmatig de discussie aanging. „Tijdens een onderzoek dat ik heb gedaan, viel het me op dat veel witte artsen het fijn vinden als er een arts van kleur is, want dan kunnen de patiënten van kleur bij deze arts van kleur geplaatst worden. Het idee is: dat is fijner, omdat ze elkaar beter begrijpen. Maar het kan natuurlijk dat de patiënt in kwestie een andere taal of een ander dialect spreekt dan die arts, of dat de patiënt een complexe achtergrond heeft. Dat betekent dat artsen van kleur mogelijk veel meer druk op zich krijgen. Dat zo’n probleem, dat ontstaat in een maatschappij die gebouwd is door de witte man, moet worden opgelost door mensen van kleur, frustreert me. Ik vind het ook tekenend dat ík, iemand met een Marokkaanse achtergrond, degene ben die zich hard maakt voor dit onderwerp. Soms voelt het als een te zware last om te dragen. Dan probeer ik een stap achteruit te doen. „Anderhalf jaar geleden lag mijn vader op de cardiac care unit in het AMC. Het ging toen heel slecht met hem. Omdat hij ’s nachts erg verward kon zijn, sliep ik soms bij hem op de kamer. Dat kwam goed uit, want ik had les in hetzelfde ziekenhuis. Overdag ging ik dan naar boven voor mijn les en daarna ging ik weer naar beneden, terug naar mijn vader. De ziekte van mijn vader liet mij de andere kant van de zorg zien. „Het was een heel bijzondere tijd. Ik had niet verwacht dat ik er zoveel van zou leren. Ik had heel goede dagen, maar natuurlijk ook heel slechte. Ook op die slechte dagen moest ik gewoon naar werk en school. Gelukkig had ik een fijne community om me heen. „Afgelopen september overleed mijn vader. Dat was en is heel moeilijk, vooral omdat we de laatste twee jaar heel intens hebben beleefd. Ik ben bijvoorbeeld gewend dat hij me de hele dag door belt. Het is moeilijk om te beseffen dat dat nu niet meer kan. Ik was de laatste die mijn vader telefonisch sprak en ik was ook de eerste die werd gebeld na zijn overlijden. Hij overleed op een zondag. De vrijdag ervoor kon ik hem vertellen dat ik arts was geworden. Ik vind het mooi dat het allemaal zo is gegaan, maar het is ook heel pijnlijk. „Mijn vader hielp mensen heel graag. Ik streef ook zo te zijn: liever dat mijn maag maar een beetje gevuld is en de maag van anderen ook, dan dat mijn maag helemaal vol is en die van anderen leeg. Ook heb ik van hem en mijn moeder meegekregen dat ik mijn Marokkaanse en islamitische achtergrond niet als een last moet zien, maar als een middel en als kracht. „Ik zou graag een boek willen publiceren over mijn familiegeschiedenis. Wat ik lastig vind, is welke verhalen ik mag vertellen. In het boek Half leven schreef [de Belgische schrijver] Aya Sabi: de levens van de mensen vóór mij hoeven niet per se openbaar te zijn, die mogen begraven worden. Dat heeft me heel erg aan het denken gezet. Ik kan niet voor andere mensen bepalen dat hun verhaal belangrijk is om te vertellen. Ik vraag mezelf soms af: vertel ik dit verhaal nu omdat ík het wil, of omdat het een hoger doel dient? Dat blijf ik moeilijk vinden. Daarom wil ik misschien ook fictie in mijn boek verwerken.”</p>
<img src='https://images.nrc.nl/3gC69ttTz3JE8a4640FMgl0TqOE=/1280x/filters:no_upscale()/s3/static.nrc.nl/images/gn4/stripped/data108824960-d8a598.jpg'/>]]></description>
      <guid>https://nrc.nl/nieuws/2023/12/06/op-een-vrijdag-vertelde-ik-mijn-vader-dat-ik-arts-was-geworden-de-zondag-erna-overleed-hij-a4183474</guid>
      <pubDate>Wed, 6 Dec 2023 05:38:30 +00:00</pubDate>
    </item>
    <item>
      <title><![CDATA[‘Als ik spring, dan vlieg ik. Dan ben ik even een vogel’]]></title>
      <description><![CDATA[<p>‘Als kind droomde ik ervan te kunnen vliegen. Daarom raakte ik zo enthousiast over schoonspringen toen ik daar als twaalfjarig jongetje kennis mee maakte. Als ik van de tien meter hoge plank spring, heb ik het gevoel dat ik vlieg. Dan ben ik even een vogel. Vóór mijn twaalfde deed ik aan voetbal, maar ik kreeg last van mijn knieën. Mijn vader nam mij mee naar het zwembad en daar was een trainer met een heel mooi lichaam. Hij liet mij springen, en vertelde mijn vader dat ik talent had. En dat klopt. Ik kom net terug van wedstrijden in Denemarken en train nu voor het WK schoonspringen in Qatar in februari. Yal Basht Bavi (75) groeide op in Iran maar vluchtte als gevolg van de Iraanse Revolutie (1979) naar Nederland. Schoonspringen is hij blijven doen. „Ik kom uit een heel sportieve familie. Mijn vader is jarenlang bondscoach van het nationale boksteam geweest. En een van mijn neven speelde in het Iraanse, nationale voetbalteam. Mijn vader zei altijd: ‘Je mag iedere sport kiezen die je maar wilt, maar boksen is verboden.’ Volgens hem was die sport slecht voor je hersenen. En dus ook slecht voor je toekomst. Naast het schoonspringen volleybalde ik ook. En ik basketbalde tijdens de lerarenopleiding lichamelijke opvoeding. Mijn drie broers deden ook veel aan sport. En ook zij zaten op topsportniveau. „Ik ben de oudste van acht kinderen. Ik was een echt prinsje. Mijn moeder legde mij in de watten. Ze adoreerde mij. Als we vlees aten, kreeg ik altijd als eerste, en altijd het grootste stuk. Ik werd enorm verwend. Een luxepositie. Ik heb drie broers en vier zusjes. Mijn broers zijn ook allemaal naar Nederland gevlucht. Mijn zusjes niet. Die wonen nog steeds in Iran. Zij wilden onze ouders niet alleen laten. Ze wilden voor hen blijven zorgen. Gelukkig komen ze af en toe naar Nederland om ons op te zoeken. „Mijn vader werkte in de eerste olieraffinaderij van Iran. We hadden het goed. We woonden op een terrein voor de werknemers van de raffinaderij. Grote huizen, veel groen en een zwembad. De stad waar we woonden was heel modern. In Abadan hadden we als eerste van het land televisie, auto’s en telefoon. Mijn vader was altijd aan het werk. Ik heb weleens tegen hem gezegd dat zijn kinderen zichzelf hebben opgevoed omdat hij er nooit was. Hij wees dan naar zijn overall en zei dat ik niet moest vergeten dat hij met zijn kleding sprak. Hij bedoelde daarmee dat hij keihard voor ons werkte, zodat het ons aan niets ontbrak. „Tot eind jaren zeventig was het heerlijk in Abadan. Maar vanaf 1979 duwde ayatollah Khomeini Iran over de rand van de afgrond. Mijn land werd een religieus-fundamentalistische staat en de islamieten namen alles over. Die gekke tulbanden gingen opeens over alles. Vrouwen hadden helemaal niets meer te vertellen, en moesten voortaan gesluierd door het leven. Ik ben in de gevangenis beland, omdat ik zo’n idioot een karatetrap had gegeven nadat hij bij ons aanbelde en mijn vrouw uitschold voor hoer omdat ze binnenskamers geen hoofddoek droeg. Ik zat een week vast en kreeg 45 zweepslagen. Het bloed liep over mijn rug, maar ik bleef rechtop staan. Ik had pijn, maar weigerde te buigen voor die gekken. „Mijn vrouw vond het leven steeds gevaarlijker worden. Zij was het die naar het buitenland wilde vluchten. Ze was bang dat ik weer gevangen zou worden genomen en zou worden opgehangen omdat ik liet zien dat ik niet bang was. Via een kennis werden we uitgenodigd om naar Nederland te komen. Als die kennis ergens anders in het vrije Westen hadden geleefd, waren we dáár naar toe gegaan. Zolang we maar weg konden uit Iran. We vertelden onze twee dochtertjes niets. Toen we in Amsterdam arriveerden, hebben we meteen asiel aangevraagd. „We hebben een tijdje in Amsterdam gewoond en nadat onze asielaanvraag was gehonoreerd, gingen we naar Amersfoort. Dat was een heel bewuste keus. Amersfoort ligt namelijk in het hart van Nederland. Bovendien is in die stad een zwembad met een tien meter hoge springplank. En ik wilde weer schoonspringen. Mij weer een vogel voelen. En ook andere mensen leren om deze sport te beoefenen. Zodat zij ervaren wat vliegen is. En ook die vrijheid van een vogel voelen. „In Nederland heb ik officieel mijn voornaam veranderd. Dat kostte een paar honderd euro. Maar als niet-moslim – ik ben opgegroeid met de leer van Zarathustra – wilde ik na de bezetting door Khomeini niet langer een voornaam hebben die naar de islam verwijst. Al noemt niemand mij in Nederland Yal. Iedereen zegt Bavi. „Sinds een paar jaar woon ik niet meer in Amersfoort. Al train ik nog wel meerdere keren per week in het zwembad daar. Mijn dochter wilde dat ik na de dood van mijn vrouw bij haar kwam wonen. Ik had volgens de dokter namelijk hartproblemen, al kon hij niet vinden wat het was. Zelf wist ik meteen wat er scheelde. Ik had een gebroken hart na de dood van mijn vrouw. We waren meer dan veertig jaar samen. „Inmiddels gaat alles weer goed en ben ik gezond. Ik voel me sterk. En ik train hard voor het WK. Al twijfel ik of ik moet gaan nu er oorlog is. Qatar financiert de Moslimbroederschap, de organisatie waar Hamas uit is voortgekomen. Ik kan eigenlijk niet naar een land waar men islamitische terroristen steunt. Never. Daarvoor heb ik te veel gezien en meegemaakt van de gevolgen van islamitisch fundamentalisme.”</p>
<img src='https://images.nrc.nl/X5WzzNwI_sjQE-3Rc04NIdZBZXU=/1280x/filters:no_upscale()/s3/static.nrc.nl/images/gn4/stripped/data108575045-c5748d.jpg'/>]]></description>
      <guid>https://nrc.nl/nieuws/2023/11/30/als-ik-spring-dan-vlieg-ik-dan-ben-ik-even-een-vogel-a4182834</guid>
      <pubDate>Thu, 30 Nov 2023 05:38:30 +00:00</pubDate>
    </item>
    <item>
      <title><![CDATA[‘Het kost heel veel tijd om steeds calorieën te tellen en te diëten’]]></title>
      <description><![CDATA[<p>‘In de Antilliaanse cultuur wordt gehamerd op leren, je ontwikkelen, kansen grijpen. Ik vond dat zelf ook belangrijk. Ik ben donker, ik ben dik. Ik denk dat de wereld soms vergeet dat ik meer ben dan dat. In mijn studie en mijn werk kan ik dat bewijzen. Ik werk fulltime als senior HR-adviseur bij een arbeidsbemiddelaar. „In Tilburg, waar ik bijna mijn hele leven heb gewoond, viel ik op. Mensen bleven kijken, ik kreeg opmerkingen, vragen. ‘Is dat je eigen haar?’ Soms raakten ze me aan. Sinds kort woon ik met mijn vriend in Rotterdam. Daar val ik niet op. Daar kijk ík mijn ogen uit naar al die verschillende mensen. Suriënna Bergland (28) is fulltime HR-adviseur. Qua uiterlijk vindt ze het belangrijk uit te dragen dat je ook jezelf kan zijn als je niet voldoet aan de geïdealiseerde normen. „‘Brabants’ associeer ik met gezelligheid, uitgebreide vrijdagmiddagborrels, carnaval. Heel Brabants heb ik me nooit gevoeld, ik ben wat introverter. Struinen over een rommelmarkt of thuis een boek lezen ligt mij meer dan carnaval vieren op straat. Ik zit bij een filosofieclub, eens in de zes weken bespreken we een boek. Het boek dat we nu lezen gaat over identiteit. „Ik ben me ervan bewust dat ik niet de doorsnee Nederlander ben. Dan is het zoeken in welk hokje je past. Die zoektocht begint al als je heel jong bent. Ik was het enige dikke bruine kind in mijn klas, al mijn vriendinnen waren blond. Zij hadden een paardenstaart, ik niet want ik had krullen. Ik ben gepest, maar dat heeft me niet gevormd of getekend. Ik ben mondig, ik beet wel van me af. Op de middelbare school zaten wat meer mensen aan wie ik me uiterlijk kon spiegelen. Wel kreeg ik sneller dan andere meiden heupen en borsten. Dat was lastig, de wereld zag mij als vrouw, terwijl ik nog wilde spelen. „Hoe ouder je wordt, hoe meer je merkt dat mensen bezig zijn te voldoen aan een bepaald beeld, en dat ook van jou verwachten. Ik kreeg als kind al opmerkingen als: ‘Heb je niet iets te dikke benen voor die korte broek?’ – terwijl ik daar nog helemaal niet mee bezig was. Als mensen tegen mij zeiden ‘je moet goed voor jezelf zorgen’, was dat synoniem met: ‘je moet heel veel sporten en niet zoveel eten’. Op Curaçao, daar komen mijn ouders vandaan en gingen we elke vier of vijf jaar heen, zei familie soms: ‘jeetje, wat heb jij gegeten in Nederland?’ Dat bedoelen ze dan grappig en lief. Maar ik zou die opmerking niet maken tegen iemand die ik lang niet heb gezien. „Het is wel een struggle geweest om te gaan zeggen: ik voel me goed zoals ik ben, voor mij hoeft het niet anders. Op den duur ging ik van dieet naar dieet, van afvalboek naar afvalboek. Tot ik besefte: de kans dat dit gaat slagen is klein. Ga ik daar dan al mijn tijd in stoppen in plaats van dingen doen die ik leuk vind, of dingen die mij verder brengen in mijn carrière? Het kost heel veel tijd om steeds calorieën te tellen en te diëten. Ook mentaal, je bent er de hele dag mee bezig. Kan ik dit wel eten, kan ik dat wel eten, kan ik dadelijk nog in die broek? „Op sociale media zie je veel glamourplaatjes met dunne modellen. Ik zeg niet dat die onrealistisch zijn, maar het is niet voor ieder lichaam haalbaar om er zo uit te zien. Als ik elke week sla en komkommer eet, betekent dat niet dat ik dan wel in dat Zara-broekje kan. Ik heb niet de gedachte dat ik ooit slank zal zijn. Als je daar toch naar blijft streven, heb je het moeilijk. „Vroeger heb ik veel gesport. Basketbal vond ik superleuk. Ik heb ook een tijdje fanatiek yoga en pilates gedaan. Tot ik dacht: er zijn interessantere dingen om te doen. Dat was rond mijn vijftiende, dan kun je gaan werken en dat ben ik heel veel gaan doen. „Mijn eerste baantje was in een grotematenwinkel, ik hou erg van mode. Daarna, tijdens mijn studie, werkte ik in een winkel met kleren tot maat 42. Met mijn maat 48 moest ik die óók dragen. Er werd door collega’s niet raar op gereageerd. Soms zei een manager: zet er gewoon een knip in, dan past het wel. Ze gaven me nooit het gevoel dat ik beter weer in een grotematenwinkel kon gaan werken. „Toen ik na mijn studie in Brabant op zoek ging naar een baan, had ik steil haar en droeg ik een coltrui. Niet dat dat werd opgelegd, maar dat doe je dan toch. Eenmaal binnen kon ik er meestal uitzien zoals ik wilde, al waren er vaak toch wel mannen die er wat van vonden. Uiteindelijk kon ik in Brabant qua werk niet helemaal mijn draai vinden en heb ik een baan gezocht in Amsterdam. „Ik koop nu veel tweedehands kleding. Het is leuk ergens iets te scoren in plaats van iets nieuws te kopen. Eerder kocht ik ook wel tweedehands bont. Maar het bonttijdperk is voorbij, ik kreeg toch bezwaren. Ik heb mijn bontjas weggedaan en een neppe ervoor in de plaats gekocht. Want ik vind het nog steeds wel mooi. „Als klein meisje zag ik geen vrouwen die op mij leken en zich mooi kleedden, die tijd en geld stopten in hoe ze eruit zagen. Ik vind het belangrijk uit te dragen dat je ook jezelf kunt zijn als je er niet zo uitziet als wordt verwacht. Dat je leven daar niet helemaal om hoeft te draaien. Of wel – als je dat belangrijk vindt, en daar juist voor wilt staan. Maar je hoeft niet op te gaan in de menigte alleen maar omdat je denkt: ik wijk te veel af.” Aanmeldingen: ditbenik@nrc.nl</p>
<img src='https://images.nrc.nl/3EVcysX1m34j3SO_i41wxLbnsnc=/1280x/filters:no_upscale()/s3/static.nrc.nl/wp-content/uploads/2023/11/22125522/data108333711-646abf.jpg'/>]]></description>
      <guid>https://nrc.nl/nieuws/2023/11/21/het-kost-heel-veel-tijd-om-steeds-calorieen-te-tellen-en-te-dieten-a4181559</guid>
      <pubDate>Tue, 21 Nov 2023 05:38:30 +00:00</pubDate>
    </item>
  </channel>
</rss>
