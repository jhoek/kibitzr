<?xml version="1.0" encoding="utf-16"?>
<rss version="2.0">
  <channel>
    <title><![CDATA[Dit ben ik]]></title>
    <link>https://www.nrc.nl/rubriek/dit-ben-ik/</link>
    <description><![CDATA[Dit ben ik]]></description>
    <item>
      <title><![CDATA[Fred Horn (78) bedacht meer dan driehonderd bordspelletjes]]></title>
      <description><![CDATA[<p>‘Mijn oudste broer en ik vormden een twee-eenheid. Hij was anderhalf jaar ouder. We speelden veel buiten. Binnen hadden we geen ander vermaak dan spelletjes. Radio hadden we niet, televisie was er nog niet. Eindeloos deden we kaartspelletjes en bordspelen. Onze vader deed vaak mee. „Af en toe bedacht vader zelf een spelletje. Het Jagerspel, bijvoorbeeld. Dat draaide om het afschieten van konijnen. Elke speler kreeg vier konijnen die je in leven moest zien te houden. Aan een stuk karton, potloden en soms een paar dobbelstenen had je genoeg om een spel te maken. Zoals de ‘Loterij in drie bedrijven’, dat we met de hele familie speelden bij verjaardagen. Ik heb nog een zak vol halve centen; dat was ons speelgeld. „Spelletjes lopen als een rode draad door mijn leven. Ik heb er zelf meer dan driehonderd bedacht en gemaakt. Zo’n veertig zijn er uitgegeven. In mijn boekenkast staan zes- à zevenhonderd boeken over spelletjes.  „Ik doe graag spelletjes, natuurlijk. Maar eigenlijk gaat het mij meer om de abstract strategische gedachte die erachter zit. De kracht van de eenvoud intrigeert me: hoe je met één idee tot een complex spel kunt komen. Op een dag hoop ik een spel te bedenken met één regel en één speelstuk – en dat je daarmee dan je hersens kunt kraken. „Het spel Go, dat zo’n vierduizend jaar oud is, komt in de buurt van mijn ideaal. Schaken vind ik geen interessant spel. Daaromheen hangt veel dikdoenerij, het wordt een denksport genoemd, maar in feite is het een zwak concept. De stukken en spelregels van het schaakspel zijn in de loop der eeuwen voortdurend aangepast. Dit zegt al dat het hele idee rammelde. „In een goed bedacht spel moet steeds iets verrassends gebeuren. Je hebt spellen die eindeloos duren, waarbij het toeval van één dobbelsteen bepalend is voor het verloop van het spel en je maar zo’n beetje voorthobbelt met je poppetjes op een speelbord. Dat is tijdverdrijf. De schoonheid van een goed bedacht spel zit ’m in het nabootsen van een herkenbare werkelijkheid, waarin je – binnen beperkte mogelijkheden – uitgedaagd blijft om tot fraaie oplossingen voor onverwachte problemen te komen.   Schaken vind ik geen interessant spel. Het wordt een denksport genoemd, maar in feite is het een zwak concept „Ik ben een fanatiek verzamelaar van bordspelen geweest. Ik had er ooit meer dan tienduizend. Een jaar of twintig geleden begon ik na te denken over de toekomst van m’n verzameling. Ik heb gezocht naar een bestemming in Nederland, maar geen enkel museum of instituut wilde ze hebben. In 2008 zijn ze terechtgekomen bij een hogeschool in Brugge, die ze heeft beschreven en de collectie onderzoekt. Een vrachtwagen, met zo’n veertig kuub laadvermogen, zat tot de nok toe vol toen die naar België vertrok. „Driemaal in m’n leven heeft de dood me op de hielen gezeten. Zoiets vormt je. Ik ben geboren in januari 1945, midden in de hongerwinter. Ik kwam ter wereld met zware bronchitis. De dokter had me al opgegeven. Als kind kreeg ik vaak te horen: het is een wonder dat jij het gered hebt.  „In 1956 ben ik bijna bezweken aan de A-griep. Ik hoorde de dokter tegen mijn moeder zeggen: ‘Zet zijn bed maar in de woonkamer, dan is hij nog zo lang mogelijk dicht bij de familie.’ Op mijn achttiende bleek dat er vrijwel geen kraakbeen tussen m’n botten zit, waardoor ik altijd rugpijn heb. De dokter zei: ‘Omstreeks je veertigste zit je in een rolstoel.’  „Op zichzelf is het allemaal reuze meegevallen. Maar tientallen jaren heb ik geleefd in de vaste overtuiging dat ik m’n pensioen niet zou halen. En zie, nu loop ik tegen de tachtig. „Zwaarmoedig heeft zulke pech me niet gemaakt. Integendeel. Ik ben altijd opgewekt geweest. Ik voel me een bevoorrecht persoon. Het geluk is me altijd komen aanwaaien. Ja, dat is het: geluk, heel prettig – als je bij je geboorte een flinke dosis intelligentie en een paar talenten meekrijgt. Een intensieve geest, een groot probleemoplossend vermogen – het is niet iets om over op te scheppen, ik heb het gratis gekregen. „Als kind begreep ik niet waarom andere kinderen in de klas iets niet begrepen. Zoiets maakte me weleens ongeduldig. Ook op latere leeftijd liep ik daar wel tegenaan. Dan werd mij verweten dat ik drammerig was, en arrogant. Maar écht, het is moeilijk te snappen dat iemand iets niet snapt wat jij zelf volstrekt begrijpelijk vindt. „Neem muzikaliteit. Geef mij een instrument in handen en ik kan erop spelen. Als kind zat ik anderhalf jaar op een volksmuziekschool en daarna op vioolles. Ik deed alsof ik noten las, maar het boeide me niet. Ik speelde op gevoel en gehoor. De viooljuf kwam erachter. Ze vond dat ik haar belazerd had. Toen ben ik van de les afgetrapt. „Voor mijn oudere broer  hadden we een piano. Dat was niet echt mijn instrument. Ik ben een blazer: op riet, zoals klarinet, en het liefst op koper: cornet, tuba, trompet, althoorn, alle saxofoons, van bas tot en met sopraan. „Op latere leeftijd ben ik toch maar begonnen me het notenschrift eigen te maken. Ik ging zelf arrangementen schrijven toen ik leider van een jazzband werd. Mijn broer had een orkest, waarin ik speelde. We musiceerden ook samen, en in allerlei andere combinaties.  „Ik was zo’n beetje het muzikale geweten van ons tweeën. Mijn broer vond iets al gauw goed genoeg. Ik heb de lat altijd hoog gelegd. Ik was degene die aandrong op oefenen, oefenen, en nog eens repeteren. Soms werd ik erom vervloekt, maar het uiteindelijke resultaat telde! „De laatste jaren kreeg alzheimer vat op mijn broer. Zijn herinneringen op de korte termijn vervaagden, alledaagse handelingen gingen steeds moeilijker. Elke vrijdagmiddag ging ik naar hem toe. Tot het einde is het ons gelukt samen muziek te maken en een spelletje te spelen.  „Het is wel bijzonder dat we juist vandaag de afspraak hadden voor deze reeks ‘Dit ben ik’-verhalen. Gisteren is mijn broer overleden. ‘Dit waren wij’… – ik zal hem enorm missen.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/18/fred-horn-78-bedacht-meer-dan-driehonderd-bordspelletjes-a4162382</guid>
      <pubDate>Tue, 18 Apr 2023 05:37:59 +00:00</pubDate>
    </item>
    <item>
      <title><![CDATA[Marc Rietveld (60) was succesvol en had veel kennissen en vrienden. Toch bleef hij eenzaam]]></title>
      <description><![CDATA[<p>„Deze maand is mijn sabbatical begonnen. Ik ben in principe tot augustus vrij. Vrij om na te denken over wat het verlies van mijn broer voor mij betekent. Tijd om na te denken over rouw, verlies en loslaten. En er zijn ook dingen in mijn werk waar ik graag wat langer op wil reflecteren. Ik heb nog een jaar of zeven te gaan. Wat wil ik daarmee? Ik heb een bijzondere baan waarin ik mij aan mensen verbind. En dat is tegelijkertijd mijn grootste valkuil, want ik vind het moeilijk om mensen los te laten. Zaken af te ronden. Hoe ga ik dat vormgeven? Marc Rietveld (60) is geestelijk verzorger. Rouw en verlies zijn onderdeel van zijn werk. Na de zelfdoding van zijn broer heeft hij tijd nodig om te onderzoeken hoe hij zelf met die thema’s omgaat. „Mijn broer is in de coronatijd uit het leven gestapt. Het was een ingewikkelde man, maar wel heel succesvol en trouw aan zijn klanten. Hij verdiende veel geld. Was intelligent. Had huizen. Meerdere vrouwen. Vloog van hot naar her. Tijdens corona raakte hij in paniek. Zijn bedrijf begon in te storten en hij kon niet meer vluchten om op adem te komen; door corona was hij letterlijk aan één huis gebonden. Toen ging het niet meer. „Ik had niet zoveel contact met mijn broer. Ons contact gaf altijd gedoe. Van jongs af aan al. Ik ben zelfs eens van huis weggelopen vanwege zijn gepest. Maar ik herken zijn gedrag. Ik heb vroeger ook zo’n soort leven geleid. Je houdt jezelf staande en bent succesvol, maar je kunt niet écht excelleren, want je ben niet écht. Je speelt een rol, en staat niet in contact met jezelf. Eigenlijk heel eenzaam. Ik werkte in die tijd in de IT, was politiek actief en overspelig. Vriendinnen zorgden voor een eiland om even te kunnen ontsnappen. Een zelfgecreëerd paradijs om die eenzaamheid niet te voelen. „Mijn broer en ik zijn opgegroeid in een klassiek gereformeerd middenklassegezin dat later is overgestapt naar de Gereformeerde Bond. We waren met vier kinderen, mijn broer was nummer twee en de oogappel van mijn vader. Ik ben de derde en, zoals veel nummer-drie’s, de verbinder. Mijn vader was loyaal aan het klassiek gereformeerde denken en maakte veel ruzie over het geloof. Mijn moeder was politiek actief voor de toenmalige protestants-christelijke Reformatorische Politieke Federatie. Een selfmade woman die vanaf haar elfde voor haar broertjes en zusjes moest zorgen. Mijn ouders hadden een ingewikkeld huwelijk. Mijn vader keek naar haar op en zij keek op hem neer. „Ons gezin was een beetje kapot” „Mijn moeder was een rationele vrouw. Hard werken en ervoor gaan. Want zo had zij het zelf ook gered. Gevoelens werden niet besproken. Daar was geen ruimte voor. En dat kon ze ook helemaal niet. Ze heeft als kind volwassen moeten worden. En nooit de puberteit doorleefd. Ons gezin was daarom een beetje kapot, zo ontdekte ik toen ik mij na mijn scheiding ging verdiepen in mijn achtergrond en opvoeding. Ieder kind in ons gezin was eenzaam. Ik ook. Die eenzaamheid was vanzelfsprekend. Ons gezin is daardoor uit elkaar gevallen. Mijn broer, en ook mijn zus, zijn bijvoorbeeld niet eens naar de begrafenis van onze vader gegaan. Alleen mijn jongste broer en ik hebben altijd met iedereen contact gehouden. „Mijn scheiding voelde als falen, maar maakte ook duidelijk dat er echt iets niet aan mij klopte. Ik was een hufter. En moest leren accepteren dat ik een hufter kon zijn. Mijn overlevingsstrategie was heel effectief geweest. Ik was maatschappelijk succesvol en had veel kennissen en vrienden, maar die strategie had niets aan mijn eenzaamheid gedaan. Daarom ben ik allerlei therapieën en opleidingen gaan doen om in verbinding te komen met mijzelf en de mensen om mij heen. En niet langer eenzaam te zijn.  „Al die trainingen brachten mij ook terug bij mijn oude studie, theologie. Ik deed een opleiding tot counselor, maar dat werk wordt door de verzekering niet vergoed. Licht opportunistisch ben ik dankzij mijn bul een opleiding gaan doen tot voorganger. Daar werden dingen wakker geroepen uit het christelijke gedachtegoed die mij vroeger ook al aanspraken. En zo ben ik het vak ingerold. Via mijn netwerken vond ik een baan als geestelijk verzorger in een revalidatiecentrum. In het begin combineerde ik dat met mijn IT-bedrijf, maar op een gegeven moment heb ik de knoop doorgehakt en ben ik op het nieuwe pad verdergegaan. Ik werk nu als geestelijk verzorger in het Universitair Medisch Centrum Utrecht, voor particulieren en ook in het Stadshospice in dezelfde stad. De mooie gesprekken die ik met mensen heb, raken mij. Aandacht hebben voor de absurditeit van het bestaan dat volstrekt onrechtvaardig kan zijn en dan toch verbonden kunnen zijn, is heel bijzonder. „Met mijn broer heb ik dat soort gesprekken niet kunnen voeren. Daar voel ik mij schuldig over. Ik heb hem in de steek gelaten. En ik ben ook boos. Want hij wist dondersgoed dat, als hij mij zou bellen, ik acuut in de auto was gesprongen. Tegelijkertijd verwarren die gevoelens mij. Ik mis hem bijvoorbeeld niet, want wij maakten al lang geen deel meer uit van elkaars actieve leven. Al was hij wel op mijn tweede bruiloft, en kwam hij ook op kraamvisite na de geboorte van mijn derde dochter. Ik wil niet dat hij uit mijn leven verdwijnt. Ook al heeft hij die keuze zelf wel gemaakt. Een kennis van mij die ook een broer had die een einde aan zijn leven heeft gemaakt, heeft een liber amicorum gemaakt met een dag uit het leven van zijn familie. Dat vond ik heel mooi. Misschien ga ik zoiets de komende maanden ook doen.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/13/ieder-kind-in-ons-gezin-was-eenzaam-a4161980</guid>
      <pubDate>Thu, 13 Apr 2023 05:38:00 +00:00</pubDate>
    </item>
    <item>
      <title><![CDATA[Michiel van den Dorpel (59) kreeg vijf jaar geleden de diagnose alzheimer: ‘Ik ben niet van plan het hardlopen helemaal op te geven’]]></title>
      <description><![CDATA[<p>‘De marathon van Rotterdam volgende week wordt mijn 25ste marathon. Ik zit bij de Rotterdam Running Ambassadors. We zijn een hardloop- slash netwerkclub. Elk jaar gaan we naar het buitenland: Sevilla, Boekarest, Marrakech, Lissabon. Ik heb drie keer de marathon van New York gelopen. Mijn persoonlijk record heb ik gelopen in hoe heet het, vlakbij de grens, Keulen. „Twee jaar geleden heb ik meegedaan aan de marathon van Londen. Het is best lastig om daarin te worden toegelaten. Ze vonden mijn verhaal mooi, de combinatie van alzheimer en marathon. Ik kwam terecht in een Engels team. Mijn vrouw en kinderen zijn meegegaan, het was een fantastische reis. Ik werd helemaal in de watten gelegd. Om de hoek van de finish kreeg ik een massage, heel luxe allemaal. Ik heb 5.000 euro opgehaald voor Alzheimer Nederland. „Met marathons ga ik stoppen, maar ik ben niet van plan het hardlopen helemaal op te geven. Het is een goede dagbesteding, je komt helemaal fris terug. Ik doe in mijn eentje lange duurlopen in het bos. Angst om te verdwalen heb ik niet, want ik loop daar al twintig jaar. Ik blijf op de gebaande paden. „Ik ben opgegroeid in Bussum, als jongste in een gezin van vier kinderen. Het was typisch het Gooi, een groot huis in de wijk Het Spiegel. We waren fanatieke sporters. Hockey en tennis – daar kon je niet onderuit, als je daar woonde.  „Later heb ik mooie jobs gehad, onder meer als general manager, het langst bij een bedrijf dat alles regelt voor expats. We hebben voor het werk bijna vier jaar in Barcelona gewoond. Dat was een prachtige tijd. Ons eerste kind is daar geboren, we hebben drie kinderen. „De eerste signalen heb ik genegeerd. ‘Het zal wel niks zijn’, dacht ik, ‘het valt wel mee.’ Het zijn de mensen om je heen die gaan denken: dit ziet er niet goed uit. Op een dag zat ik met twee mensen in een overleg, mensen van wie ik de leidinggevende was. Ik had toen al een voorzichtige diagnose – mild cognitive impairment. Ik moest iets uitrekenen en pakte mijn telefoon. Maar in plaats van rekenen ging ik iets doen met de toetsen van mijn telefoon. Dan kun je wel door de grond zakken. Ze zeiden niets, maar ik zag dat zij het ook gezien hadden.  „Door de diagnose alzheimer werd alles in een keer duidelijk. Ik kan me die dag nog goed herinneren. Ik had het idee dat het nog wel een tijdje goed zou gaan met die mild cognitive impairment. Ik had nog hoop. De neuroloog zei: ik kan u vertellen dat het gewoon alzheimer is, waarschijnlijk al sinds een jaar. Toen stortte mijn leven in. Ik was helemaal van de leg, ik kon niets meer uitbrengen. Maar ik heb vrij snel gezegd: als dit het dan is, dan ga ik er wat van maken. ‘Angst om te verdwalen heb ik niet, want ik loop al twintig jaar in dat bos’ „Ik wilde altijd al schrijven en daar ben ik meteen mee begonnen. Ik schrijf nog steeds, muziekrecensies en columns. Mijn hele leven al ben ik een enorme muziekliefhebber. Ik heb tweehonderd concerten gezien. Mijn eerste concert waren de Rolling Stones in San Diego, tijdens een tussenjaar in Californië. Mijn vrouw en ik hebben elkaar leren kennen in een musical van het studentencorps in Rotterdam. Ik heb ook interviews gedaan voor een muziekblad. Dat vond ik wel steeds moeilijker worden. Van aantekeningen op een notitieblok kan ik geen verhaal meer maken.  „Druppelsgewijs gaat het minder. Dat is de ziekte. Ik ben me ervan bewust dat bepaalde dingen niet meer kunnen. Maar ondanks het verlies van werk, rijbewijs, inkomsten heb ik een goed en zinvol leven. „Ik doe vrij veel om informatie te geven over de ziekte, omdat ik zie dat mensen het niet goed begrijpen – wat ik weer heel goed begrijp. Alzheimer wordt geassocieerd met oude mensen. Maar je hebt ook een officiële categorie ‘jong-dementie’. Af en toe kan ik woorden niet vinden, maar ik ben vaak heel goed, dan spreek ik vloeiend. Ik doe nog heel veel zelfstandig. Ik haal mijn broodje, ik ga af en toe de Albert Heijn in. Dan ben ik wel wat langzamer dan andere mensen. Ik ga naar de bioscoop, ik ga naar Amsterdam – met een route op papier. Ik zit in een adviesraad van Alzheimer Nederland en ga voor de vergaderingen met de trein naar hoe heet het, Amersfoort.  „Het gaat weleens mis. In een vergadering werd gevraagd of iemand aan een podcast mee zou willen werken. Ze hadden een ervaringsdeskundige nodig. Ik stak enthousiast mijn vinger op. Een paar dagen later reed ik met een chauffeur naar Amsterdam. De dagen ervoor had ik heel erg zitten kauwen op wat ik allemaal zou moeten zeggen. Die dagen kon ik bijna niets anders doen dan dat. Maar toen ik er eenmaal zat, kon ik niets meer uitbrengen. Daar ben ik met mijn mooie praatjes gewoon echt een keer op mijn bek gegaan.  „Dat zet ik dan weer van me af. Het is even heel frustrerend, maar dan kan ik het afsluiten. Het is eigenlijk een opluchting. Ik laat dat achter me. Het kan niet anders. Eigenlijk is dat het proces. Het afsluiten van dingen en hoe je dat doet.  „Natuurlijk baal ik weleens. Maar je wint er niets mee om bang te zijn voor de toekomst. Het heeft geen zin om je elke dag te sappel te maken. Het is zoals het is. Voor mij, voor mijn vrouw, voor onze kinderen. De kinderen zijn uit huis. Ik vind het belangrijk dat ze hun eigen leven hebben. Ik vind het geweldig als ze met mij leuke dingen doen. En ik zie ze graag thuis. Want er komt eerlijk gezegd nog genoeg ellende. Dat gaat gewoon komen. En zoals mijn vrouw en ik af en toe een traantje laten, zullen zij dat ook doen.” Aanmeldingen: ditbenik@nrc.nl</p>]]></description>
      <guid>https://nrc.nl/nieuws/2023/04/04/michiel-van-den-dorpel-59-kreeg-vijf-jaar-geleden-de-diagnose-alzheimer-ik-ben-niet-van-plan-het-hardlopen-helemaal-op-te-geven-a4161249</guid>
      <pubDate>Tue, 4 Apr 2023 05:38:00 +00:00</pubDate>
    </item>
    <item>
      <title><![CDATA[‘Ik heb alle 193 landen van de wereld bezocht’]]></title>
      <description><![CDATA[<p>„Mijn ouders hebben elkaar ontmoet in een kibboets in Israël begin jaren zestig. Dat was toen nog een plek waar je als avontuurlijke jongere heen kon om te helpen het land op te bouwen en ook een leuke tijd te hebben. Ze waren binnen een half jaar getrouwd. Als huwelijksreis gingen ze liftend naar India. Boris Kester (58) is avonturier en purser. Hij stelde zichzelf een doel: elk land bezoeken. Dat lukte in 2017.  „Reizen was toen heel anders dan nu. Je had geen creditcard, geen smartphone, geen Lonely Planet, geen taalgidsje, geen bucketlist met ‘must-sees’. Ze hadden geen flauw idee in wat voor landen ze terecht zouden komen. Hun reis duurde een halfjaar, ze hebben niets vervelends meegemaakt. Ze stonden positief tegenover het verkennen van de wereld. Zij hebben het reisvirus op mij overgebracht. „Mijn zus en ik reisden als kind al veel met mijn ouders. De regel was dat we minstens zoveel landen gezien moesten hebben als onze leeftijd. Dat haalden we makkelijk. Ik hield nieuwe landen die ik bezocht bij in mijn dagboek en tekende de vlag erbij. Sowieso gingen we elk jaar naar Griekenland om daar te wandelen en te fietsen. We bezochten Cyprus, Turkije, Egypte en andere landen in het Midden-Oosten. Ik was elf toen we naar Zambia gingen. Op safari met een jeep om olifanten en leeuwen te spotten en naar de Victoriawatervallen. Nu lachen tieners erom, toen was het heel bijzonder. „Na de middelbare school werkte ik een paar jaar in de IT. Daarna nam ik een tussenjaar om te reizen. Met een interrailticket door Europa. In Spanje leerde ik Spaans. Dat is me later nog vaak van pas gekomen. Daarnaast werkte ik in Togo, Guinée en Zimbabwe. Na het tussenjaar ging ik politicologie studeren, specialisatie internationale betrekkingen. Na zo’n studie leek me de kans op een baan waarbij je zou kunnen reizen groot. In elk geval zou ik er de wereld beter door leren begrijpen.” „Naast werk en studie was ik blijven reizen, maar ik bleef me bekneld voelen. In de collegebank zag ik in een krant een advertentie voor flight attendants. Het bleek het begin van een reis die mijn hele leven zou duren. Ik was 25. „Na mijn studie maakte ik van het vliegen mijn beroep. Dat bleek toch het best te passen bij mijn rusteloze aard en reisdrang. Na intercontinentale vluchten met weinig slaap en flink tijdsverschil, krijg je als crew een paar dagen vrij om bij te komen. Veel mensen hebben dat echt nodig. Ik maakte in de tijd vaak een extra reis. Ik heb altijd goed tegen ’s nachts werken en tijdverschil gekund. Als je tijdens lange vluchten in het buitenland verblijft, word je als vliegtuigpersoneel in een hotel ondergebracht. Mijn collega’s bleven dan vaak in het hotel. Ik sliep een paar uurtjes en ging naar buiten, het land bekijken. Dan was ik twee dagen weg en had ik totaal zes uur geslapen, maar wel veel gezien. „Sommige reizen waren risicovol. Al leerde ik snel dat gevaar te beperken is als je je hersens gebruikt en luistert naar advies van de lokale bewoners. Het was ook een kwestie van geluk hebben. Of dat afdwingen. Maar alle onheil voorkomen lukt niet. In Togo kreeg ik zware malaria. Ik was 23 en doodziek. De artsen in het ziekenhuis in Lomé zeiden later tegen me dat ze me niet hadden kunnen redden als ik een paar uur later was binnengekomen. In Kirgizië kwam ik een beer tegen, in Iran werd ik vastgehouden op een militaire basis. Ik logeerde in een hotel in Mogadishu dat een paar maanden later verwoest zou worden tijdens een veldslag met terreurgroep Al-Shabaab. Mijn reisgenote en ik overleefden een zwaar auto-ongeluk in Zuid-Afrika.” „In Jemen ontmoette ik Nana, uit Denemarken. We hadden beiden een relatie. We hielden afstand, maar de aantrekkingskracht was té sterk. Er was niets tegen bestand. Liefde waarvoor alles moest wijken. Binnen een week was zij bij haar man weg en ik bij mijn vrouw. De eerste twee jaar reisden we op en neer tussen Nederland en Denemarken, en maakten samen reizen. Toen kwam ze bij mij wonen in Leiden. „Even onverwacht als de liefde begon, was die een paar jaar later afgelopen. Op een mooie augustusdag vertrok Nana. Ik was verbijsterd. Ik wist niet wat ik moest doen. Ik was totaal de weg kwijt. Mijn manier om hieruit te komen was reizen. En ik had een nog duidelijker doel nodig. Dat werd: álle landen van de wereld bezoeken. „In juni 2017 stak ik net onder Cullaville voor de laatste keer een grens over naar een land waar ik nog niet eerder was. Ierland had ik voor het laatst bewaard. Ik was niet alleen. Er waren allemaal vrienden en familie om dat moment samen met mij te vieren. Ik had alle 193 landen van de wereld bezocht. Echt? Allemaal? Die vraag zou nog vaak aan me gesteld worden. Ja hoor, echt allemaal! ’s Avonds vierden we een feestje in een pub in Dublin.  „Je zou er een boek over kunnen schrijven, werd toen gezegd in die pub in Ierland. Ik vond dat een goed idee. Het duurde tot begin 2020 voor ik aan het boek over mijn reizen, De lange weg naar Cullaville, zou beginnen. De coronapandemie hielp me de rust te vinden. Inmiddels ben ik bezig met een tweede boek. „Natuurlijk denk ik ook na over het de milieubelasting van vliegen. Dat probleem wordt steeds urgenter. Ik hoop dat de oplossing komt uit bijvoorbeeld duurzamere brandstof. Zelf leef ik zo bewust mogelijk, ik ben vegetariër, heb geen auto, zonnepanelen op het dak. Reizen heeft mijn blik verruimd. Ik geloof er heilig in dat contact met anderen het begrip voor elkaar bevordert. Ik vind niet snel iets vreemd.”</p>]]></description>
      <guid>https://nrc.nl/nieuws/2023/03/28/ik-heb-alle-193-landen-van-de-wereld-bezocht-a4160672</guid>
      <pubDate>Tue, 28 Mar 2023 05:38:00 +00:00</pubDate>
    </item>
    <item>
      <title><![CDATA[‘Ik vind het belangrijk dat rechters niet vooral witte vrouwen of mannen zijn’]]></title>
      <description><![CDATA[<p>„Ik vind het belangrijk dat rechters niet vooral witte vrouwen of mannen zijn. Dat is beter voor de rechtspraak. Want natuurlijk proberen we zo objectief en onafhankelijk mogelijk een oordeel te vellen, maar in zo’n oordeel neem je altijd jezelf mee. Je achtergrond. Je ervaringen. Je opvoeding. Dan is het in mijn ogen van belang dat de mensen die dat oordeel vellen niet enorm op elkaar lijken.” Anjani Pherai (51) klom op van mavoklant tot rechter-plaatsvervanger. Ze vindt dat niet alle rechters op elkaar mogen lijken. „Ik kom eigenlijk uit het humanresources-management en ben pas later rechten gaan studeren. Ik werk bij de Raad voor de Rechtspraak. Daar houd ik mij bezig met arbeidsvoorwaarden- en rechtspositiebeleid, en sinds een paar jaar ook met inclusie. Door het directe contact met rechters begon het bij mij te kriebelen. Ik wilde dat ook! Omdat ik het heel erg leuk werk vind, maar ook omdat ik het belangrijk vind dat ook een Nederlands-Surinaamse vrouw recht spreekt. Dus ik ben gaan zoeken naar een plek als rechter-plaatsvervanger. „Die zoektocht was niet makkelijk. De rechtspraak is een ingewikkelde en hiërarchische sector. En dat heeft alles te maken met de geschiedenis. Van oudsher was een rechter iemand van adel. Bedenk dat het nog maar vijftig jaar geleden is dat de bode achteruitlopend de rechtszaal moest verlaten omdat de rechter zijn rug niet mocht zien! En dan kun je zeggen: dat is heel lang geleden. Maar zo werkt het niet met cultuur. Cultuur verankert zich onbewust in dingen en is heel moeilijk te veranderen. Zo wordt er bijvoorbeeld meer waarde gehecht aan de mening van een rechter dan aan die van een juridisch adviseur. Ook al hebben beiden rechten gestudeerd. En vindt iedereen inclusie belangrijk, maar komt het toch heel moeizaam van de grond. Niet alleen in de rechtspraak, maar in alle sectoren in de samenleving. „Dat komt volgens mij omdat al die culturele verankeringen in ons reptielenbrein zitten. Die onbewuste gewoontes en gebruiken zitten bij iedereen ingebakken. Geen groep uitgezonderd. We zijn als holbewoners geprogrammeerd om niet verder te kijken dan onze eigen groep. Ik vind dat we ons daartegen moeten verzetten. En ons brein moeten deprogrammeren. Want als er geen diversiteit is, straal je uit dat de ene groep meer waard is dan de andere groep. En dat vind ik onaanvaardbaar. Dat druist in tegen mijn rechtvaardigheidsgevoel. Dat heb ik van mijn vader. Hij kan ook niet tegen onrecht. En vindt ook dat je alles moet doen wat in je vermogen ligt om de wereld een beetje mooier te maken. „Mijn vader is tot zijn pensioen docent Nederlands geweest. En toen we nog in Suriname woonden, een tijdje onderwijsinspecteur in de binnenlanden. Mijn moeder werkte in een sigarettenfabriek. Zelfs nog toen de eerste kinderen waren geboren. Heel modern voor die tijd. Ik ben de middelste van vijf. We woonden in een huisje met een erf in Livorno, een deelgemeente van Paramaribo. Op mijn derde, vlak voor Suriname onafhankelijk werd, zijn we met het hele gezin naar Nederland verhuisd omdat mijn vader bang was voor onlusten en rellen. Hij had dat zien gebeuren na de onafhankelijkheid in buurland Brits-Guyana. „We werden door de Nederlandse overheid opgevangen in een vakantiepark in het Noord-Brabantse Klundert. En toen mijn vader werk vond op en school in Rotterdam verhuisden wij naar Giessenburg; een zwaar christelijk dorp waar Zwarte Piet tot onze komst de enige gekleurde persoon was die men kende. Toch verliep de integratie heel soepel. Pas een paar jaar later, we woonden inmiddels in Almelo, kreeg ik te maken met pesterijen. Ik werd op de basisschool voor indiaan uitgescholden. Over die typering was ik nog het meest verbolgen; ik ben helemaal geen indiaan. Ik ben een hindoestaans-Surinaamse. Mijn vader heeft meteen korte metten gemaakt met dat gedoe. Er kwam een klassengesprek en daarna was het over.” „In Nederland werd mijn moeder ziek en daarom werd ik snel zelfredzaam en volwassen. Ik voelde mij verantwoordelijk voor mijn jongere zus en broer, en nam een deel van de zorg voor hen op mij. Ik was in die tijd een verlegen meisje. Maar als we een klassengesprek hadden, wilde ik meepraten. Ik ben dol op inhoudelijke discussies. Als puber koos ik immer voor veiligheid. Dus ik ging niet naar de havo, maar naar de mavo. Dat is voor mij heel goed geweest, want ik kwam in een heel leuke club vriendinnen terecht. En daar voelde ik me veilig. „Ik ben gaan stapelen en voltooide zonder veel moeite het vwo. Mijn vader wilde dat ik daarna rechten zou gaan studeren. Maar dat leek mij ongelofelijk saai. Ik wilde iets met mensen gaan doen, en zo werd het humanresources-management. Ik had indertijd geen idee dat recht ook heel veel met mensen van doen had. In mijn hr-opleiding zat veel arbeidsrecht en dat vond ik geweldig leuk. Na twee jaar werken ben ik daarom naast mijn baan alsnog rechten gaan studeren.  „Inmiddels ben ik al bijna twee jaar rechter-plaatsvervanger. Natuurlijk ambieerde ik het om rechter te worden. Ik heb ook geprobeerd om toegelaten te worden tot de opleiding. Tweemaal zelfs. Maar helaas is het niet gelukt. Ik kwam door de analytische testen, maar niet door de lokale selectiegesprekken. Ik paste niet in het plaatje. Ik was in tranen. En heb mijn ambitie voorlopig even in de koelkast gezet. Ik heb een goede en leuke baan bij de Raad en ben daarnaast rechter-plaatsvervanger. En als ik kijk naar waar ik vandaan kom, mijn oma heeft niet eens haar lagere school mogen afmaken, is het allemaal niet zo zwart-wit. Ik heb geleerd om te zien wat er wél is, in plaats van niet.”</p>]]></description>
      <guid>https://nrc.nl/nieuws/2023/03/22/ik-vind-het-belangrijk-dat-rechters-niet-vooral-witte-vrouwen-of-mannen-zijn-a4160145</guid>
      <pubDate>Wed, 22 Mar 2023 05:38:01 +00:00</pubDate>
    </item>
    <item>
      <title><![CDATA[Ooit was hij monnik en diepgelovig: ‘Mijn intens beleefde godsbesef is compleet in rook opgegaan’]]></title>
      <description><![CDATA[<p>„Je hebt twee manieren van leven. Je kunt een religieus mens zijn, die gelooft in een god, een schepper, of wat dan ook. Of je doorziet dat die weg doodloopt, en dat je zelf volledig verantwoordelijk bent om wat van het leven te maken. Aad van Zelst (90) was ooit monnik en diepgelovig. Nu zegt hij: ‘God bestaat niet.’ „Ik ben van die ene weg op de andere terechtgekomen. Mijn intens beleefde godsbesef is compleet in rook opgegaan. Ik heb dat ingeruild voor een diepe verbondenheid met mijn naasten, met deze wereld en de kosmos om ons heen. „Ik kom uit een groot katholiek gezin in Heiloo. Mijn vader was kleermaker. Als kinderen mochten we wel doorleren, maar het kwam m’n vader beter uit wanneer we een vak leerden, om kostgeld te verdienen. „De hoofdonderwijzer en de pastoor zeiden: Aad is slim, die kan naar het lyceum. Dat mocht, maar ik was niet al te ijverig en ik had vaak last van hoofdpijn. Dus al gauw werd het ambachtsschool, waar ik ben opgeleid als elektricien. „Na een paar jaar werken begon het te knagen. Ik zag mezelf niet m’n hele leven lang stroomdraden trekken. Ik las veel: de Belijdenissen van kerkvader Augustinus, boeken van de Amerikaanse monnik en schrijver Thomas Merton. Het geloof begon sterker aan mij te trekken. Eind 1954 maakte ik de nachtmis mee in de Benedictijner Abdij van Egmond. Ik was verkocht. Kort daarna ben ik daar als monnik ingetreden.  „Een jaar of tien heb ik het leven in het klooster prachtig gevonden. Gelukkiger kon een mens volgens mij toen niet zijn: de stilte, het samen bidden, de liturgie, de bijbelstudie. Ik was ook een ondernemende monnik. Ik heb in Egmond met een medebroeder een kaarsenfabriek opgezet, waaraan de abdij een hoop geld heeft verdiend. „Als kloosterling krijg je ingeprent dat je een bevoorrecht mens bent. Je leeft immers dichter bij God dan gewone stervelingen. Je staat, bij wijze van spreken, al met één been in de hemel. „Maar daar betaal je wel een prijs voor. Als ‘kind van God’ word je geacht een kinderlijke houding aan te nemen. De abt fungeert als de strenge vader van de kloostergemeenschap. Hem heb je in alles te gehoorzamen. „Dat kind-zijn, als een volwassen man, ging me opbreken. Ik wilde zelf vader worden. Ik begon in te zien dat we, met vijftig mannen achter de muren van een klooster, een spel speelden – alsof we nog in de Middeleeuwen leefden. Intussen werden buiten de eerste astronauten de ruimte ingeschoten.” „Na een worsteling van ongeveer een jaar ben ik in 1966 uitgetreden. De abt toonde zich diep teleurgesteld. Hij zei bij het afscheid: ‘Als je maar niet denkt dat je daarbuiten God kunt ontlopen!’ „De laatste jaren in het klooster had ik de weldadige werking van yoga en meditatie ontdekt. Nu al sinds een jaar of zestig begint mijn dag om half zeven ’s ochtends met een half uur rekken, strekken en mediteren. Ik heb dat echt nodig, om m’n eigen lichaam te voelen en me bewust te zijn van mijn plek en rol op deze wereld. „Je zou het een vorm van bidden kunnen noemen, maar dit is veel gezonder voor je lijf. Ik leef nu in de volle overtuiging dat je echt zélf aan de bak moet om wat van het leven te maken. Een Lieve Heer of Heilige Geest zal je daarbij echt niet helpen. „Buiten het klooster ben ik niet meteen van m’n geloof gevallen. Dat ging vrij geleidelijk. Er is niet één moment geweest waarop ik plotseling dacht en zei: God bestaat niet. „Door het nest waaruit ik kwam, en mijn jaren in het klooster, zat er ook wel iets pastoraals in mij. Ik heb werk gezocht waarin ik iets voor m’n medemens kon betekenen. Via-via ben ik terechtgekomen bij de Pompekliniek in Nijmegen, waar ik ben opgeleid als therapeut, om te werken met gedetineerden. Door werk en studie heb ik mezelf verder ontwikkeld tot sociaal-psychiatrisch maatschappelijk werker. Ik vond een baan bij de Reclassering in Den Bosch. Ik heb er meegewerkt aan de ontwikkeling van wat nu taakstraf heet. „In Den Bosch heb ik mijn vrouw Hans leren kennen. In 1968 zijn wij getrouwd. Een jaar later kregen wij onze dochter, Annemarie. „Met Hans deel ik een diepe liefde voor beeldende kunst. Kunstenaars hebben dezelfde functie in de samenleving als vroeger kluizenaars, pastors en profeten. Ze komen op verrassende ideeën, ze nemen je mee in een realiteit die je eerder zelf niet waarnam. Zij leren ons hoe je je leven op een hoger plan kunt brengen. Je kunt je dagen wel slijten met boodschappen doen en daarna een borreltje drinken; daar is op zichzelf niks mis mee. Maar er valt zoveel meer te genieten als je leert kijken naar wat je eerst niet zag. „Hans en ik zijn bevriend geraakt met twee Bossche kunstenaars, Leon Adriaans en Jacques van der Heyden. In onze woonkamer hangt een fascinerend werk van Van der Heyden: een gouden paneeltje dat voor een zwarte achtergrond zweeft. Meer dan dat lijkt het niet. „Nu vertel ik je erbij dat de vorm van dat paneeltje een detail is uit Gezicht op Delft van Johannes Vermeer. Dat paneeltje staat voor de schoonheid van de wereld om ons heen. En die zwarte achtergrond, dat is het enorme zwarte gat, waaruit wij mensen voortkomen en waarin we ook weer zullen verdwijnen. Althans, dat is mijn interpretatie, en zo mag iedereen daaraan z’n eigen dimensie geven. „Ik ben nu negentig jaar op deze wereld, en ik ben nog volop actief. Elke dag mag op zichzelf een kunstwerk zijn. Hans en ik hebben ook nog een droom voor de toekomst, of sterker: een ambitie. Het atelier van Jacques van der Heyden, die in 2012 overleed, is nog steeds intact, in een leegstaand klooster dat gerestaureerd moet worden. Wij zetten ons ervoor in dat dit atelier behouden blijft voor een nieuwe generatie kunstenaars en kunstliefhebbers. „Liefde voor kunst kun je doorgeven aan toekomstige generaties. Dit is onze manier om daaraan een steentje bij te dragen.”</p>]]></description>
      <guid>https://nrc.nl/nieuws/2023/03/14/mijn-geloof-in-god-is-in-rook-opgegaan-a4159366</guid>
      <pubDate>Tue, 14 Mar 2023 05:38:01 +00:00</pubDate>
    </item>
    <item>
      <title><![CDATA[‘Als mijn bazen niet zo streng waren geweest had ik het vak niet zo goed geleerd’]]></title>
      <description><![CDATA[<p>„Het kappersvak heb ik geleerd in Turkije. Als kind al werkte ik in het weekend en in de vakantie bij een kapper. Zo ging dat in ons land. Mijn moeder bracht me er gewoon naar toe samen met andere meisjes. Jongens werkten ook, in een garage of een houtwerkplaats. We kregen betaald, maar niet veel.  Semra Kilinc (38) groeide  op in het oosten van Turkije.  Ze heeft samen met haar oudere zus een kapsalon in Utrecht. „In het begin was ik boos op mijn moeder en vond ik het niks. De bazen waren heel streng, je moest continu opletten, leren. Als ik even afgeleid was, kreeg ik een schop tegen mijn voet. Maar het werk was leuk. Mensen helpen, haren wassen, koffie en thee brengen: daar krijg je zelfvertrouwen van. In de ochtend waren we met zijn allen aan het schoonmaken met muziek aan. Tot de baas kwam. Dan was iedereen gelijk stil. „Achteraf ben ik mijn moeder dankbaar. Als je iets van kinds af aan leert, dan leer je het wel goed. Ik heb nu ook stagiairs, maar die zitten constant op hun telefoon. Als mijn bazen niet zo streng waren geweest, had ik het vak niet zo goed geleerd. „Wij komen uit het oosten van Turkije. Elazig is mijn stad, daar ben ik geboren. De aardbevingen vorige maand waren niet ver van Elazig. De schokken waren voelbaar en er is schade aan gebouwen, maar er is niet veel ingestort. In de stad zijn twee doden gevallen. Geen familie van mij. Maar familie of niet – alle mensen in Turkije zijn nu mijn familie. Het is zó erg.    „We zijn thuis altijd met zijn drieën geweest: mijn moeder, mijn oudere zus Esra en ik. Mijn vader is overleden aan kanker toen ik drie was, hij was 32 jaar.  „Mijn moeder had geen eigen huis, maar kreeg gelukkig wel het salaris van mijn vader doorbetaald. Tantes en een oom in Duitsland stuurden haar regelmatig geld. Dan deed mijn moeder grote aankopen, dan kocht zij kleren voor ons.  „In 2001 zijn we naar Nederland verhuisd, waar we verre familie hadden. Het eerste jaar was heel vreemd. Je hebt iedereen die je kent  achtergelaten, alles is nieuw, je spreekt de taal niet. Ik was zeventien en moest naar school, maar ik ben in het weekend ook meteen gaan werken in een kleine kapperszaak in Utrecht. Op school koos ik voor kinderopvang. Daar ben ik na een jaar mee gestopt, ik vond kapper toch leuker. Het tweede jaar in Nederland ben ik fulltime gaan werken in een andere kapsalon. De taal heb ik geleerd in de praktijk.  „De kapper waar ik in Nederland begon vond mij heel goed. Ik kon nog niet de moeilijke dingen zoals highlights, maar wel knippen, föhnen en wenkbrauwen epileren. Ik heb bij vier kappers gewerkt en ben toen voor mezelf begonnen. Via via vond ik een klein pand in een achterafstraatje, er pasten drie stoelen in. Voor de inrichting had ik 15.000 euro nodig, dat had ik niet. Maar ik had wel goud. Dat heb ik verkocht en zo ben ik de zaak begonnen.  „Voor ik vrij ben, is het negen uur ’s avonds. Maar ik wil mijn zaak niet opgeven” „Het eerste half jaar was een drama. Ik had wel wat klanten, maar die leverden niet genoeg op voor de vaste lasten. We leefden van het salaris van mijn zus. Zij werkte ergens anders als kapper en deed vroeg in de ochtend schoonmaakwerk. „Na anderhalf jaar kwam er een pand vrij in een drukke winkelstraat. Sinds 2012 hebben wij daar onze zaak, Dunya Women. Die liep meteen al beter, maar nog niet zo goed als nu. We hebben zo’n duizend klanten die altijd weer terugkomen.  We doen ook body-ontharing – het lichaam waxen, wenkbrauwen epileren met draad, gezicht ontharen.  „Toen ik mijn zaak begon had ik nog geen diploma – dat mag in Nederland. Maar als je niet erkend bent, mag je geen stagiairs aannemen. Daarom  heb ik toch nog maar de kapperschool gedaan, al heb ik er niet echt iets bijgeleerd. Ik vind het leuk dat mijn stagiairs nu leren van mij. Ook dingen die ze niet op school leren, zoals verf mengen en bepaalde kniptechnieken. Met laagjes ben ik in een kwartiertje klaar. Het is gewoon niet zo moeilijk. Vrouwen willen voor knippen niet heel lang in de stoel zitten. Een kapper moet snel en goed zijn.  „Mijn man heb ik leren kennen op een bruiloft. Hij is vrachtwagenchauffeur, vervoert containers. We hebben twee zoontjes, van zeven en drieënhalf. We wonen in dezelfde straat als mijn zus. Zij en ik komen met één auto naar het werk. In de weekenden zijn we ook samen en gaan we naar een speeltuin, de stad in of naar mijn moeder. „Mijn zus en ik werken allebei fulltime. Het voordeel van een eigen zaak is dat je zelf bepaalt wanneer je komt en gaat, en je hebt geen baas op je nek. Maar je bent verantwoordelijk voor personeel, voorraad, facturen, administratie. Als je twee weken niet genoeg geld binnenkrijgt, ga je stressen. Je moet blijven nadenken, acties houden, foto’s delen op sociale media.  „Naast mijn werk heb ik het huishouden, boodschappen, kinderen moeten naar school, willen afspreken hier, afspreken daar, naar voetbal, naar zwemmen. Voor ik vrij ben, is het negen uur ’s avonds. Maar ik wil mijn zaak niet opgeven. Ik ben nog jong. En ik vind het heel leuk. Met knippen geef je iemand een andere look, een ander gezicht. Ik hoef maar een plaatje te zien, een model, een foto en ik kan precies hetzelfde knippen.  „Ik heb me denk ik goed aangepast in Nederland. Ik heb nieuwe vrienden gemaakt, Nederlandse en Turkse. Ik maak zelfs wel eens stamppot – met vlees of kip in plaats van worst.”</p>]]></description>
      <guid>https://nrc.nl/nieuws/2023/03/07/als-mijn-bazen-niet-zo-streng-waren-geweest-had-ik-het-vak-niet-zo-goed-geleerd-a4158814</guid>
      <pubDate>Tue, 7 Mar 2023 05:38:01 +00:00</pubDate>
    </item>
    <item>
      <title><![CDATA[‘Ik steek mijn kop liever in het zand’]]></title>
      <description><![CDATA[<p>Zangeres en radiomaker Marlous Lazal (61) heeft haast. Ze wil niet weten of ze, zoals haar ouders, dementie zal krijgen. „Mijn vader werd ziek rond zijn 68ste. Wij hadden niet veel contact. Mijn ouders zijn gescheiden toen ik vier was. En ik ben hun enige kind. Het was een hele leuke man, maar we hebben nooit een echte relatie opgebouwd. Op een gegeven moment kreeg ik zelfs geen verjaardagskaart meer, en toen was ik er wel een beetje klaar mee. Tot ik werd gebeld door het Eindhovense ziekenhuis waar hij was opgenomen na een aanrijding, en mij werd gevraagd of ik een koffertje met kleren wilde komen brengen. Noodgedwongen is ons contact toen geïntensiveerd. „Toen ik in zijn huis kwam, lagen overal stapels ongeopende post. De bank wilde zijn huis gaan veilen, zo bleek toen ik brieven ging lezen. Blijkbaar ging het al een tijd niet goed met hem. Toen duidelijk werd dat hij dementie had, ben ik mij om hem gaan bekommeren en heb van alles geregeld. Uiteindelijk kon hij in een verpleeghuis terecht. Ik dacht dat hij al dat gedoe en gehannes met spelletjes in zo’n huis verschrikkelijk zou vinden, want mijn vader, socioloog en ooit voorbestemd als priester, was een echte loner. Maar hij leefde helemaal op. Mensen vonden hem leuk. Hij was daar de getapte man. Dat was voor mij een ontdekking. „Een paar jaar nadat mijn vader overleed, kreeg mijn moeder dementie. Zij was toen halverwege de zeventig. En zij heeft bijna tot het einde toe ontkend dat ze alzheimer had. Ik had in het begin niets door. Ze was heel goed in het maskeren van haar vergeetachtigheid. Toen het mij begon op te vallen dat dingen niet klopten, zag ik het in eerste instantie als een soort van manipulatief gedrag. Dat was ik namelijk van haar gewend. Mijn moeder en ik hadden een heel intieme band. Eigenlijk veel te intiem. Zij zag mij als een vriendin in plaats van als haar kind. Ik weet nog dat ze mij op mijn zesde tijdens een ruzie verontwaardigd toebeet: ‘met jou kun je ook nooit eens een volwassen gesprek voeren’.  „Mijn moeder woonde in een woongroep voor ouderen toen zij ziek werd. Haar buren vonden dat ik moest ingrijpen. Want ze begon te dwalen en deed rare dingen. Bovendien vonden de bejaarde woongroepbewoners het gevaarlijk om naast iemand met alzheimer te wonen. Ze waren bang voor brand en andere enge dingen. Ik snap dat wel. Maar zolang er geen echte crisissituatie ontstaat, kun je bij de hulpdiensten op de stoep staan tot je een ons weegt, maar niemand doet iets.” „Mijn moeder wilde niet verhuizen. Ze weigerde alles. Ik heb haar uiteindelijk samen met een vriend onder valse voorwendselen meegenomen naar een verpleeghuis. Het was alsof we haar ontvoerden. Echt afschuwelijk. Maar ik kon niet anders. Ze vond het onvergeeflijk, ze vond het verpleeghuis verschrikkelijk. Ze kon haar draai niet vinden. Vond dat ze als doctorandus helemaal op de verkeerde plek zat en geen mensen van haar niveau ontmoette. Ze wilde in haar wanhoop koste wat het kost aan haar status vasthouden. Ik begrijp dat wel, want dat was alles wat ze nog had. „Pas na een hele tijd werd ze rustiger. Al werd het toen steeds moeilijker om contact te maken. Ik probeerde van alles. Muziek. Wandelen. Samen naar de konijnen… Van alles. Als iemand nergens meer op reageert, word je wanhopig. Op advies van boeddhistische vrienden probeerde ik dat los te laten. Want had mijn moeder net zo veel behoefte aan contact met mij als ik met haar? Zij adviseerden mij om gewoon naast haar te gaan zitten en helemaal niets te doen. En dan niet een kwartiertje, maar minstens drie kwartier. Oorverdovend saai. Maar op een gegeven moment keek mijn moeder mij aan en pakte mijn hand. Dat was een gigantische gebeurtenis. Heel emotioneel. Ineens waren we weer samen. Mijn moeder heeft nog jaren in dat verpleeghuis gewoond, en overleed op haar 83ste.” „Nu ik de zestig ben gepasseerd, komt de gedachte steeds vaker op dat ik nu aan de beurt ben. Helemaal als ik niet meer weet of ik bijvoorbeeld die ochtend wel of geen pil heb ingenomen. Of als ik niet meer op iemands naam kan komen. Ik krijg dan meteen associaties van mensen die overal briefjes ophangen zodat ze nog weten wat voor dag het is. De schrik slaat mij dan om het hart. Is het al begonnen? Hoelang zal ik nog hebben voor de ziekte toeslaat? „Het lijkt mij verschrikkelijk om geen controle meer te hebben en alle houvast kwijt te raken.  Toch durf ik mij niet te laten onderzoeken. Ik steek liever mijn kop in het zand. En houd mij naïef vast aan populaire kletspraatjes als ‘dat ziektes een generatie kunnen overslaan’. Tegelijkertijd heb ik haast. Wil ik alles nog doen zolang ik dat nog kan. Want in het worst case-scenario zou het op mijn 68ste kunnen beginnen. Dus moet ik niet treuzelen. Niet wachten. Ik heb geen bucketlist, maar er zijn wel verlangens. Wensen. Zo zing ik bijvoorbeeld al jaren in het Spaans, maar wilde ik al heel lang een Nederlandstalige plaat uitbrengen. Ook wilde ik graag een boek schrijven. En het theater weer in. Eind vorig jaar was het boek er. En de plaat. En nu tour ik met een kwartet door het land met ‘Zij van het Noorden’. Dingen die ik graag nog wil en wilde doen voor het niet meer mogelijk zou zijn. En het is gelukt, omdat het onmogelijk was om aan die urgentie te ontsnappen.”</p>]]></description>
      <guid>https://nrc.nl/nieuws/2023/02/28/ik-steek-mijn-kop-liever-in-het-zand-a4158264</guid>
      <pubDate>Tue, 28 Feb 2023 05:38:02 +00:00</pubDate>
    </item>
    <item>
      <title><![CDATA[‘Ik droom van mijn eigen keten van Assani-winkels in Nederland’]]></title>
      <description><![CDATA[<p>Alaa Assani (31) runde een kledingfabriek in Aleppo. Nu heeft hij een kledingzaak aan de West-Kruiskade in Rotterdam. „Mijn hand ophouden is niets voor mij. In Syrië kan dat ook niet. Als je werkt, heb je geld om voor je gezin te zorgen. Werk je niet, dan heb je niks. Alleen als je oud bent of ziek kan je thuisblijven. Toen ik mijn verblijfsvergunning kreeg, wilde ik zo snel mogelijk voor mezelf beginnen. Ik dacht: ik begin klein en word groot. „Ik kom uit Aleppo. Mijn vader was eigenaar van een tapijtfabriek. De meeste tapijten gingen naar Saoedi-Arabië, een klein deel werd verkocht in Syrië. Hij had ook een klein kledingfabriekje. School was niets voor mij, ik ging in de leer bij een kleermaker. Toen ik het vak onder de knie had, kon ik aan het werk in de fabriek. Ik werd daar snel een baasje, ook al was ik pas zestien. Op die leeftijd trouwde ik. Mijn vader vond dat een goed idee. Al snel kon ik me een eigen huis veroorloven. Mijn oudste kind, een meisje, is nu twaalf jaar. De twee jongens zijn acht en zes. „Ik ben altijd geïnteresseerd geweest in kleding. Ik hou van een goed afgewerkte pantalon, perfect op lengte. Een strak gesneden jasje, dat mooi om de schouders valt, vind ik prachtig. Ik vind het geweldig als een man zijn best doet om zich goed te kleden. Bij een vrouw trouwens ook. Als een kledingstuk kapot is, of vermaakt moet worden, vind ik het leuk om te proberen of ik het mooier krijg dan nieuw.” „Toen ons huis en mijn fabriek werden gebombardeerd, ben ik gevlucht. Ik wilde naar Nederland, omdat daar al familie woonde. Een broer woont in Rijswijk, mijn lievelingsneef in Spijkenisse, een oom, tante en zes neven wonen in Capelle, en in Rotterdam wonen nog een aantal familieleden. Mijn vader is omgekomen in de oorlog. Daarna is mijn moeder ook naar Nederland gekomen, zij woont bij mijn broer in Rijswijk. „Ruim zes jaar geleden, kwam ik aan in Nederland. Ik zat drie maanden in een asielzoekerscentrum in Arnhem, daarna kreeg ik een huis in Gendt. Dat ligt vlak bij Arnhem. Mijn vrouw en twee kinderen kwamen. De jongste is in Nederland geboren. Ik heb ervoor gezorgd dat het huis er pico bello uitzag voordat ze er waren. „Mijn vrouw en ik moesten een inburgeringscursus doen. Zij slaagde meteen voor alle examens. Ik had er meer moeite mee. Ik ben toch meer een doener. Ik wil ontzettend graag ondernemen. Yousef, mijn neef uit Spijkenisse, heeft me enorm geholpen. Hij is als een broer voor me. Ik noem hem ook ‘mijn broer’. Hij heeft een Syrische vader en Nederlandse moeder, is hier opgegroeid, kent de wegen, de regels en de bureaucratie. Hij zorgde ervoor dat ik stage kon lopen bij een kleermaker. Hij vond dat ik moest leren hoe Nederlanders met elkaar omgaan. De interactie tussen verkoper en klant is in Nederland anders dan in Syrië. „In Syrië kan een verkoper zijn advies bijna aan de klant opleggen. Bij Nederlanders kan dat ‘dwingend’ overkomen, al zijn er zeker ook klanten die die eerlijkheid kunnen waarderen. Ik heb moeten leren om genuanceerd te adviseren. De klant is koning, in Nederland moet de klant dat ook echt voelen. Ik zeg nu niet meer tegen een klant dat ik iets niet mooi vind. Ik zeg: ‘Het is best mooi, maar als je mij toestaat,  kunnen we er nóg iets mooiers van maken.’” „Met de hulp van Yousef ben ik drie jaar geleden een zaak begonnen in Rotterdam aan de West-Kruiskade. Het was een ongelukkige start, want tegelijkertijd brak de coronapandemie uit. Ik vond dat heel lastig. Maar we hebben doorgepakt en de pandemie uitgezeten. Nu loopt het goed. „We hebben een kledingreparatieafdeling, en we verkopen kleding. Vooral mijn eigen merk pakken voor heren. Die laat ik maken in Turkije. Ik maak ook trouwjurken. De West-Kruiskade is een drukke straat. Dat leek me een goede plek. Dan heb je veel aanloop.  „In de zaak ben ik nooit alleen. Ik heb altijd wel een neefje dat hier wil werken. Mijn Nederlands is nog steeds niet perfect, maar ik red me ermee. Als er een misverstand dreigt, dan bel ik Yousef. Die helpt me dan via de telefoon. „In Rotterdam zijn meer arme mensen dan ik dacht. Als mensen het niet kunnen betalen, dan geef ik korting. Studenten krijgen ook korting. Ik werk samen met ‘Dress for succes’. Als mensen met een uitkering gaan solliciteren maar geen geld hebben voor een pak, dan krijgen ze dat van mij. „De ene persoon gaat beter gekleed dan de ander. Kijk maar op straat, dan zie je grote verschillen. Maar als ze binnenkomen, let ik daar niet op. Ik kijk of ze blij zijn als ze naar buiten gaan. „Ik wil een tweede zaak in Amsterdam. Het liefst wil ik meerdere zaken. Ik droom van een keten van Assani-winkels  in Nederland. Dat wordt druk, maar dat geeft niet. Ik ga eerst een paar jaar moe worden. Dan hoop ik dat het goed loopt en ik veel kan overlaten aan mijn personeel. „Syrië mis ik wel. Tenminste, het Syrië van vroeger, van voor de oorlog. Onze hele familie woonde dicht bij elkaar. We zagen elkaar al als je de deur uit liep. We gingen vaak bij elkaar eten, uit eten, buiten op straat waterpijp roken. Inmiddels wonen er best veel Assani’s in Nederland. Maar als ik bij mijn moeder op bezoek wil moet ik een uur met de auto. Dat is toch heel anders.” 
		Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is</p>]]></description>
      <guid>https://nrc.nl/nieuws/2023/02/21/ik-droom-van-mijn-eigen-keten-van-assani-winkels-in-nederland-a4157667</guid>
      <pubDate>Tue, 21 Feb 2023 05:38:02 +00:00</pubDate>
    </item>
    <item>
      <title><![CDATA[Quinten Montroos is carnavalszanger Gullie: ‘Het begon als grap, met ‘Da’s Munne Naam Nie’’]]></title>
      <description><![CDATA[<p>Quinten Montroos (40) heeft een tweede leven als ‘Gullie’.  Met carnaval trekt hij langs de Brabantse kroegen. „Ik vier al carnaval vanaf dat ik kan lopen – nee langer nog. Als baby werd ik in de buggy gezet, ingepakt in een roodwitgele sjaal en ging ik met mijn ouders bij de optocht kijken, en naar het kinder-Kwèkfestijn. Mijn moeder komt uit Den Bosch en hield er zelf ook erg van. Zij was postsorteerder, later supervisor bij de post,  mijn vader lasser. Mijn vader had iets minder met carnaval. Hij is er later ingerold, was ook geen echte bierdrinker. Ik was op mijn achtste al bierschuim aan het proeven. Lid van een carnavalsvereniging ben ik nooit geweest. Voor mij is carnaval met de maten de stad in, kroeg in kroeg uit, meelopen met de fanfare – alles met een biertje in de hand.   „Een jaar of acht  geleden bedachten een paar vrienden van mij dat er een zwarte volkszanger moest komen. Ze vroegen of ik dat zou willen zijn. Ik zei: waarom niet. Ik hou wel van aandacht, op een podium staan is voor mij echt heerlijk. En ik heb altijd redelijk kunnen zingen. Met buurtvrienden speelde ik  nummers van Nirvana, The Smashing Pumpkins, Pearl Jam – rockbands uit de jaren tachtig en negentig. Zij speelden gitaar, ik zong. „Mijn artiestennaam werd Gullie. Als je dreads hebt in Den Bosch is het op straat al gauw ‘hé Ruud Gullit!’. Daar lijk je dan op voor mensen die niet veel dreads zien.  Ach, ik snap het wel. Ik lijk ook echt wel een beetje op de klassieke Ruud Gullit, uit de tijd van het WK 88. En dat kun je ook uitbuiten. We hebben er een roze oversized pak bij bedacht en zijn gaan kijken of we voor Gullie met carnaval wat optredens konden fiksen, voor wat geld en een blaadje bier.  „Het beviel meteen heel goed. Ieder jaar brachten we één carnavalsnummer uit – een bestaand nummer dat we ombouwden tot carnavalesk. Mijn eerste liedje, ‘Da’s Munne Naam Nie’, namen we op bij iemand in zijn douche. Dat jaar had ik  misschien vijf optredens, iedere carnavalsdag één, vooral in Bossche kroegen.   Na mijn liedje deed ik nog wat covers, een show van een kwartier. Mijn volgende nummer was ‘Pils’. Daar zat ook een clipje bij met wat shots uit Den Bosch, geschoten in het tropisch zwembad en bij een bekende kapper. Dat deed het weer iets beter, en zo kregen we meer boekingen. Er was een dorpje bij Breda, Terheijden, dat de act vanaf het allereerste begin heel leuk vond.  „Mijn nummer van het jaar erop ging viraal. Door de titel ‘Waar Is Mustafa!?’  kwam het terecht op Dumpert of Flabber. Dat zijn sites met veel haat maar het nummer werd daar wel goed ontvangen. Voor ons had de naam Mustafa sowieso totaal geen negatieve lading. Het idee van het nummer was dat je altijd wel een keer je maat kwijtraakt met carnaval – dan is hij naar de wc of staat hij met iemand te zoenen. Mustafa vonden we lekker klinken, weer eens wat anders dan Peter, Jan of Marleen. Ik kende ook een Afghaanse jongen die zo heette, die hield wel van een biertje en een lolletje. Hoe dan ook werden we zo nog bekender.      „Wat als grap begon werd steeds serieuzer. Ik heb dit jaar twee carnavalsnummers: ‘Bier is bier’ op de melodie van ‘Live is life’ en ‘Ladders Zat’ samen met Lanterfantje. Per carnaval heb ik nu twintig à dertig optredens. Het roze pak, gekocht voor een euro, heeft het drie, vier jaar volgehouden. Op een gegeven moment was het echt aan het vergaan. We hebben het uit elkaar gehaald en twee nieuwe laten maken. Er zijn mensen die het pak namaken en zich verkleden als mij, met pruik en schmink en al. Ik heb daar geen probleem mee. Ik zou het niet doen als ik een witte Nederlander was, maar dat moeten ze zelf weten.”  „Gullie is het carnaval ontgroeid. We brengen ook nummers uit buiten carnaval om en ik heb bijna elke maand een boeking in Brabant of daarbuiten. Afgelopen zomer heb ik voor het eerst opgetreden in Albufeira, waar al die kids naar toe gaan om keihard te zuipen. We zijn fervente snowboarders dus willen ook heel graag de après-ski in.  „We kijken hoe ver we komen. Ik werk nog steeds fulltime als accountmanager bij een bedrijf dat balansen en pipetten maakt. Die baan zeg ik alleen op als héél zeker is dat het met Gullie goed gaat en goed blijft gaan. Ik woon in Amsterdam met mijn vrouw en dochter van drie. Voor een optreden ga ik rond acht uur ’s avonds rijden naar Brabant, om een uurtje of twee ben ik terug. Doordeweeks neem ik geen boekingen aan.  „Ik ben een van de weinige zwarte artiesten in de carnavalsscene. Ook carnavalsvierders zijn overwegend wit – zoals in het zomercarnaval in Rotterdam meer Antillianen meelopen. In het Brabantse carnaval maakt het niet uit welke kleur je bent, als je maar meedoet. Als je gaat lopen zieken moet je opdonderen. Zoals mensen die van boven de rivieren komen om vrouwen lastig te vallen. Dat is niet de bedoeling.  „Zelf carnaval vieren is er voor mij niet meer bij. Eerst heb ik nog de zondag vrijgehouden. Dan ging ik eerst de stad in met de maten, stond ik soms een beetje dronken op het podium. Dat is niet meer te doen. Ik moet goed eten en goed slapen, veel water drinken, bubbelen om mijn stem in vorm te houden. Ik kan wel een biertje drinken maar niet de hele tijd tanken. „Dus ja, nu is het werk. Maar wel gezellig. We hebben een grote carnavalsbus, waarin mensen mee kunnen op Gullie-tour. Ik ben bezig met mensen, met publiek. Optreden is óók carnaval vieren.”</p>]]></description>
      <guid>https://nrc.nl/nieuws/2023/02/14/carnavalszanger-quinten-montroos-ik-lijk-ook-echt-wel-een-beetje-op-ruud-gullit-a4157077</guid>
      <pubDate>Tue, 14 Feb 2023 05:38:02 +00:00</pubDate>
    </item>
  </channel>
</rss>
