<?xml version="1.0" encoding="utf-16"?>
<rss version="2.0">
  <channel>
    <title><![CDATA[Dit ben ik]]></title>
    <link>https://www.nrc.nl/rubriek/dit-ben-ik/</link>
    <description><![CDATA[Dit ben ik]]></description>
    <item>
      <title><![CDATA[‘Ik dacht eerst dat hij een grapje maakte’]]></title>
      <description><![CDATA[<p>‘Als ik vanuit het vliegtuig mijn eiland zie liggen, ben ik verbaasd dat mensen er overleven. Het is een klein eiland in het noorden van Kaapverdië, Sao Vicente. Kale bergen, superdroog. Maar: we hadden de zee. Wat we misten aan groenten, hadden we aan vis. We aten letterlijk elke dag vis. Heel jong leerde je hoe je een vis moet schoonmaken en bereiden. Op speciale momenten aten we kip met frietjes. In zware tijden aten we rijst met ei. Ik was dan zo dankbaar dat we iets te eten hadden, dat ik dat nog steeds heel lekker vind. Katia Monteiro (31)  kende tot haar twintigste alleen Kaapverdië. Toen ging ze met een Nederlander mee op reis. „Ik woonde bij mijn oma en opa van vaderskant en hun zeven kinderen – mijn ooms en tantes. Met drie nichtjes deelde ik een bed. In dat drukke huis was iedereen een vader en moeder voor mij. Mijn ouders woonden er eerst ook, maar het ging niet goed tussen hen. Mijn moeder ging weg toen ik bijna één was en nam mijn oudere zus mee, die een andere vader had. Mijn vader is timmerman en houtbewerker. Toen ik vier was vertrok hij voor werk naar een ander eiland. Daar is hij gebleven.  „Ik was negentien en werkte in een restaurant dicht bij de jachthaven om geld te verdienen voor een studie. Op een dag kwam Joshua naar me toe om mijn nummer te vragen, een Nederlander die met zijn zeilboot de wereld rond reisde. Ik sprak nauwelijks Engels, hij  weinig Portugees. Op onze eerste date nam hij een vriend mee als tolk.  „Joshua vertrok weer, met zijn boot naar Brazilië. Maar een maand of twee later kwam hij zonder boot terug om te werken als villamanager en charterbootkapitein. Ik was mijn baan kwijtgeraakt, hij zocht een hostess. Een jaar lang hebben we samengewerkt op een luxe jacht. Doordat ik de hele dag met toeristen praatte, werd mijn Engels snel beter.  „Uiteindelijk wilde hij weer naar zijn boot in Brazilië en vroeg me met hem mee te gaan. Ik dacht eerst dat hij een grapje maakte. Maar het klonk avontuurlijk en ik was nog nooit buiten Kaapverdië geweest. Ik had er altijd naar verlangd om te kunnen reizen, zoals familieleden die in Nederland, Italië en Portugal wonen en voor vakanties naar Kaapverdië kwamen. Ik vroeg een visum aan voor Brazilië, het was drie maanden geldig. Tegen mijn familie zei ik: over drie maanden ben ik terug. Kaapverdië was mijn thuis, de plaats waar ik  een leven wilde opbouwen.  ‘Na een paar maanden besloot ik: ik ga niet terug’ „Die drie maanden zijn drie jaar geworden. Ik miste Kaapverdië niet en wilde niet terug, ik was zo verwonderd over alle nieuwe dingen. Alles was voor mij een eerste keer. De eerste keer op een roltrap. De eerste keer in McDonald’s. Joshua’s boot lag in de Braziliaanse stad Salvador. De mensen daar leken op mij, ik sprak hun taal. Er is gedeelde geschiedenis: Portugese slavenschepen stopten in Kaapverdië voor ze naar Salvador voeren. Ik was verliefd op álles in Salvador.  „Na drie maanden dachten we: eens kijken wat er om de volgende hoek ligt. Dat was Suriname, waar we in tien dagen naar toe zeilden. Voor het eerst was ik in een land met een andere taal en cultuur. Daarna gingen we naar Guyana, toen werken in de Cariben. De boot moest worden opgeknapt, en ik wilde wat geld hebben voor als ik naar huis zou gaan. Maar na een paar maanden in de Cariben besloot ik: ik ga niet terug. Ik hou van deze man en van deze manier van leven. We zeilden nog twee jaar verder in de Stille Zuidzee en Azië, en voeren daarna via Griekenland naar Nederland. Joshua wilde een bedrijf beginnen, ik wilde studeren: we besloten in Nederland te gaan wonen. Kaapverdië hebben we ook overwogen, maar ik krijg al island fever als ik daar vier weken op vakantie ben. Dan denk ik: ik moet hier weg, het is te klein.  „De grootste uitdaging in Nederland was de taal. Het klonk vreemd, als van een andere planeet. In het begin kreeg ik keelpijn van de g-klank. Na een half jaar taalles wilde ik werken, financieel onafhankelijk zijn, contact hebben met anderen. In Apeldoorn, waar we woonden, ging ik naar een uitzendbureau voor administratief werk. Ik kreeg te horen dat schoonmaakwerk een beter idee was omdat ik de taal niet goed sprak. Dat stelde me teleur, ik weet wat ik kan. Via een vriend vond ik een baan in Amsterdam: facilitymanagement met de mogelijkheid door te groeien naar officemanager. Die baan combineerde ik met een opleiding. Later kochten we een huis in Utrecht en daar werk ik nu als officemanager.  „We hebben een dochter van tweeënhalf, Evi. Ik ben vijf maanden met haar naar Kaapverdië geweest en spreek Creools met haar. Nu ik zelf moeder ben, kan ik beter begrijpen waarom mijn moeder mij heeft achtergelaten. Toen zij besloot weg te gaan bij mijn vader, had ze geen goede relatie met haar ouders. Ze had geen thuis om naar terug te gaan, moest vrienden om een slaapplaats vragen. Ze had ook geen inkomen waarmee ze zowel mij als mijn zus kon voeden. In haar plaats had ik denk ik hetzelfde gedaan. Ik vind het wel moeilijk te begrijpen waarom ze niet vaker langs kwam om de band tussen ons in stand te houden. Inmiddels hebben we meer contact. „In Nederland krijg ik weleens de vraag: hoe leef je over vijf jaar. In Kaapverdië leven mensen van dag tot dag. Je bent blij als je genoeg geld hebt voor lunch en diner. Iedereen is even arm. En vindingrijk, dat valt me elke keer op. Er zijn winkeltjes waar je niet een pakje boter koopt maar twee lepels boter, een beetje bloem, een beetje melk. Dat helpt mensen die te weinig geld hebben. Als je genoeg verdient bouw je een kamer, daar ga je in wonen. Is er weer wat geld, dan bouw je een tweede kamer. Of je verft de muren. Dingen gebeuren in slow motion. Hier gebeurt soms heel veel tegelijk. Dat kan overweldigend zijn. Maar ik ben vooral dankbaar voor wat ik heb.”</p>]]></description>
      <guid>https://nrc.nl/nieuws/2023/10/11/ik-dacht-eerst-dat-hij-een-grapje-maakte-a4176854</guid>
      <pubDate>Wed, 11 Oct 2023 05:38:06 +00:00</pubDate>
    </item>
    <item>
      <title><![CDATA[‘Er zijn zoveel ongeschreven regels in het leven’]]></title>
      <description><![CDATA[<p>„Als je geld hebt en als je theoretisch opgeleid bent, heb je veel meer macht. Dat intrigeert me. Ik zie het overal om me heen. Mensen met weinig geld en een praktische opleiding hebben veel minder invloed op beleidsbeslissingen. Politici praten meer óver hen dan mét hen. Maar hun stem is ook belangrijk. „Ik ben veel met dit soort vragen bezig omdat ik beide werelden ken. Ik ben opgegroeid in Vught, mijn vader was metaalbewerker, mijn moeder huisvrouw. Ik heb twee oudere broers, die zijn zeven en tien jaar ouder. Er was weinig geld. We waren arm. Vooral toen mijn vader zijn baan verloor. Eten kwam van de voedselbank. Er was geen geld voor zwemles of uitjes. Charisma Hehakaya (31) ging als eerste in haar familie studeren. Inmiddels is ze gepromoveerd. „Op vakantie gingen we nooit. Ik ben een keer naar Schagen geweest, dat is de enige vakantie die ik me kan herinneren. Niet dat ik het miste. Ik vond het normaal. Zo gaat dat met kinderen, die vinden normaal wat er is. Pas toen ik ouder werd, zag ik dat het bij vrienden thuis heel anders was. „Op het vwo voelde ik me anders dan klasgenoten. Vught is relatief welvarend, dus het viel best op dat ik uit een gezin kwam met weinig geld. Ik droeg geen merkkleding. Ik sprak geen vlekkeloos Nederlands. Klasgenoten verbeterden m’n fouten. Mijn vader is Moluks, hij sprak Maleis met ons. Mijn vader liep er niet zo netjes bij als de andere vaders, hij heeft tatoeages op zijn armen. Ik vond het vervelend als hij meeging naar een oudergesprek, omdat ik denigrerende opmerkingen kreeg over zijn uiterlijk. „Ik zat op het vwo en koos het profiel natuur en techniek. Nederlands en Engels waren de lastigste vakken. Bij ons thuis waren geen boeken, mijn ouders lazen nooit voor. Er werd ook niet gevraagd hoe het op school was geweest of hoe het met je ging. Van mij hoef je niet te leren hoor, zei mijn vader. Pas later begreep ik dat zíj dat ook van huis uit niet hadden meegekregen.  „Mijn ouders deden ook leuke dingen met ons. Met mijn vader ging ik badmintonnen. Met mijn moeder soms ergens een appeltaartje eten.  „Ik zakte voor mijn eindexamen en vond dat verschrikkelijk. Vooral omdat ik graag het huis uit wilde. Weg uit Vught. Met behulp van een docent kreeg ik een plek op het volwassenonderwijs in Utrecht. Daar kon ik het laatste jaar overdoen zonder dat ik in Vught hoefde te blijven. „Voor een kamer in Utrecht moest ik hospiteren. Drie ouderejaars studentes kozen mij uit tien kandidaten. Ik was de enige middelbare scholier. Ik heb veel van ze geleerd. Praktische dingen, zoals koken. Maar ook hoe het is om thuis te komen en de vraag te krijgen: ‘Hoe was je dag?’ Thuis aten we eigenlijk nooit met z’n allen. In het studentenhuis  wel, en ik leerde dat je een gesprek kunt hebben. En dat er verschillende perspectieven zijn, dat je hierdoor juist van elkaar kunt leren en je gedachten kunt scherpen. „Er zijn zoveel ongeschreven regels in het dagelijks leven. Als je ermee opgroeit, denk je er niet over na. Maar als je ze niet kent, kan je soms minder goed meedoen. Ze gaan over je kleding, hoe je je gedraagt, wat je in een bepaalde situatie doet of zegt, wat je wanneer zegt.  „Ik slaagde voor mijn vwo, al was het voor de vakken Engels en Nederlands nipt. Ik was trots dat het gelukt was, met alle bijbaantjes die ik moest doen om de huur en eten te betalen. Ik koos voor de studie innovatiewetenschappen aan de Vrije Universiteit. Nieuwe studenten moesten toen een taaltoets doen. Ik zakte twee keer. Taal is zo belangrijk. Als wetenschapper moet je je verhaal kunnen overbrengen. En daarvoor moet je de taal goed beheersen, maar je ook kunnen verplaatsen in mensen die de taal niet spreken. „Ik voelde me de eerste jaren een buitenstaander. Mede-studenten discussieerden alsof ze nooit iets anders hadden gedaan. Ze stelden vragen aan de docent, stonden voor de klas hun project toe te lichten. Dat wilde ik ook graag. Ik voelde me niet thuis en had het gevoel dat ik telkens door de mand kon vallen. Ik werkte keihard, maar het lukte me niet het eerste jaar voldoende studiepunten te vergaren om door te mogen. Omdat de studieadviseur mijn achtergrond kende, mocht dat toch.  „Ik vijzelde mijn Nederlands en Engels op met verschillende taaltrainingen. Ik had fijne vrienden en huisgenoten bij wie ik terecht kon. De studie ging steeds beter. Naast mijn master innovatiewetenschappen deed ik een master business administration, en daarna nog één in de klinische epidemiologie, omdat ik onderzoek ook heel leuk bleek te vinden. Inmiddels ben ik gepromoveerd. Mijn ouders waren ook bij de plechtigheid en waren heel trots.  „Als universitair docent op het UMC Utrecht doe ik onderzoek naar de invloed van de omgeving op gezondheid. Burgerparticipatie vind ik belangrijk, vooral voor mensen die minder thuis zijn in de zorg en wetenschap. In coronatijd heb ik het Eerste Generatie Fonds opgericht voor studenten aan de Universiteit Utrecht die als eerste uit het gezin gaan studeren. Ik heb veel financiële stress gehad. Ik zou dat anderen in die situatie willen besparen. Het fonds kan helpen met een laptop of een taaltraining. Of een mentor die hen wegwijs kan maken in het studentenleven. „Mijn ouders zijn uit elkaar. Mijn moeder heeft een mooie sociale huurwoning en kan best goed leven, vooral omdat er best wat toeslagen zijn als je in de bijstand zit. Mijn vader werkt en verdient weinig, maar nét te veel om in aanmerkingen te komen voor een sociale huurwoning. Hij woont daarom op kamers. Hij is daar best gefrustreerd over, en ik begrijp dat helemaal. Sommige dingen zijn welbeschouwd gewoon niet helemaal eerlijk. Hard werken wordt hier niet altijd beloond.”</p>]]></description>
      <guid>https://nrc.nl/nieuws/2023/10/04/er-zijn-zoveel-ongeschreven-regels-in-het-leven-a4176168</guid>
      <pubDate>Wed, 4 Oct 2023 05:38:07 +00:00</pubDate>
    </item>
    <item>
      <title><![CDATA[‘Ik vind het een geschenk om vrouw te zijn’ ]]></title>
      <description><![CDATA[<p>„Ik heb de spirit en de wijsheid van een vierjarige. Ik verwonder mij iedere dag en heb plezier. Dankzij het contact met mijn innerlijke kind ben ik supergelukkig. Ondanks dat ik geen mooie kinderenjaren heb gehad. Zoals iedereen ben ook ik door het leven getekend. Maar in mijn ogen kies je of je wel of niet in een slachtofferrol stapt. Sommige mensen vinden die rol comfortabel. Zij vinden een ander leven eng en  zijn gaan geloven dat een beter leven niet voor hen is weggelegd. Maar ik geloof heel erg in  ‘Life’s what you make it’. Trishanka Smaal zag op een sleutelmoment een show van Oprah Winfrey en had eindelijk een woord voor wie ze was. „Ik ben geboren in Tijgerkreek, een van de zes ressorten van het Surinaamse district Saramacca. We woonden in het bos. Geld was er nauwelijks. Mijn Hindoestaanse moeder is op haar zestiende uitgehuwelijkt aan een vluchteling uit Brits-Guyana. Hij werkte als kapitein op een schip, en daarom vond mijn opa hem een goede partij. Het huwelijk was een ramp. Mijn vader dronk en mishandelde mijn moeder. Toen ik drie was en mijn zusjes twee, heeft hij geprobeerd mijn moeder te vermoorden. Daarna heeft hij zichzelf vergiftigd. Dat werd het begin van een leven in de hel. „Mijn moeder was een jaar of twintig en kon niet voor ons zorgen. Dus wij werden naar internaten gestuurd. Daar kregen we te maken met lijfstraffen en misbruik. Ik was een meisjesachtig jongetje en werd iedere dag seksueel misbruikt door de andere jongens. Niemand die iets deed. Ik werd een stil ventje. Onder de mangoboom fantaseerde ik dat ik op een vliegend tapijt de wereld rondreisde. Ik verzon de mooiste verhalen om die helse tijd te overleven. „Mijn moeder leerde rond mijn tiende mijn bonusvader kennen en hij zorgde ervoor dat mijn zusje en ik naar huis konden. Hij voedde ons en zorgde dat we weer wat vlees op de botten kregen. Maar ook deze man sloeg mijn moeder. En ook hij was verslaafd. En toen zij samen nog twee kinderen kregen, eindigde de liefde voor ons abrupt. Ik hield mijzelf op de been door te fantaseren en te dansen. Daar was ik goed in en kreeg ik veel complimenten voor. Dat dansen was mijn manier om mij vrouw te voelen. Als ik danste, kon ik volledig mijzelf zijn. „Op mijn vijftiende besloot mijn bonusvader naar Nederland te gaan. Hij nam mij en een van mijn zusjes mee. Mijn moeder en de andere kinderen kwamen een paar jaar later. We woonden in de Amsterdamse Bijlmer en ik ging naar school. Ik dacht: ik ken de taal dus ik ga mij wel redden. In Suriname was school mijn veilige haven, maar hier werd ik gepest. En thuis ging het ook niet lekker. Ik zat steeds meer in mijn binnenwereld. Tegen de tijd dat ik examen moest doen, leek het wel of mijn hersenen blokkeerden. Ik ben wonderwel geslaagd en meteen uit huis gegaan. Inmiddels bagatelliseerde ik alles wat er gebeurde. Ik dacht enkel: als ik maar adem. „Ik zocht mijn heil in de kerk. Want ik ben een kind van God. Maar daar werd ik weggestuurd. Er werd gezegd dat ik ziek was. En dat ik moest bidden. Toen mijn oma overleed, werd mijn wereld echt heel donker. Ik wilde uit het leven stappen, maar de deur naar het balkon weigerde open te gaan. Een stem zei mij dat ik de televisie aan moest doen. Dat werd het grootste sleutelmoment in mijn leven. Op televisie was Oprah Winfrey in gesprek met een hindoestaanse jongen die transgender was. Eindelijk kreeg ik een woord voor wie ik ben. Dat het geen ziekte is. En dat je geliefd bent. Aan dat lichtpuntje heb ik mij vastgeklampt. „Het leven had mij iets te leren. Ik ontdekte dat ik alles voor andere mensen deed, maar mijzelf de moeite niet waard vond. En als ik echt de vrouw wilde worden die ik wilde zijn, moest ik mezelf herprogrammeren. En in transitie gaan. Ik heb toen besloten iedere dag met een lach op te staan en dat het mij niet meer kon schelen wat anderen van mij vonden. Van mijn twintigste tot mijn dertigste ben ik helemaal losgeslagen. Ik moest mijn plek in de wereld vinden. Dat ging niet zonder slag of stoot. Ik deed mensen pijn en werd steeds dikker. Eigenlijk was ik nog steeds aan het overleven. „Dankzij de geboorte van mijn neefje en een mislukte sollicitatie ging het roer om. Door mijn neefje leerde ik onvoorwaardelijke liefde kennen. En na de sollicitatie bood mijn manager hulp aan, zodat ik in de toekomst wel leiding zou kunnen geven. Ik mocht een jaar lang allerlei persoonlijke-ontwikkelingstrainingen volgen. Pure therapie! Eindelijk ging ik begrijpen hoe ik in elkaar stak. En hoe ik mijn overlevingskracht op andere manieren kon inzetten. Al die kennis gaf mij vleugels. Ik werd al snel teamleider en blijk heel goed te zijn in verandermanagement. „Het lukte ook om veertig kilo af te vallen. Daardoor kon ik in mei 2020 worden geopereerd. Het voelde alsof ik opnieuw werd geboren. Ik vind het een enorm geschenk om vrouw te zijn. Mijn zusjes vinden mij nu écht een van hen. In mijn werk heb ik het enorm naar mijn zin. Ik vind het fijn om beweging te krijgen in afdelingen die vastzitten. Om mensen die het gevoel hebben afgeschreven te zijn, weer zelfvertrouwen te geven. En ook mijn persoonlijke ontwikkeling gaat door. Ik word inmiddels opgeleid tot sjamanka – een vrouwelijke sjamaan. Mijn echte roeping.”</p>]]></description>
      <guid>https://nrc.nl/nieuws/2023/09/26/ik-vind-het-een-geschenk-om-vrouw-te-zijn-a4175471</guid>
      <pubDate>Tue, 26 Sep 2023 05:38:07 +00:00</pubDate>
    </item>
    <item>
      <title><![CDATA[‘Ik ga graag met oudere mensen om’]]></title>
      <description><![CDATA[<p>‘Écht contact met mensen, zorgzaam zijn – dat heeft altijd in mij gezeten. Ik was een jaar of vijf, toen ik in het ziekenhuis lag. Ik was net geopereerd, aan mijn amandelen, ik lag bij te komen van de narcose. Als eerste hoorde ik een meisje huilen, dat naast me lag. Ik stapte direct uit bed, om haar te troosten.  „Zelf herinner ik me dit niet. Mijn moeder heeft het me verteld. Ik herken het wel van mezelf. Op school ging ik bemiddelen als er ruzie in de klas was. Ik sprak klasgenoten aan als ze bezig waren iemand te pesten. „In de afgelopen vijf, zes jaar heb ik ontdekt dat ik graag met oudere mensen omga. Ik heb natuurlijk ook leeftijdgenoten als vriendinnen en vrienden. Als we iets afspreken, hebben we het leuk met elkaar. Maar ik zie hen niet zo heel vaak. Dat komt doordat ik veel heb gewerkt in de afgelopen anderhalf jaar. Ik had een tussenjaar. Ik werkte soms wel vijftig uur in de week, voor ouderen. Dat heeft mij veel voldoening gegeven. „Toen ik een jaar of veertien was, ging ik al mee met mijn moeder, die toen als gastvrouw in een verzorgingshuis werkte. Zij hielp bewoners bij het eten, zorgde voor een gezellige sfeer, organiseerde groepsactiviteiten. Ik vond het geweldig daaraan mee te doen. „Vanaf mijn zestiende heb ik verschillende baantjes gehad in de ouderenzorg, op allerlei plekken, ook in de linnenkamer. Moest ik de schone was rondbrengen in het tehuis. Dat beviel me niet zo goed. Van collega’s kreeg ik op m’n kop, omdat ik te veel met de bewoners praatte. Op mijn werk hadden ze geen kritiek; ik deed wat ik moest doen. Maar ik kreeg te horen dat ik ‘meer afstand moest houden tot de mensen’. Zoiets hoor je dan van iemand die in de ouderenzorg werkt. Ik kreeg te horen dat ik ‘meer afstand moest houden tot de mensen’. Zoiets hoor je dan van iemand die in de ouderenzorg werkt „Dit jaar heb ik vier dagen in de week meegewerkt aan de verzorging van een blinde man van 95 jaar. Dat liep via de particuliere thuiszorg. Drie uur per dag was ik bij hem, om hem te helpen met eten, medicijnen innemen, alles wat hij nodig had klaarzetten, zodat hij dat op de tast kon vinden.  „Vlak voordat ik op vakantie ging, zei hij: ‘Ik ben zó blij met onze vriendschap!’ Hij was in tranen. Ik ook. Hij overleed toen ik weg was. Dat hij mijn werk beschouwde als een vorm van vriendschap, voelt voor mij echt als zijn afscheidscadeau. „Begin dit jaar heb ik me aangemeld bij een stichting, Vier het Leven, die vrijwilligers in contact brengt met ouderen. Samen ga je dan naar een museum, of naar theater. Met de auto haal ik hen thuis op, en dan hebben we een mooie ervaring met elkaar. Op deze manier kunnen deze ouderen nog uitgaan, om zo te blijven meedoen in de samenleving. „Voor mijzelf brak er een jaar of drie geleden een moeilijke tijd aan. Ik was moe. Ik trok me de problemen van anderen te veel aan. Op zich is het een gift en een gave als je empathisch kunt zijn. Je krijgt een hoop liefde en waardering ervoor terug. Maar tegelijk voelde ik me leeggezogen. Ik kreeg last van mentale problemen.  „Ik heb toen professionele hulp gehad, met allerlei gesprekken. Die hebben mij niets geholpen. Ik ben echt geschrokken van hoe het systeem voor de mentale zorg in elkaar zit. Ik kreeg de vraag: ‘Wat is je probleem?’ Ik gaf antwoord, ik praatte een uur, ik moest vragenlijsten invullen, en daaruit rolde dan precies het probleem dat ik aan het begin al onder woorden had gebracht. „Ik had het idee dat ik in een hokje werd gestopt, zodat ze een standaard-behandeling op me konden loslaten. Ik voelde me niet serieus genomen, niet gezien als wie ik ben. Ik kreeg op m’n kop, omdat ik niet goed zou meewerken aan de behandeling; ik was ‘te eigenwijs’. Zulke voorgekookte zorg is niks voor mij. „Sinds een jaar kan ik zeggen: het gaat weer goed met mij. Ik heb zelf een uitweg kunnen vinden uit problemen waarmee ik worstelde. Ik ben boeken gaan lezen. Psychologie, zelfhulpboeken. Eén daarvan was echt een eyeopener voor me: het deed me inzien dat ik hoogsensitief ben. Ik kende dat hele woord niet. Ik had daarover nooit eerder iets gehoord of gelezen. „Door dit inzicht ben ik in contact gekomen met iemand die hoogsensitieve mensen coacht. In gesprekken met haar voelde ik me wél gehoord en begrepen, en geaccepteerd zoals ik ben. Dat was een grote opluchting. Ik werd niet behandeld als een patiënt, ik mocht mezelf zijn. „Ik besef nu dat mijn emotionele en sociale antennes scherp afgesteld staan. Gevoelens van anderen kunnen hard bij mij binnenkomen. Ik voel ook al gauw of er spanningen zijn tussen mensen. Daarmee moet ik leren omgaan. Ik kan niet voortdurend bezig zijn met signalen die ik van verschillende kanten opvang.  „Nu ik weer stevig in mijn schoenen sta, kan ik zeggen: ik had die moeilijke periode niet willen missen. Ik heb in korte tijd een ontwikkeling doorgemaakt die me sterker heeft gemaakt en zelfvertrouwen heeft gegeven. „Als het goed met mij gaat, kan ik er beter zijn voor andere mensen. Ik voel aan alles dat ik op die manier iets moois tot stand kan brengen in de toekomst. Wat precies? Dat kan ik nu nog niet onder woorden brengen. Eerst maar eens studeren en nog meer levenservaring opdoen. Maar het kómt, daarvan ben ik overtuigd.” Aanmeldingen: ditbenik@nrc.nl</p>]]></description>
      <guid>https://nrc.nl/nieuws/2023/09/21/ik-ga-graag-met-oudere-mensen-om-a4175064</guid>
      <pubDate>Thu, 21 Sep 2023 05:38:08 +00:00</pubDate>
    </item>
    <item>
      <title><![CDATA[‘Ik ben vroeg volwassen geworden’]]></title>
      <description><![CDATA[<p>Robin van Andel (24) leeft in een andere realiteit dan veel van haar vrienden. Door haar gezondheid en door Oeganda. ‘In 2011 ben ik met mijn ouders op vakantie geweest naar Oeganda. Mijn zusje was tien, ik net twaalf. Het was onze eerste verre reis, eerder gingen we altijd naar Frankrijk. We reisden rond met een gids en overnachtten veel bij mensen thuis. We verbleven in dorpen waar alle vrouwen samen kookten en alle  kinderen samen rond renden. Mijn zusje en ik gingen een keer met de kinderen mee water halen, dat was een heel eind lopen. Het was zo anders dan ik me had voorgesteld. Ik heb toen besloten dat ik geen verwachtingen meer wilde hebben, ervaringen gewoon wilde aangaan. We hebben daarna nog andere grote reizen gemaakt, maar ooit wilde ik terug naar Oeganda. „Vorig jaar heb ik voor mijn master African Studies onderzoek gedaan naar beleid tegen kinderhandel in de Oegandese hoofdstad Kampala. Er zijn daar heel veel kinderen die bedelen. Het is strafbaar ze eten of geld te geven – vanuit het idee dat het dan niet lucratief meer is om kinderen naar te stad te sturen. Maar er zijn ook kinderen die zelf besluiten naar de stad te gaan. En ik heb moeders gesproken die zeiden: het leven voor mijn kind is hier slecht, maar waar wij vandaan komen is het nog veel slechter.  „Wat ik zag raakte me. Maar ik weet dat ik niet de wereld kan redden. Ik heb niet oneindig veel middelen en weet ook niet altijd hoe ik kan helpen. Ik denk dat het al belangrijk is om er te zijn, naar mensen te luisteren. „Sinds begin dit jaar werk ik als consultant in vluchtelingenkampen in Oeganda. Ik werk voor een Belgische organisatie met een Oost-Afrikaanse tak, die bijvoorbeeld wil bevorderen dat jongeren in de kampen sociale ondernemingen beginnen. Om dat te bereiken gaan ze niet zelf naar de kampen, maar huren organisaties in die geleid worden door vluchtelingen. Met het idee: zij kunnen dat veel beter. Ze merkten wel dat er een brug miste tussen de twee werelden. Ik kijk  waar die organisaties tegenaan lopen.  „Sinds juni woon ik in Kampala, in een kleine studio boven het restaurant van een vriend. Daarvóór woonde ik een paar maanden in het vluchtelingenkamp Nakivale, om zo veel als mogelijk het dagelijks leven mee te maken. Nakivale is het oudste vluchtelingenkamp van Oeganda, sommige mensen wonen er al vijftien jaar. Het is een soort stad. De wijk waar ik woonde wordt ‘nieuw Congo’ genoemd. Als ik Ethiopisch wilde eten kon dat ook, in een andere buurt. „Van collega’s kreeg ik vaak te horen dat ik de eerste niet-vluchteling was die in het kamp bleef, niet ’s avonds naar huis ging. Iedere avond gingen mijn collega’s en ik samen poolen. Daarbij ontmoette ik weer allerlei andere mensen, voerde soms diepe gesprekken. Ik spreek Swahili, dat helpt ook om een vertrouwensband te krijgen. Ik heb dat tijdens mijn studie geleerd.  „Mijn collega’s waren blij dat ik hun realiteit kon zien. Ze vertelden dat de opdrachtgever het raar vond dat zij niet naar hun werk kwamen als het regende. Ik zag: bij regen waren er modderstromen die huizen wegspoelden. Dan gá je ook niet naar je werk. Eén teamlid maakte nooit rapportages, wat de opdrachtgever frustreerde. Het bleek dat hij zich schaamde omdat hij niet kon typen. Dat heb ik hem geleerd. Toen was het opgelost. ‘Al kennen mijn vrienden mij heel goed, ze kennen niet het leven dat ik daar leid’ „Als ik in Nederland ben, vind ik het moeilijk de verbinding te leggen met mijn leven in Oeganda. In Nederland léés je over vluchtelingenkampen. Al kennen mijn vrienden mij heel goed, ze kennen niet het leven dat ik daar leid. Ik moest leren om daarover in detail te vertellen, dat maakt het minder abstract. In mijn guesthouse in Nakivale was niet altijd water en elektriciteit, maar ik had wel internet. Douchen deed ik met een emmer, met water uit de put. Ik had een klamboe, daar was ik heel blij mee. Iedere ochtend, middag en avond at ik bonen en rijst.  „Op zich ben ik het gewend in een andere realiteit te leven dan mensen om mij heen. Tussen mijn 11de en mijn 22ste had ik namelijk terugkerende tumoren op mijn eierstokken. Ze zaten tussen goed- en kwaadaardig in, ik heb nooit kanker gehad. Eng was het wel, zeker toen de artsen nog niet goed wisten wat er aan de hand was. In de klas snapten ze er in het begin niets van. Als iemand niet op school is, denk je als kind: die is iets leuks aan het doen. Het gaf mij het gevoel dat ik me aanstelde. Ik heb geleerd dat ik het moest uitleggen: ‘Ik ben niet op school en dit is er aan de hand.’  „Mijn vader reed me altijd naar het ziekenhuis. Op een gegeven moment werd het traditie om daarna naar de McDonald’s te gaan –  als een reminder dat het leven ook leuk was. Dat was ook zo: ik ging naar hockeytraining, ik speelde gitaar, deed van alles met mijn zus. Maar ik had ook vaak het idee dat anderen leefden en ik niet. Vriendinnen spraken af, ik lag met pijn op de bank. Ik denk dat ik daardoor vroeg volwassen geworden ben en bewuste keuzes ben gaan maken. De tumoren kunnen terugkomen en kwaadaardig worden. Op mijn twintigste heb ik een ivf-behandeling gedaan en zijn er eitjes ingevroren.  „In Oeganda heb ik malaria gehad, wat laat werd onderkend. Uiteindelijk ben ik met spoed naar een ziekenhuis in Kampala gevlogen. Op dat moment besef je wel dat familie en vrienden heel ver weg zijn. Maar dat is het leven dat ik nu kies. Het is niet voor altijd. Ik heb ook een huis in het Laakkwartier in Den Haag. Mijn vriend is Duits, ik ken hem van mijn studie. Wij vinden het belangrijk om te kunnen doen waarvan we dromen, waar we in geloven. ‘Thuis’ is als we bij elkaar zijn, zeggen we altijd. Waar dat ook is.”</p>]]></description>
      <guid>https://nrc.nl/nieuws/2023/09/13/ik-ben-vroeg-volwassen-geworden-a4174279</guid>
      <pubDate>Wed, 13 Sep 2023 05:38:08 +00:00</pubDate>
    </item>
    <item>
      <title><![CDATA[‘Ik wil gewoon kunnen doen waar ik zin in heb’]]></title>
      <description><![CDATA[<p>Bernhard Blik (60), de zweefmolenman van de Parade, is zelden thuis. Net zoals zijn eigen vader, vroeger. De vrijgevochten Groninger kan niet anders. „Ik ben niet de allerbeste vader van de wereld. Een vader hoort namelijk bij zijn kinderen te zijn. En dat ben ik te weinig. Ik doe wel mijn best, maar ik sta maandenlang met de Oost-Friese opschopmolen op festivals en ben dan maar heel af en toe een paar dagen thuis. Daarnaast woon ik ook minstens twee maanden per jaar in mijn huis in Spanje. Mijn oudste zoon Boas (20) neemt het mij kwalijk dat ik er weinig was en ben. Dat doet pijn. Want dat is eigenlijk precies het tegenovergestelde van wat ik wilde. „Mijn eigen ouders waren nooit thuis. Mijn moeder was een Friezin en stond op beurzen. Mijn vader is een Groninger die werkte in de farmaceutische industrie. Beiden waren veel op reis en lieten mij en mijn twee jongere zusjes dan alleen thuis achter in Groningen. Wij moesten maar zien hoe we het regelden. Het was niet echt een heel stabiel gezin. Er was altijd veel gedoe. En toen ik een jaar of 17 was, zijn mijn ouders gescheiden. „Als kind was ik een recalcitrant jongetje. Iemand die niet overal even goed bij paste. Iemand die het altijd nét even anders deed. En alles zelf wilde doen. Ik beleefde altijd gekke avonturen en ging bijvoorbeeld in de jas van mijn moeder naar school. Of in felgekleurde korte broeken. Terwijl iedereen in boring shit liep. Ik werd op de lagere school ook wel gepest omdat ik er soms echt niet uitzag. Maar dat interesseerde mij niet. Al vond ik dat gepest natuurlijk niet leuk. „Eigenlijk kon ik vrij goed leren, maar omdat ik dyslectisch ben, moest ik naar de Lagere Technische School. Zo ging dat vroeger. Aan mijn jongste zoon Mauro Kick (14) zie ik dat het tegenwoordig gelukkig heel anders gaat. Kinderen met dyslexie krijgen meer tijd. En daardoor veel meer mogelijkheden. Dat had ik ook wel gewild. Ik paste namelijk helemaal niet op die LTS. Ik was in die tijd punk en kwam altijd te laat. Al heb ik op die school wel met mijn handen leren werken en ben ik heel handig geworden. Maar ik had liever meer met mijn hoofd gedaan. „Na de LTS werd ik koeltechnisch monteur. Ik vond dat ik geld moest verdienen. Maar dat werk was helemaal niks voor mij. De cultuur en hiërarchie in die wereld trokken mij helemaal niet. Ik wilde gewoon doen waar ik zelf zin in had. Eigen baas zijn. Voor ik dat eindelijk werd, ging ik eerst nog in militaire dienst. Dat was namelijk een mooi excuus om van dat baantje als koelmonteur af te komen. Daarna kwam ik op de markt terecht. Eerst als hulp van iemand anders, maar al snel dacht ik: dat kan ik zelf ook. Ik verkocht leren jassen en tweedehands kleding en stond op markten en festivals. Gouden handel. „Toen het na zeven jaar minder werd, ben ik gaan reizen in mijn Mercedes 508. Vooral naar Marokko. Daar kocht ik tenten om die in Nederland te verhuren. Zo kwam ik dertig jaar geleden in contact met mensen van theaterfestival de Parade. Al snel kon ik daar aan de slag als een soort van manusje van alles. Twee andere mensen stonden in die tijd bij de zweefmolen, maar dat was een heel suf gebeuren. Ik wist dat je die bakjes enorme zwiepers kon geven, want ik kende dat soort zweefmolens uit het noorden. Al snel lieten we bandjes onder de molen spelen en dj’s. Wij maakten er iets heel anders van. Tot wat het nu is geworden: het hart van de Parade. „Fysiek is het de afgelopen dertig jaar zwaarder geworden. Mensen zijn namelijk dikker. Soms passen ze niet eens meer in de bakjes! Arend en ik draaien de laatste shift, de drukste, daarom altijd met z’n tweeën. Anders ga je stuk. Ik vind het heerlijk dat fysieke. Ik houd van sporten. En het houdt mijn lijf in bedwang. Anders oogde ik vast heel anders.  „Voor mij is de Parade één grote familie. Meer familie dan die ik zelf vroeger had. Ik voel mij thuis omdat iedereen vrijgevochten is. En open. Boas is, zoals veel kinderen van mensen die hier werken, een Paradekind. Zijn moeder stond vroeger achter de poffertjeskraam. Dat ik vader zou worden, had ik nooit gedacht. Tot mijn veertigste wilde ik namelijk geen kinderen. Ik wilde die verantwoordelijkheid niet. En was ook bang dat ik geen goeie vader zou zijn, omdat ik zelf geen geweldig voorbeeld heb gehad. Bovendien vind ik dat er meer dan genoeg mensen op de wereld zijn. Maar ja, toen kwam ik vrouwen tegen die wel heel graag kinderen wilden krijgen. Echt heel goeie moeders, die wisten waar ze aan begonnen met mij. „Ik houd heel veel van mijn jongens. Maar ik ben geen doorsnee vader. Ik gedraag mij best egoïstisch. Ik wil gewoon altijd kunnen doen waar ik zin in heb. En houd daarom niet altijd genoeg rekening met hen. Maar ik doe het beter dan mijn eigen vader. Ik ben veel liever. En ik sla ze niet.” Aanmeldingen: ditbenik@nrc.nl</p>]]></description>
      <guid>https://nrc.nl/nieuws/2023/09/06/ik-wil-gewoon-kunnen-doen-waar-ik-zin-in-heb-a4173651</guid>
      <pubDate>Wed, 6 Sep 2023 05:38:09 +00:00</pubDate>
    </item>
    <item>
      <title><![CDATA[‘Als zoon van migranten leerde ik al jong mezelf te redden’]]></title>
      <description><![CDATA[<p>‘De Witte de With is nu dé uitgaansstraat van Rotterdam. Toen ik er opgroeide niet, hoor. Die patattent Spooky zat er. En dat Chinese restaurant. Maar al die cafés en galerieën? Nee hoor. Het was een drukke straat, tweerichtingsverkeer. Tramlijn 5 reed erdoorheen. Een volkswijk met veel migranten. Vooral Joegoslaven, Portugezen, Turken, Surinamers en Antillianen. En Spanjaarden, zoals mijn ouders. Later kwamen Marokkanen.  „Mijn vader kwam in 1973 naar Rotterdam. Hij werd gerekruteerd in Spanje, in Nederland zochten ze lassers. Dat was nog in de tijd van dictator Franco. Mijn vader ging werken als lasser in de Botlek. Mijn moeder kwam een jaar later en vond een baantje als schoonmaakster. „Ze werkten hard. Rijk waren we natuurlijk niet, maar ook niet arm. We hadden geen douche, we gingen naar het badhuis in de wijk. Maar we konden elk jaar op vakantie naar Spanje. Met het geld dat ze in Nederland verdienden, kochten mijn ouders een appartement in hun geboortedorp Arcos de la Frontera in de provincie Cádiz. Wij gingen er elke zomer naar toe. Ik ben in Rotterdam geboren. Toen ik zes was, kreeg ik een zusje. Wij voelen ons Rotterdammers. Mijn ouders zijn altijd Spanjaarden gebleven. Ze hadden het idee dat ze ‘tijdelijk’ in Nederland waren, net als veel migranten. Ze hebben ook nooit hun best gedaan om Nederlander te worden. Ik kreeg ook geen Nederlands paspoort. Dat heb ik nog steeds niet. Al denk ik er nu over om er een aan te vragen zodat ik makkelijker kan reizen. „Thuis spraken we Spaans. Ik speelde op straat. Voetballen op het pleintje met vriendjes. Of ik las. Mijn ouders wisten weinig van mijn leven. Ik miste dat niet, het was zoals het was. Ik vind het prettig dat ik de wereld van mijn kinderen wel ken – ik heb een dochter van zestien en zoon van vijftien. Mijn middelbare school heb ik zelf uitgezocht. Mijn ouders kenden het verschil tussen vmbo en vwo niet. Op de middelbare school maakte ik voor het eerst vrienden met Nederlanders met Nederlandse achtergrond. Op mijn basisschool zaten die eigenlijk niet. „Na het vwo ging ik bank- en verzekeringswezen studeren en op kamers in Amsterdam. Ik was achttien. Het was Sodom en Gomorra. Enorm veel feesten en ongezond leven. Amsterdam was toen veel meer een uitgaansstad dan Rotterdam. Élke avond gingen we uit. In Rotterdam had je toen alleen Nighttown op de Kruiskade, die Canadese tent bij Centraal Station en dan nog Ramblas bij het Hofplein. Dan had je het wel gehad. Nu is dat anders. „Na een jaar ging ik terug naar Rotterdam, ik ging weer bij mijn ouders wonen in mijn vertrouwde buurtje en begon met de studie management, economie en recht aan de hogeschool. Amsterdam was een leuk uitstapje geweest, maar ik hoorde in Rotterdam.  „Dit keer ging de studie wel goed. Ik liep stage bij een klein kantoor en bleef daar werken als financieel adviseur. In 2002 ontmoette ik mijn vrouw tijdens een vakantie in Spanje. Ik vond haar prachtig en leuk. Ze wilde absoluut niet in Nederland wonen. In de boksschool hoorde ik dat de grote containerrederij Maersk het Amerikaanse Sealand had overgenomen en ging uitbreiden naar Algecidas. En dat ligt in de provincie Cádiz. Ik schreef een mail en kon aan de slag bij Maersk. Zo kwam ik terecht in de containerbusiness en werkte ik opeens internationaal. Ik overleg even makkelijk met Algerijnse of Senegalese klanten als met de dames op kantoor in Groningen of Rotterdam „In 2011 ben ik overgestapt naar Wave Shipping, een joint venture van een Gronings familiebedrijf en een Rotterdamse scheepvaartonderneming met driehonderd schepen die wereldwijd opereert. Zij zochten iemand zoals ik, die Spaans spreekt en thuis is in dat land, voor hun kantoor in Spanje. En die even makkelijk met Algerijnse of Senegalese klanten kan overleggen als met de dames op kantoor in Groningen of Rotterdam. Wij houden contact met lokale agenten, stuwadoors, havenautoriteiten, ontvangers van de goederen. En we doen de financiële afhandeling van de schepen die varen tussen Europa en de westkust van Afrika: Ghana, Mauritanië, Marokko, Tunesië, Algerije, Libië, Egypte, Ivoorkust. „Ik merkte dat ik het als zoon van migranten misschien lastiger had omdat mijn ouders mij niet de weg konden wijzen in Nederland en ik hén vaak de weg moest uitleggen. Maar dat gaf me ook een enorme voorsprong. Je leert al jong jezelf te redden. Je kent verschillende werelden, je kan met iedereen omgaan. Of het nu gaat om de jongens met wie ik vroeger voetbalde, de spaarzame Hindoestaanse Rotterdammers die bij me kwamen voor financieel advies, Groningers, Spanjaarden, mijn Egyptische collega met wie ik samen over de wereld reis, Tunesische, Algerijnse en Libische zakenpartners... Ik kan met iedereen levelen.  „Scheepvaart is waanzinnig interessant en omvangrijk. Zowat álles, van haarspeldjes tot tractoren, van tandenstokers tot spoorrails, gaat per schip de wereld over. Wij regelen het laden en lossen. hebben we een lading, dan zoeken we er  een schip bij. En ik doe schadeafhandelingen. Daarvoor deed ik de studie maritiem recht. Er gaat best vaak iets mis: Een beschadigde kade, een lading die zwaarder is dan opgegeven waardoor het schip te diep ligt. Een ontvangende partij die stelt dat de lading niet volledig is. Je hebt met verschillende landen en verschillende rechtssystemen te maken. „Toen de coronacrisis uitbrak, hielden we even ons hart vast. Hadden we straks nog wel werk? Maar het werd nóg drukker. Iedereen wilde zijn huis verbouwen en tuin aanleggen, er werd ontzettend veel materiaal vervoerd. We moesten alleen vanuit huis werken. De coronaregels waren in Spanje nog veel strenger dan in Nederland, mensen zaten maandenlang thuis. Goddank konden we net voor de lockdown met onze kinderen vertrekken naar ons zomerhuis in Chipiona. Daar hadden we nog relatieve vrijheid, een groot terras, het strand voor de deur. „Ontspannen doe ik met mijn motoren. Ik heb er 22. Ja, dat is erg veel. Ik rij maar op zeven. Vijftien motoren start ik alleen zo nu en dan. Op pad op de motor vind ik ultieme vrijheid. Vaak gaat mijn vrouw achterop mee. Ze vindt het motorrijden leuk, maar vindt dat ik er te veel heb. Dat is ook zo. Maar ik kan er geen afstand van doen.”  
		Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is</p>]]></description>
      <guid>https://nrc.nl/nieuws/2023/06/27/als-zoon-van-migranten-leerde-ik-al-jong-mezelf-te-redden-a4168318</guid>
      <pubDate>Tue, 27 Jun 2023 05:38:09 +00:00</pubDate>
    </item>
    <item>
      <title><![CDATA[‘Strandjutten is zoiets als spullen zoeken in een kringloopwinkel’]]></title>
      <description><![CDATA[<p>„Als jongen heb ik alle zomers op het strand doorgebracht, dag en nacht. Dat waren mijn onbezorgde jaren zeventig. Daar heb ik de vrijheid en schoonheid gevoeld van het leven dicht bij de natuur, met de magische gloed van zeevonk, met  nachten die toen nog echt donker waren.  Menno Twisk vertelt en bezingt historische verhalen over jutten, stropen en jagen. „Aan het strand heb ik geleerd de zee te lezen: waar schuilt het gevaar, hoe verandert het weer? Daar werd ik een kampvuurzanger, met m’n gitaar. Daar heb ik het meisje leren kennen met wie ik getrouwd ben. „Al jong, op m’n dertiende, werd ik lid van de Reddingsbrigade.  Ik was een jaar of achttien toen ik voor het eerst een drenkeling reanimeerde. Dat heb ik een keer of vijf meegemaakt. Wij zeggen altijd: één mensenleven redden is al voldoende om dit werk te willen doen. „Ik ben opgegroeid aan zee, en aan de voet van de duinen. Mijn vader had er een bollenkwekerij. Ook werkte hij als agrarisch schade-expert. Hij maakte schaderapporten voor boeren, in opdracht van verzekeringsmaatschappijen. Het schadewerk heb ik jarenlang samen met mijn vader gedaan. Dit heeft me geleerd me open te stellen voor verhalen van mensen. Je wil mensen helpen die écht schade geleden hebben; meewerken aan fraude wil je niet. „Van mijn vader heb ik een flinke dosis gezonde argwaan meegekregen. Ik ben allergisch voor machtsspelletjes. Als bollenkweker had mijn vader begin jaren tachtig al te maken met allerlei overheidsregels en ambtenaren die hem voor de voeten liepen. Hij ontmoedigde mij hem op te volgen als bollenboer. „Afkeer voor politiek zit dieper in de familie. Die komt van de kant van mijn opa, mijn vaders vader. Voor de oorlog werd hij lid van de NSB, maar in de bezettingsjaren groeide zijn anti-Duitse overtuiging. In zijn bollenschuur werd een verzetskrant gedrukt, terwijl de NSB-krant aan de voordeur werd bezorgd. Toch moest hij na de oorlog ruim twee jaar celstraf uitzitten. Een paar jaar geleden heb ik zijn strafdossier gelezen. Hij heeft nooit iemand verraden of geweld aangedaan. In een brief aan mijn vader vanuit de gevangenis herhaalt hij steeds: ‘Vertrouw niemand, Jan – nooit!’ „Na de middelbare school deed ik een MTS-opleiding werktuigbouw in Santpoort. Liedjeszanger Joop Visser was mijn docent maatschappijleer. De gesprekken met hem hebben mij gevormd. Zijn teksten, waarin hij koningen en andere hotemetoten op de hak neemt, zijn mij uit het hart gegrepen. „Naast het verzekeringswerk heb ik  heel wat verschillende banen en baantjes gehad. Gaandeweg heb ik me ontwikkeld in personeelswerk en begeleiding van mensen die psychische zorg nodig hebben. Ik ben ook tien jaar huisman geweest. Dat was een afspraak met mijn vrouw; we zouden allebei een flinke periode thuis zijn voor de opvoeding  van de kinderen. Ik heb nu een repertoire met een stuk of tien liedjes om m’n verhalen over de streekgeschiedenis te ondersteunen „Omstreeks 2004 wilde ik met de bollenvelden en -schuur van mijn vader iets nieuws ondernemen. Ik had allerlei plannen voor een theehuis en een zorgboerderij, met werk op het land voor mensen met mentale problemen. Mijn vader zag dat eerst totaal niet zitten, maar later heeft hij er toch zijn zegen aan gegeven.” „Een goede kennis van mij, Thijs Bakker, was hulpstrandvonder. Het is een ambt dat teruggaat tot de middeleeuwen. Je vertegenwoordigt de landsheer langs een deel van de kust – tegenwoordig is dat meestal de burgemeester. In de familie van Thijs was een flinke collectie strandvondsten opgebouwd: aangespoelde roeiriemen, noodseinen, reddingsboeien, potvistanden, walvisbaleinen, enzovoorts. Het idee ontstond daarmee een museum in te richten. Onze schuur was daarvoor de ideale plek. „Tien jaar lang is ons Strandvondstenmuseum open geweest, van 2011 tot 2021. Het was een doorslaand succes. In totaal hebben we een half miljoen bezoekers gehad. Op het land rondom de schuur had ik een ‘zorgkwekerij’ opgezet, voor reïntegratie van mensen die zich weer konden voorbereiden op betaald werk. Het ene initiatief trok het andere aan. Een bevriende kunstenaar ging er tekenlessen geven. De dorpsdichter van Castricum ging er optreden. Ik verzamelde  oude verhalen  over de streekgeschiedenis: over strandjutters en schelpenvissers, over jagers en stropers in de duinen.  „Steeds meer groepen kwamen de strandvondsten bekijken. Vaak kregen we de vraag: ‘Hebben jullie ook iemand die iets kan vertellen over strandjutten?’ Ja hoor, dat kon ik. Op een goeie dag pakte ik m’n gitaar erbij. Ik heb nu een repertoire met een stuk of tien liedjes om m’n verhalen over de streekgeschiedenis te ondersteunen. „Er kwamen schoolklassen. Mijn vrouw werkt in het onderwijs. Zij kon me helpen lesprogramma’s te ontwikkelen.  Wild stropen in de duinen noem ik een vroege vorm van voedselbank: zo kwamen arme mensen aan gratis eten. Strandjutten is zoiets als spullen zoeken in een kringloopwinkel – hergebruik, circulaire economie. De bollenschuur werd een plek voor geschiedenis en educatie, voor kunst en zorg. Je zou denken: een aanwinst voor de regio. Maar  tien jaar lang heb ik strijd moeten leveren om allerlei vergunningen los te krijgen en te voldoen aan talloze voorschriften. „Hele verhalen kan ik ook daarover vertellen, maar dat doe ik niet. Het museum is dicht. Ik ben nu vrijwilliger bij  Stichting Oud-Castricum. Ik word veel gevraagd om lessen te geven, m’n verhalen te vertellen en liedjes te zingen. Daar geniet ik van – zoals vroeger, rondom het kampvuur op het strand.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/06/22/strandjutten-is-zoiets-als-spullen-zoeken-in-een-kringloopwinkel-a4167911</guid>
      <pubDate>Thu, 22 Jun 2023 05:38:09 +00:00</pubDate>
    </item>
    <item>
      <title><![CDATA[‘In Canada  had ik de  tijd van mijn leven’]]></title>
      <description><![CDATA[<p>„Ik ben in al die jaren een echte expat geworden. Op iedere nieuwe standplaats, mijn man was correspondent, maakte ik van elk nieuw huis weer een gezellig thuis. Maar een basis was er niet. Oké, we hadden een vakantiehuis in Frankrijk. Maar dat ligt te ver van de bewoonde wereld om er permanent te wonen. Ik had na veertig jaar in elf verschillende landen geen idee meer waar ik thuishoorde. Nederland? Canada? Engeland? België? Frankrijk? Ik wist het niet. „Ik ben in 1967 naar Canada geëmigreerd. Ik was net 24. Ik had Schoevers gedaan in Amsterdam en werkte voor een reclamebureau en was via een vriendin in Kopenhagen beland. Het was een gezellige tijd. Een maand voor ik naar Nederland zou terugkeren, ontmoette ik de Senegalese Boubacar. Terug in Amsterdam kwam hij mij al snel opzoeken en woonden we binnen de kortste keren samen. Mijn familie vond het maar niets. Zij hadden allemaal vooroordelen over Afrikaanse mannen. Maar daar trok ik mij  niets van aan. Ik was gelukkig. „Ik ben de vierde, en de jongste, uit een middenstandsgezin uit Franeker. Een nakomertje. En het enige meisje. Ik scheelde 11 jaar met mijn oudste broer. Mijn vader was directeur van de Franeker Landbouwcoöperatie en was altijd aan het werk. Mijn moeder was altijd moe. Ze kon het niet aan drie van die jongens zo vlak achter elkaar. En ze vond het ook moeilijk om als boerendochter opeens tot de notabelen te horen. Toen mijn broers nog thuis woonden, was het nog wel gezellig. Maar toen ook Jaap vertrok, vond ik er weinig meer aan. „Terug uit Kopenhagen werkte ik weer voor een Amsterdams reclamebureau.  Bouba werd fotograaf. Hij zag er prachtig uit. Kreeg veel aandacht van andere vrouwen en ging zijn eigen gang. Toen hij in 1966 hoorde dat de wereldtentoonstelling van 1967 in Montreal zou worden gehouden, wilde hij naar Canada.  Dus hij vertrok. Ik kon niet mee, want mijn moeder was overleden en ik vond dat ik als enige vrouw uit ons gezin mijn vader niet alleen kon achterlaten. Bouba schreef maandenlang wel drie brieven per week. Dus toen mijn vader een nieuwe vrouw ontmoette, heb ik mijn spullen gepakt en ben ik naar Canada geëmigreerd. „Het werd de mooiste tijd van mijn leven. Geen verantwoordelijkheden. Geen kinderen en alles kon. We hadden vaak feesten in ons huis. En het lukte om rond te komen, want ik vond altijd werk en we hadden weinig nodig. Na een jaar of zeven groeiden we uit elkaar. Ik denk dat hij een vriendin had, maar dat wilde ik helemaal niet weten. Want hoe avontuurlijk ik ook was, het ontbrak mij aan zelfvertrouwen om dat soort dingen aan de kaak te stellen. Ik heb een flatje gezocht en ben alleen gaan wonen. „In Rome zijn we in het geheim getrouwd. Verliefd was ik toen al niet meer.” „Inmiddels werkte ik als secretaresse bij Radio Canada International en daar ontmoette ik Douglas. Een aantrekkelijke Schotse journalist met schulden en psychisch niet helemaal in orde. Manisch-depressief noem je dat nu. Ik denk dat ik dacht dat ik hem kon redden; ik ben een optimist en wil mensen graag helpen. Na een jaar had hij inderdaad geen schulden meer en ging hij veel minder vaak naar zijn therapeut. Vlak voor we op vakantie zouden gaan naar Europa vroeg hij mij ten huwelijk. In Rome zijn we in het geheim getrouwd. Verliefd was ik toen al niet meer. Maar ik vond hem wel gezellig. En ik bewonderde hem als journalist. „Douglas wilde weg uit Canada en solliciteerde op een baan in Bern. Zo kwam ik in Zwitserland terecht. Ik was net zwanger, want Douglas wilde graag kinderen. Ik was nooit van plan geweest om moeder te worden, maar ik vind dat ik het best aardig deed. En ik ben dol op mijn zoon. Met de baby vertrokken we niet lang daarna naar Londen; Douglas ging voor Reuters werken. In 1982 kon hij aan de slag als correspondent in Bonn. En vier jaar later werd het Parijs. Daar kwam ook zijn nichtje bij ons wonen, want haar ouders konden niet voor haar zorgen. Met z’n vieren verhuisden we naar Wenen. Dat werd de uitvalbasis voor Douglas tijdens het begin van de Balkanoorlog. Hij was vaak wekenlang weg. Heerlijk vond ik dat. Even geen ruzies. Even geen gedoe. In Wenen ben ik ook weer gaan werken. Dat gaf veel plezier, en was ook goed voor mijn eigenwaarde. Ik was weer iemand. „Begin 1996 werd Douglas overgeplaatst naar Johannesburg. Verschrikkelijk. Ik hield het nog geen tien maanden vol. Ik voelde mij door de gewelddadige situatie in Zuid-Afrika een gevangene in mijn eigen huis. Daarna werd het Brussel. En vijf jaar later Belgrado. Voor het eerst woonde ik in een land waarvan ik de taal niet sprak. En toen werd mijn werkverslaafde man ook nog eens verliefd op een collega. „Hoewel hij mij kleineerde, vaak depressief in bed lag en heel veel ruzie maakte, deed het pijn. Ik had 28 jaar van mijn leven geïnvesteerd in deze man. Ik ging echt door een rouwperiode. Toch hielden we wel contact. Loslaten lukte niet. Daarom zijn we ook nooit gescheiden. Maar ik heb hem nooit meer gezien. Hij overleed in 2012 in Israël. „Achteraf gezien was onze breuk het beste wat mij had kunnen overkomen. Ik was eindelijk weer vrij. Kon verder met mijn eigen leven. Tot die tijd durfde ik dat niet. Ik kon niet eens bedenken waar ik had moeten wonen als ik bij hem weg ging. Ik had geen roots meer. En ik wist ook niet hoe ik het financieel moest doen. Door een vriendin ben ik in 2007 in Zoetermeer terechtgekomen. Daar heb ik mijzelf weer opgepakt. Ben vrijwilligerswerk gaan doen. Heb vriendinnen gemaakt. Raakte gesetteld en werd weer gelukkig.” Aanmeldingen: ditbenik@nrc.nl</p>]]></description>
      <guid>https://nrc.nl/nieuws/2023/06/15/in-canada-had-ik-de-tijd-van-mijn-leven-a4167301</guid>
      <pubDate>Thu, 15 Jun 2023 05:38:10 +00:00</pubDate>
    </item>
    <item>
      <title><![CDATA[‘Ik heb alles wat ik wil. Toch voel ik leegte’]]></title>
      <description><![CDATA[<p>‘Ik ben opgegroeid met rituelen. De Eritrese koffieceremonie duurt drie tot vijf uur, een bruiloft duurt een maand. Bij ons nieuwjaar, dat valt in september, ga je met je hele familie de natuur in. Je wordt gewassen en biedt je excuses aan aan mensen die je niet netjes behandeld hebt. Zo kun je het nieuwe jaar schoon beginnen. Die gezamenlijkheid, dat samen vieren, mis ik in Nederland. Iedereen heeft hier altijd haast. Mensen zijn spirituele wezens, maar in Europa is de spiritualiteit bankroet.  „In 2012 is mijn moeder samen met mij weggegaan uit Eritrea. Ik was dertien. In Eritrea moet iedereen op zijn achttiende in militaire dienst. Die kan heel lang duren. Mijn ouders wilden voor ons een andere toekomst. Mijn vader is later naar Nederland gekomen met mijn drie broers en mijn zus. Mijn jongste zusje is hier geboren.  „Mijn vader is regisseur, hij heeft in Eritrea twee televisieseries gemaakt. Als kind zei ik tegen hem dat ik wilde zijn zoals hij. Maar hij zei: nee, jij wordt psycholoog. In Eritrea ben je als kunstenaar altijd afhankelijk van mensen boven je. Hij wilde zelfstandigheid voor mij, een academische opleiding. Ik had talent, zei hij, maar  ik kon ook zingen en dansen als hobby.    „Ik sprak goed Engels toen ik aankwam. Maar ik had geen diploma, dus mocht niet naar hbo of universiteit. Wat doet een achttienjarige in Nederland, vroeg ik aan mijn contactpersoon. Hij zei: die volgt een opleiding, woont op zichzelf en heeft een rijbewijs. Ik heb met mijn moeder de afspraak gemaakt dat ik op mijn achttiende ook zo zou leven. In onze traditie gaat een vrouw eigenlijk pas uit huis als ze trouwt.  „Op mijn achttiende woonde ik in een studentenhuis, studeerde ik hbo social work en had ik een rijbewijs. Maar o, wat wilde ik graag terug naar huis. Daar kookte mijn moeder, mijn bed was opgemaakt, de was werd gedaan. Ik heb mijn moeder gesméékt om weer thuis te mogen wonen. Ze zei: nee, jij wilde onafhankelijk zijn, ga het maar leren. Toen ik drie jaar geleden een zoon kreeg, besefte ik pas echt wat mijn moeder met zes kinderen heeft doorstaan. Zes kinderen! Moeders worden zó onderschat. „Door Herman van Veen ben ik toch in de theaterwereld terechtgekomen. Het Herman van Veen Arts Center in Soest zocht voor een voorstelling een vrouw die Tigrinya sprak. Ik stuurde een paar filmpjes en werd direct aangenomen. Theater is entertainen en onderwijzen tegelijk, merkte ik. In plaats van iemand een op een te coachen, zoals bij social work, coachte ik het hele publiek. Ik dacht: dít wil ik doen. Na een auditie werd ik aangenomen op de kunstopleiding Artez in Arnhem.  „In het derde jaar ben ik bijna gestopt. Bij het vak kunstgeschiedenis ontbrak Afrikaanse kunst volledig. Het enige perspectief is de slavernij, nooit gaat het erover dat Afrika daarvóór een bloeiend continent was. Het irriteerde me zo, dat ik zelf op onderzoek uitging. In Eritrea staat een beeld van de Russische schrijver Poesjkin. Ik kwam erachter dat Poesjkins overgrootvader als cadeau naar tsaar Peter de Grote is gestuurd. En dat hij eigenlijk een prins was in een Afrikaans dorp. Daar heb ik mijn eerste voorstelling over gemaakt. De opleiding stond open voor vernieuwend  perspectief, daarom bleef ik. Deze maand studeer ik af als artist educator. „Mijn afstudeervoorstelling gaat over mijn moeder. Het is een koffieceremonie die ik heb ingekort. Mijn moeder en ik spelen er samen in, en  spreken Nederlands, Engels en Tigrinya. Zij en ik zijn tegelijk begonnen aan de inburgeringscursus. Maar terwijl ik bezig ben met afstuderen, spreekt mijn moeder nog steeds geen goed Nederlands. Dat komt door het integratiesysteem.  „In mijn ogen is mijn moeder een heldin. In de ogen van de gemeente is zij nutteloos” „Toen mijn moeder haar inburgeringscursus deed, werd mijn broer, haar oudste zoon, gekidnapt in Soedan. Ze moest 5.000 dollar betalen, anders zouden ze zijn nieren verkopen. Dat geld had ze niet. Door de stress ging ze niet naar school. Ze moest naar een psycholoog om te bepalen of ze in staat was tot leren. Nee, dat was ze niet. Ze kreeg een vrijstelling. Een paar jaar later, toen mijn broer in Nederland was, wilde ze de inburgeringscursus alsnog doen, maar de gemeente betaalde het niet meer. En zij had zes kinderen, ze had haar handen vol. Ze zei: ik blijf thuis voor jullie.  „In mijn ogen is mijn moeder een heldin. In de ogen van de gemeente is zij nutteloos, want zij heeft geen werk. Ik ging een keer mee naar een gesprek waar ze te horen kreeg dat ze vrijwilligerswerk moest doen: koffie schenken voor ouderen. Mijn moeder is kok. Zij had in Eritrea een restaurant dat ze in haar eentje draaiende hield met daarnaast vijf kinderen. Ze zei: misschien kan ik koken voor die ouderen. Want zij krijgen opgewarmd eten. Nee: koffie schenken. Ik zag mijn moeder breken. ‘Laat mij toch koken.’ „Mijn moeder is een van de tienduizenden moeders die hun plek in Nederland nog steeds niet hebben gevonden. Niemand wil een uitkering, mensen willen leren, werken. Mijn ouders hebben een Nederlands paspoort, dat vind ik het pijnlijkst van alles. Mijn moeder zegt: ik had liever geen paspoort gehad en wel naar school gekund. Ik zie veel nieuwkomers met een Nederlands paspoort emigreren. Naar een plek waar geen uitkering is. Maar waar ze beter werk kunnen krijgen. „Mijn man heb ik ontmoet in een discotheek in Rotterdam. Hij is vrachtwagenchauffeur, zijn familie woont nog in Eritrea.    „Ik doe een opleiding, verdien mijn geld, heb een huis. Ik heb alles wat ik wil. Toch voel ik leegte. Als ik iets wil vieren moet ik een afspraak maken. Mijn moeder mocht niet huilen en schreeuwen toen haar vader in Eritrea overleed – daar zouden de buren last van hebben. Bij een begrafenis in Eritrea hoort veertig dagen rouwen. Buren brengen je eten, helpen je de rouw te doorstaan. Samen met mijn moeder wil ik een ‘rituele praktijk’ openen. Ik wil dat mensen daar de volle drie uur naar mijn koffieceremonie komen. En mijn moeder verzorgt het eten.”</p>]]></description>
      <guid>https://nrc.nl/nieuws/2023/06/07/ik-heb-alles-wat-ik-wil-toch-voel-ik-leegte-a4166564</guid>
      <pubDate>Wed, 7 Jun 2023 05:38:11 +00:00</pubDate>
    </item>
  </channel>
</rss>
