<?xml version="1.0" encoding="utf-16"?>
<rss version="2.0">
  <channel>
    <title><![CDATA[Dit ben ik]]></title>
    <link>https://www.nrc.nl/rubriek/dit-ben-ik/</link>
    <description><![CDATA[Dit ben ik]]></description>
    <item>
      <title><![CDATA[‘Ik heb alles wat ik wil. Toch voel ik leegte’]]></title>
      <description><![CDATA[<p>‘Ik ben opgegroeid met rituelen. De Eritrese koffieceremonie duurt drie tot vijf uur, een bruiloft duurt een maand. Bij ons nieuwjaar, dat valt in september, ga je met je hele familie de natuur in. Je wordt gewassen en biedt je excuses aan aan mensen die je niet netjes behandeld hebt. Zo kun je het nieuwe jaar schoon beginnen. Die gezamenlijkheid, dat samen vieren, mis ik in Nederland. Iedereen heeft hier altijd haast. Mensen zijn spirituele wezens, maar in Europa is de spiritualiteit bankroet.  „In 2012 is mijn moeder samen met mij weggegaan uit Eritrea. Ik was dertien. In Eritrea moet iedereen op zijn achttiende in militaire dienst. Die kan heel lang duren. Mijn ouders wilden voor ons een andere toekomst. Mijn vader is later naar Nederland gekomen met mijn drie broers en mijn zus. Mijn jongste zusje is hier geboren.  „Mijn vader is regisseur, hij heeft in Eritrea twee televisieseries gemaakt. Als kind zei ik tegen hem dat ik wilde zijn zoals hij. Maar hij zei: nee, jij wordt psycholoog. In Eritrea ben je als kunstenaar altijd afhankelijk van mensen boven je. Hij wilde zelfstandigheid voor mij, een academische opleiding. Ik had talent, zei hij, maar  ik kon ook zingen en dansen als hobby.    „Ik sprak goed Engels toen ik aankwam. Maar ik had geen diploma, dus mocht niet naar hbo of universiteit. Wat doet een achttienjarige in Nederland, vroeg ik aan mijn contactpersoon. Hij zei: die volgt een opleiding, woont op zichzelf en heeft een rijbewijs. Ik heb met mijn moeder de afspraak gemaakt dat ik op mijn achttiende ook zo zou leven. In onze traditie gaat een vrouw eigenlijk pas uit huis als ze trouwt.  „Op mijn achttiende woonde ik in een studentenhuis, studeerde ik hbo social work en had ik een rijbewijs. Maar o, wat wilde ik graag terug naar huis. Daar kookte mijn moeder, mijn bed was opgemaakt, de was werd gedaan. Ik heb mijn moeder gesméékt om weer thuis te mogen wonen. Ze zei: nee, jij wilde onafhankelijk zijn, ga het maar leren. Toen ik drie jaar geleden een zoon kreeg, besefte ik pas echt wat mijn moeder met zes kinderen heeft doorstaan. Zes kinderen! Moeders worden zó onderschat. „Door Herman van Veen ben ik toch in de theaterwereld terechtgekomen. Het Herman van Veen Arts Center in Soest zocht voor een voorstelling een vrouw die Tigrinya sprak. Ik stuurde een paar filmpjes en werd direct aangenomen. Theater is entertainen en onderwijzen tegelijk, merkte ik. In plaats van iemand een op een te coachen, zoals bij social work, coachte ik het hele publiek. Ik dacht: dít wil ik doen. Na een auditie werd ik aangenomen op de kunstopleiding Artez in Arnhem.  „In het derde jaar ben ik bijna gestopt. Bij het vak kunstgeschiedenis ontbrak Afrikaanse kunst volledig. Het enige perspectief is de slavernij, nooit gaat het erover dat Afrika daarvóór een bloeiend continent was. Het irriteerde me zo, dat ik zelf op onderzoek uitging. In Eritrea staat een beeld van de Russische schrijver Poesjkin. Ik kwam erachter dat Poesjkins overgrootvader als cadeau naar tsaar Peter de Grote is gestuurd. En dat hij eigenlijk een prins was in een Afrikaans dorp. Daar heb ik mijn eerste voorstelling over gemaakt. De opleiding stond open voor vernieuwend  perspectief, daarom bleef ik. Deze maand studeer ik af als artist educator. „Mijn afstudeervoorstelling gaat over mijn moeder. Het is een koffieceremonie die ik heb ingekort. Mijn moeder en ik spelen er samen in, en  spreken Nederlands, Engels en Tigrinya. Zij en ik zijn tegelijk begonnen aan de inburgeringscursus. Maar terwijl ik bezig ben met afstuderen, spreekt mijn moeder nog steeds geen goed Nederlands. Dat komt door het integratiesysteem.  „In mijn ogen is mijn moeder een heldin. In de ogen van de gemeente is zij nutteloos” „Toen mijn moeder haar inburgeringscursus deed, werd mijn broer, haar oudste zoon, gekidnapt in Soedan. Ze moest 5.000 dollar betalen, anders zouden ze zijn nieren verkopen. Dat geld had ze niet. Door de stress ging ze niet naar school. Ze moest naar een psycholoog om te bepalen of ze in staat was tot leren. Nee, dat was ze niet. Ze kreeg een vrijstelling. Een paar jaar later, toen mijn broer in Nederland was, wilde ze de inburgeringscursus alsnog doen, maar de gemeente betaalde het niet meer. En zij had zes kinderen, ze had haar handen vol. Ze zei: ik blijf thuis voor jullie.  „In mijn ogen is mijn moeder een heldin. In de ogen van de gemeente is zij nutteloos, want zij heeft geen werk. Ik ging een keer mee naar een gesprek waar ze te horen kreeg dat ze vrijwilligerswerk moest doen: koffie schenken voor ouderen. Mijn moeder is kok. Zij had in Eritrea een restaurant dat ze in haar eentje draaiende hield met daarnaast vijf kinderen. Ze zei: misschien kan ik koken voor die ouderen. Want zij krijgen opgewarmd eten. Nee: koffie schenken. Ik zag mijn moeder breken. ‘Laat mij toch koken.’ „Mijn moeder is een van de tienduizenden moeders die hun plek in Nederland nog steeds niet hebben gevonden. Niemand wil een uitkering, mensen willen leren, werken. Mijn ouders hebben een Nederlands paspoort, dat vind ik het pijnlijkst van alles. Mijn moeder zegt: ik had liever geen paspoort gehad en wel naar school gekund. Ik zie veel nieuwkomers met een Nederlands paspoort emigreren. Naar een plek waar geen uitkering is. Maar waar ze beter werk kunnen krijgen. „Mijn man heb ik ontmoet in een discotheek in Rotterdam. Hij is vrachtwagenchauffeur, zijn familie woont nog in Eritrea.    „Ik doe een opleiding, verdien mijn geld, heb een huis. Ik heb alles wat ik wil. Toch voel ik leegte. Als ik iets wil vieren moet ik een afspraak maken. Mijn moeder mocht niet huilen en schreeuwen toen haar vader in Eritrea overleed – daar zouden de buren last van hebben. Bij een begrafenis in Eritrea hoort veertig dagen rouwen. Buren brengen je eten, helpen je de rouw te doorstaan. Samen met mijn moeder wil ik een ‘rituele praktijk’ openen. Ik wil dat mensen daar de volle drie uur naar mijn koffieceremonie komen. En mijn moeder verzorgt het eten.”</p>]]></description>
      <guid>https://nrc.nl/nieuws/2023/06/07/ik-heb-alles-wat-ik-wil-toch-voel-ik-leegte-a4166564</guid>
      <pubDate>Wed, 7 Jun 2023 05:38:07 +00:00</pubDate>
    </item>
    <item>
      <title><![CDATA[‘Ik was klaar om afscheid  te nemen’]]></title>
      <description><![CDATA[<p>„Al honderden keren had ik het gedaan. Met de racefiets mijn vaste rondje rijden voor het eten. Van Katendrecht langs de Waalhaven naar Heijplaat en terug. Ik herinner me nog dat ik ben omgekeerd bij het quarantaineterrein. Daarna, niets meer. Net als alle mannen die fietsen heb ik zo’n computertje dat registreert waar ik ben en een seintje aan mijn vrouw geeft als er iets mis is. „Ze kreeg een appje dat ik op de Doklaan lag. Met onze dochter sprong ze op de scooter. Ze waren eerder bij mij dan de ambulance. Ik lag daar op straat, er kwam bloed uit mijn oor, uit mijn mond. Als ik buiten ga sporten draag ik een armbandje met de tekst ‘niet reanimeren’. Een hulpverlener pakte mijn arm en wees mijn vrouw op het bandje. Ze was bang dat ik het niet zou redden. Joop den Boer (63) lag na een fietsongeluk twee weken in coma en wilde niet verder leven. Uiteindelijk deed hij dat toch. „Alles was kapot. Ik had een helm op, maar mijn hoofd heeft zo’n tik gehad dat ik een hersenbloeding kreeg. Ruim twee weken heb ik in coma gelegen in het Erasmus. Ik weet daar niets meer van. Een van de eerste herinneringen die ik heb, is dat ik vanuit mijn bed met zo’n liftje in een stoel werd gehesen. Afschuwelijk. Ik kon niets meer zelf. Dat was niet wat ik wilde. Ik was klaar om afscheid te nemen. Dat heb ik besproken met de verplegers, met de arts. Uiteindelijk hebben we het niet doorgezet.  „Na die twee maanden ging ik naar een revalidatiekliniek. Daar heb ik hele kleine stapjes gezet. Letterlijk. Eerst met een rollator, toen met krukken en uiteindelijk zelf. Ik vond er de rust en langzaam het vertrouwen en de wil terug om verder te gaan. Iedereen was heel behulpzaam, maar het harde werk moest ik zelf doen. Ik wilde vechten om mijn plekje in de maatschappij terug te krijgen. Weer werken. Mijn werkgever overwoog me volledig af te keuren. Ik ben 63 dus hoefde niet zo lang meer. Dat wilde ik niet. Ik ben een trotse vent. „Het ongeluk is nu precies twee jaar geleden. Fysiek ben ik bijna weer de oude. Ik fiets weer, loop hard. Maar emotioneel ben ik er nog niet. Ik kan ineens heel blij of vrolijk zijn of juist boos. Toen Feyenoord kampioen werd en Lee Towers ‘You’ll never walk alone’ zong, moest ik huilen. Heel hard. Over het ongeluk en het moment dat ik niet meer verder wilde, kan ik je nu vertellen zonder emotioneel te worden. Dat heb ik al zo vaak gedaan. Maar laatst las ik mijn eigen medische dossier. Dat punt waarop ik dacht ‘laten we maar stoppen’. Dat raakte me.  „Gelukkig is mijn vrouw heel sterk, anders waren we misschien niet meer bij elkaar geweest. Ik ben slachtoffer, maar zij ook. Mijn ongeluk heeft ons beïnvloed. We zijn twee veranderde mensen bij elkaar. Soms hebben we moeite om elkaar te snappen. Zij blijft dan tegen me praten, loopt niet weg, dat helpt. „Ook onze dochter heeft me op straat zien liggen. Ik ben met haar moeder samen vanaf dat ze tien jaar was. Nu is ze 31. Ze noemt me ‘ouwe’. Na het ongeluk had ze een soort verlatingsangst. Ze kwam vaak langs, knuffelde me. Voor het ongeluk wilden we een vader-dochtertatoeage laten zetten. Dat is er niet van gekomen. Vorig jaar zijn we alsnog naar Tattoo Bob gegaan. We hebben dezelfde afbeelding gekozen en op dezelfde plek laten zetten. Een vader en dochter met een hartje. We hebben voor elkaar gekozen, ook al is er geen bloedband. „Ik ben geboren en opgegroeid in Den Haag, de oudste van vier kinderen. Mijn moeder was huisvrouw, mijn vader glazenwasser. Mijn ouders konden het niet goed met elkaar vinden. Daardoor was er veel agressie en geweld in huis. Toen ik 15 jaar was, ben ik het huis uit gegaan, klaar was ik er mee. Ik ben gaan werken als kok, gelukkig kon dat destijds intern. Ik werkte in hotels in Wassenaar en Dordrecht. Ik ben niet mishandeld, maar thuis was het niet fijn. Later heb ik het contact met mijn ouders verbroken. „Op mijn eenentwintigste ben ik voor het eerst getrouwd. Een bewuste keuze, want op die leeftijd had ik geen toestemming meer nodig van mijn ouders. Het ging mis. Met mijn tweede vrouw kreeg ik een dochter. Al tijdens de zwangerschap merkte ik dat het niet goed zat. Ze was steeds vaker weg. Mijn dochter groeide op, maar ik herkende niets in haar. In Duitsland kon je een vaderschapstest kopen. Dat heb ik gedaan. Kort daarna kreeg ik een brief. Er was geen match. Natuurlijk had ik een vermoeden, maar het was ook mijn grootste angst.  „Woest was ik, ik heb mijn ex-vrouw opgebeld en gezegd: ‘Het ga je goed’. Ik wilde haar nooit meer zien. De rechter sprak de scheiding uit. Mijn dochter bleef bij haar. Samen zijn ze naar Marokko verhuisd. „Die dna-test bracht me op een idee. Ik ben natuurlijk niet de enige die twijfelt. Ik ging zelf ook testen aanbieden. Die liet ik analyseren in de Verenigde Staten. Steeds meer mensen wisten me te vinden. Ik werd ook ingeschakeld als vaderschaps-expert tijdens rechtszaken. En ik heb weleens het verzoek gekregen om een overleden vader op te graven. „Stond ik daar, nadat ze het lichaam uit de grond hadden gehaald. Iedereen keek hoe ik aan een van zijn kiezen begon te trekken voor genetisch materiaal. Vijftien jaar lang heb ik naast mijn werk voor justitie – ik vervoerde gevangenen – honderden testen afgenomen. Het is verbazingwekkend hoeveel vaders twijfelen aan de herkomst van hun kind, hoeveel vrouwen zich afvragen van wie ze zwanger zijn. „De dochter uit mijn tweede huwelijk woont inmiddels in Rotterdam. 26 is ze nu. Twee maanden geleden heb ik haar voor het eerst in vijftien jaar weer gezien. Ik was heel zenuwachtig. Ik wilde haar aankijken en duidelijk maken dat ik niet haar biologische vader was. Zodat ze wist waarom ik destijds haar moeder niet meer wilde zien. Ze wist het al. We gaan vaker afspreken om elkaar weer te leren kennen.” 
		Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is</p>]]></description>
      <guid>https://nrc.nl/nieuws/2023/05/31/ik-was-klaar-om-afscheid-te-nemen-a4166023</guid>
      <pubDate>Wed, 31 May 2023 05:38:07 +00:00</pubDate>
    </item>
    <item>
      <title><![CDATA[Carla werd fulltime mantelzorger: ‘Voor Klaas deed ik alles’]]></title>
      <description><![CDATA[<p>‘Ik dacht nadat Klaas in maart 2018 was overleden: ik ga een halfjaartje uithijgen en dan ga ik er weer tegenaan. Een baan zoeken. Maar na dat halfjaar ben ik compleet ingestort. Ik was ongelofelijk moe. Ik sliep heel veel, maar ook heel slecht. Lag wakker. Had nergens meer zin in. Ik was voor Klaas ziek werd heel actief. Fietsen. Wandelen. Paardrijden. Maar ik kon het niet meer opbrengen. Carla Gianotten (62)  was een carrièrevrouw. Tot haar man ziek werd en zij voor hem ging zorgen. „Als je trouwt, wordt je gevraagd om in goede en slechte tijden ja tegen de ander te zeggen. Maar wat dat inhoudt, ontdek je pas als ellende op je pad komt. Toen ik er écht voor Klaas moest zijn, ervoer ik wat mijn belofte betekende. Ik hield onvoorwaardelijk van hem. En ben tijdens zijn ziekte ook niet minder van hem gaan houden. Natuurlijk veranderde onze relatie. Hij werd afhankelijk van mij. En ik werd zijn verzorger. Maar hij was ook nog steeds mijn man. En mijn grote liefde. „Je groeit in zo’n rol. Je pakt steeds meer zorgtaken op. Dat gaat eigenlijk vanzelf. Ik wist het allemaal zo te plannen dat iedere nieuwe taak er toch weer tussen paste. En als ik een bepaalde taak niet beheerste, liet ik mij bijscholen. Klaas werd de laatste twee jaar bijvoorbeeld ’s nachts beademd via een tracheacanule. Om zo’n buisje te mogen verzorgen en verwisselen, heb je een speciale opleiding nodig. Die ben ik gaan doen. Want opgeven staat niet in mijn woordenboek.” „Ik ben het derde kind uit een ondernemersgezin uit De Bilt. Het nakomertje. Mijn oudste zus is zestien jaar ouder. En met mijn broer scheelde ik ruim tien jaar. Het was een liefdevol gezin. Mijn ouders hadden een papierverwerkingsbedrijf aan huis, dus het was altijd druk. En er werd hard gewerkt. Van kinds af aan kreeg ik mee dat je meehielp als het druk was. Dat je je schouders eronder zette. Dat was normaal. „Op mijn achttiende ging ik uit huis. Ik had havo gedaan en een secretaresseopleiding en ging aan het werk. Op een gegeven moment werkte ik voor een jurist. Hij zei: over vijf jaar ben je hier weg en je gaat ondertussen een opleiding doen, want jij hebt veel meer in je mars. Ik heb zijn advies opgevolgd en zo werd ik uiteindelijk bij een andere organisatie P&amp;O-adviseur en later hoofd P&amp;O. Ik was getrouwd met mijn jeugdliefde en had bewust geen kinderen. Ik wilde een carrière.” „Opgeven staat niet in mijn woordenboek” „Ik ontplooide mijzelf. Had alles op de rit. Tot mijn broer plotseling op zijn 42ste overleed. Hij was na een ongelukkig huwelijk eindelijk gescheiden en heel gelukkig met zijn nieuwe vriendin. Een drama. Mijn moeder overleed twee jaar later aan een gebroken hart. Dat zette mijn leven op z’n kop. Ik realiseerde mij plots dat alles zomaar voorbij kan zijn. Daardoor ging ik vraagtekens zetten bij mijn eigen leven. Mijn man was een doodgoeie vent, maar we waren uit elkaar gegroeid. Ik was 39 en dacht: moet ik hier nog 40 jaar getrouwd mee zijn? Wil ik dit? Of kies ik voor mijzelf?” „We besloten uit elkaar te gaan. En kort daarna kreeg ik een relatie met Klaas. Hij was de dierenarts in ons dorp. Op mijn negentiende had ik hem al eens ontmoet en was toen heel gecharmeerd van hem. In 2001 stuurde ik hem een mailtje, omdat het onduidelijk was of een afspraak voor mijn kat goed was geregeld. Hij wist nog wie ik was. En nodigde mij uit voor een borrel. Ik ben nooit meer weggegaan. En drie maanden later zijn we in het geheim getrouwd. „Klaas was negen jaar ouder, en heel avontuurlijk. Een echte gangmaker. Hij reed motor. Hield van snelle auto’s. Speelde contrabas en piano, en had altijd iets te vertellen. In 2004 kreeg hij klachten. Had het gevoel dat zijn lichaam hem naar links trok. Maar geen arts kon vinden wat er mis was. De klachten werden zo ernstig dat hij besloot om zijn praktijk te verkopen en samen met mij naar Ruinerwold te verhuizen. Door die verhuizing kregen we te maken met nieuwe artsen. Een neuroloog in Meppel had een vermoeden wat er aan de hand was. In het UMC Groningen werd zijn vermoeden bevestigd. Klaas had multipele systeematrofie; een zeldzaam parkinsonisme. „Klaas was enerzijds opgelucht dat hij nu wist wat er aan de hand was. Maar nu wist hij ook dat hij eraan zou gaan overlijden. Hij vroeg mij eind 2007 of ik wilde stoppen met werken. Zodat we - zolang Klaas nog mobiel was - samen konden genieten van de tijd die ons nog restte. Ik was 47, en had nooit gedacht dat ik voor een man mijn baan en onafhankelijkheid zou opgeven. Maar voor Klaas deed ik alles. We hebben genoten. We wandelden in de Zwitserse bergen. Kayakten. Fietsten. Gingen naar Griekenland. Het was heerlijk. „Langzaamaan verslechterde de gezondheid van Klaas. Hij kreeg in 2013 een herseninfarct. Hij mocht daarna geen auto meer rijden en werd steeds afhankelijker van mijn hulp. Ook viel hij steeds vaker. Dan brak hij zijn neus. Of een vinger. En dan had hij zijn gezicht weer helemaal opengehaald. Door een longontsteking kwam hij in 2015 in het ziekenhuis terecht. Hij is bijna een jaar weggeweest. Nadat ik, en alle medewerkers van een klein zorgcentrum hier in Ruinerwold waren opgeleid om tracheostomale zorg te verlenen, kon Klaas terug naar huis. En daar is hij anderhalf jaar later overleden. Vorig jaar mei heb ik in Zwitserland zijn laatste as verstrooid. Op de plek waar we het samen altijd goed hadden. Pas toen kwam er ruimte voor alle mooie herinneringen. En vervaagden de beelden van de afhankelijke man die hij was geworden. Sindsdien kan ik weer vooruitkijken.”</p>]]></description>
      <guid>https://nrc.nl/nieuws/2023/05/24/voor-klaas-deed-ik-alles-a4165451</guid>
      <pubDate>Wed, 24 May 2023 05:38:08 +00:00</pubDate>
    </item>
    <item>
      <title><![CDATA[‘Ik weet dat God me steunt nu ik heb besloten mijn kaaswinkel te sluiten’]]></title>
      <description><![CDATA[<p>„Zevenenveertig jaar heeft mijn leven zich afgespeeld in Zuidbroek, bij Bergambacht, onder Gouda. Had je mij ergens in die jaren gevraagd of ik daar ooit zou weggaan, dan had ik uit volle overtuiging geantwoord: ‘O nee, nóóit!’ Maar het is anders gelopen. „Op mijn veertiende werd Roeland mijn vriendje. We woonden vlak bij elkaar. We zijn getrouwd toen ik negentien was. Tussen 1982 en 1993 hebben we drie dochters en twee zonen gekregen. Willeke van Everdingen-Oudijk (62) woonde haar hele leven in Zuidbroek, in de buurt van Gouda, tot een huisarts zei dat haar man ziek werd door straling. Dus verhuisden ze naar een plek met minder straling, op de Veluwe. „Na de middelbare school had ik willen doorleren. Ik wilde verpleegster worden. Maar mijn vader zei: ‘Dat is nergens voor nodig. Kom maar bij mij werken. Hierna ga je toch trouwen en kinderen krijgen.’ Wij hadden thuis een manege. Ik ging paarden verzorgen en paardrijlessen geven. „Roeland is opgegroeid als boerenzoon. Hij heeft in de bouw gewerkt, en als vrachtwagenchauffeur, en ook een tijdlang als buschauffeur. In 1995 konden we de boerderij van zijn vader overnemen: een schitterende stee uit 1570, vol prachtige Delfts blauwe tegeltjes. Mijn schoonvader kreeg z’n eigen woning bij ons op het erf.  Hij overleed in 1999. „Het ging ons voor de wind. Roeland had een hoop werk als loonwerker. Hij perste hooibalen. We hadden 24 koeien. Dat was voornamelijk mijn werk. „In 2005 werd Roeland ziek: een veel te hoge hartslag, tintelende benen, constant moe. Dokters konden geen oorzaak vinden. Dus toen zeiden ze: ‘Stress – het zit tussen je oren.’ Via-via kwamen we bij een oud-huisarts in Gouda die zich in alternatieve geneeswijzen had gespecialiseerd. Binnen vijf minuten wist hij wat er aan de hand was. Hij zei: ‘Uw klachten worden veroorzaakt door de straling van UMTS-masten, voor mobiele telefoons.’ „Eerst geloof je dat niet. Maar we gingen ons erin verdiepen. We kochten een stralingsmeter. En jawel, we zagen duidelijk een verband tussen de klachten van Roeland en de stralingsniveaus. De wetenschap neemt dit nog steeds niet serieus. Ik wel. Mijn man is het levende bewijs. „Wij zijn stralingsvluchtelingen. Twee jaar lang zijn we op zoek geweest naar een plek met weinig straling. Die hebben we in 2008 gevonden in Epe. Het is pijnlijk geweest die prachtige, oude familieboerderij te verkopen, maar gezondheid gaat voor alles. We kochten een tamelijk nieuw huis, met een oude stal, waar we 25 koeien konden houden. Hier, aan de rand van de Veluwe, heb ik mijn man  teruggekregen zoals hij was.  „Omstreeks 2015 kochten onze oudste zoon en schoondochter een boerderij schuin achter ons, met plek voor 75 koeien. Onze koeien zijn toen naar hen gegaan. Bij ons werd het stil. En dat is niks voor mij.  Ik moet mensen zien. Ik wil iets te zorgen hebben. Toen dacht ik: ik ga een kaaswinkeltje beginnen. Onze oudste dochter en schoonzoon hebben een boerderij met 550 koeien, in Bergambacht. Ze verwerken zelf al hun melk tot kaas.  „Zonder ooit reclame gemaakt te hebben is de winkel gegroeid, met steeds meer streekproducten. Roeland en ik zijn handig, wij zijn echt klussers. Stap voor stap hebben we de winkel ingericht. De planken waarop de kazen nu liggen, komen uit het Anton Pieck Museum in Hattem. „Kaas verkopen is nooit mijn doel geweest. Het gaat mij om het contact met de klanten. Het allerliefst zou ik willen dat ze één voor één komen, en dat we dan echt de tijd hebben voor een goed gesprek met elkaar. Ik ontmoet hier zulke mooie mensen! Ze weten dat ze hun verhalen veilig aan mij kunnen vertellen. Ik praat niks door. „Jarenlang kwam hier een man, die op een dag vertelde dat hij ernstig ziek was. Hij deelde met mij wat er in hem omging: over ziek zijn,  sterven, hoe zijn leven was gelopen, zijn crematie. Op een dag kwam er een vrouw in de winkel, die zei: ‘Wilt u even meelopen naar de auto? Mijn man komt afscheid van u nemen.’ Drie dagen later overleed hij. Als zoiets gebeurt, begrijp je dat je kennelijk iets kunt betekenen voor andere mensen. „Ik denk weleens: wat is het toch jammer dat mensen een kaasboerin nodig hebben om hun verhalen kwijt te kunnen” „Door alle contacten met klanten weet ik hoeveel eenzaamheid er is in deze wereld. Ik denk weleens: wat is het toch jammer dat mensen een kaasboerin nodig hebben om hun verhalen kwijt te kunnen. „Ik wil niet beweren dat het mijn roeping is om er te zijn voor m’n medemens. Dat zorgzame zit nu eenmaal in mijn karakter. Daarover praat je niet, dat dóe je gewoon. Wel zeg ik uit volle overtuiging dat ik probeer te leven als christen. ‘Heb God lief boven alles en je naaste als jezelf.’ „Het geloof heb ik van huis uit meegekregen, maar ik heb het niet altijd even diep gevoeld. Ik weet nog precies wanneer de volle overtuiging in mij is gekomen. In november 1994, tijdens een avondmaalsviering in de kerk. De predikant nodigde gemeenteleden uit naar voren te komen. Het was alsof een onzichtbare hand mij duwde. Een innerlijke stem zei: ‘Gij zijt mijn.’ Ik was alleen in de kerk, Roeland was thuis met de kinderen. ’s Avonds vertelde ik dat ik iets bijzonders had ervaren. Die woorden, ‘Gij zijt mijn’ – ik kon ze niet thuisbrengen. Pas laat in de avond vonden we de tekst, in het boek Jesaja. „Sindsdien weet ik zeker dat God mij leidt. En ook dat Hij mij steunt, nu ik heb besloten volgend jaar april mijn kaaswinkel te sluiten. Mensen vragen me: ‘Hè, waarom? Het is toch een succes?’ Ja, dat is het. Maar ik dreig aan mijn eigen succes ten onder te gaan. Te veel klanten krijg ik nu. Mooie gesprekken ontstaan alleen wanneer je iemand apart spreekt. In een drukke winkel lukt dat steeds minder vaak. Ik broed nu op een nieuw plan, om mensen op een andere manier te ontmoeten.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/05/17/ik-weet-dat-god-me-steunt-nu-ik-heb-besloten-mijn-kaaswinkel-te-sluiten-a4164953</guid>
      <pubDate>Wed, 17 May 2023 05:38:08 +00:00</pubDate>
    </item>
    <item>
      <title><![CDATA[‘Ik ben alleen, maar niet eenzaam’]]></title>
      <description><![CDATA[<p>„De Nederlandse cultuur is aan mij ontsnapt. Als ik hier in Amsterdam een praatje maak, heb ik vaak geen idee waar mensen het over hebben. Ik heb sinds 1958 niet meer in Nederland gewoond. Ben hier ook niet geboren. Mijn wieg stond in Batavia, het huidige Jakarta. Ik was twee toen Japan Nederlands-Indië binnenviel. Samen met mijn moeder en broer belandde ik in een kamp. Ik heb daar nauwelijks herinneringen aan. En thuis werd er niet over gesproken. Als ik iets wilde weten, zei mijn moeder dat ze geen idee had waar ik op doelde. „Nadat Soekarno in 1945 de onafhankelijkheid uitriep, ging mijn vader meedoen aan de politionele acties. We woonden inmiddels in Soerabaja. We hadden altijd veel mensen over de vloer. Mijn ouders waren echte entertainers. Ik heb later begrepen dat het voor Nederlanders in die stad heel gevaarlijk was, maar daar heb ik nooit iets van gemerkt. Ik had een onbezorgde jeugd. Speelde veel buiten met mijn Indonesische vriendjes. „Toen steeds duidelijker werd dat Nederlanders niet langer welkom waren in de Indonesische republiek, hebben mijn ouders mijn broer en mij naar Nederland gestuurd. We kwamen terecht op kasteel Eerde in Ommen waar de Quakers een internationale school runden. Ik was 12. Dat was best moeilijk. Ik was gek op mijn moeder en was bang dat ik haar nooit meer zou zien. Ik kende in Ommen alleen mijn drie jaar oudere broer, en die zat niet te wachten op een klein broertje dat hij altijd op sleeptouw moest nemen. „Ik vond het leven in het kasteel ook interessant. En spannend. Ik ontmoette daar mijn mentor. Hij nam mij mee naar musea, lezingen, theatervoorstellingen en op vakantie. Hij bereidde mij, en ook vijf andere jongens, voor op onze toekomst. Hij stimuleerde ook mijn seksuele ontwikkeling. Groomen, zou je dat tegenwoordig noemen. Maar zo heb ik het nooit ervaren. Ik genoot. Ik was altijd al op mannen gefocust en vond het samenzijn met een man heel natuurlijk. Dus toen mijn ouders besloten om Indonesië te verlaten en naar Australië te verhuizen, heb ik geweigerd om ook naar dat land te emigreren. Ik wilde bij mijn mentor blijven. Niet omdat ik verliefd was. Nee, dat denk ik niet. Ik wilde de culturele en levenslessen die hij mij kon onderwijzen, graag tot mij nemen. „Uiteindelijk ben ik op mijn 18de toch naar Australië vertrokken. Mijn broer, die mijn ouders wel achterna was gegaan, had leukemie en overleed vlak voor zijn 21ste verjaardag. Ik wilde mijn ouders troosten. Maar na een paar jaar hield ik het niet meer vol. Mijn ouders waren door de ziekte van mijn broer Christian Science-volgelingen geworden. Vooral mijn lieve moeder citeerde te pas en te onpas de teksten van Mary Baker Eddy. En homoseksualiteit paste daar natuurlijk niet bij. Al heeft mijn moeder mij nooit laten vallen. „Ik wilde toneelspeler worden. Het liefst in Engeland, maar dat was heel moeilijk omdat Groot-Brittannië toen geen onderdeel van de Europese Unie was. Daarom werd het Duitsland. Daar heb ik mijn opleiding gedaan. Ik vond een baan bij een theatergezelschap in Zwitserland, maar dat werd een ramp. Toen Groot-Brittannië in 1973 lid werd van de EU heb ik onmiddellijk mijn spullen gepakt en ben naar Londen gegaan. Frans Storm van ’s Gravesande woont, na omzwervingen in onder meer het VK en Spanje, in Amsterdam. Terug in Nederland koestert hij wat was. „Ik werkte in de horeca en was openlijk homoseksueel. In 1976 ontmoette ik Steve. Hij was 13 jaar jonger en een bijzondere man. Hij deed veel drag. Steve vond seks heerlijk en was er geweldig in, dus er waren een heleboel mensen die achter hem aanholden. We waren in die tijd niet heel erg voorzichtig. Op een gegeven moment zijn we naar Brighton verhuisd. Steve werd steeds magerder. In 1993 heeft hij zich laten testen en toen werd duidelijk dat hij hiv had. Zijn vroegere vrienden wilden opeens niets meer van hem weten. Voor Steve reden om geen medicijnen te nemen. Hij wilde niet leven in een wereld waar vriendschap geen waarde heeft. Steve stierf een jaar later aan aids.  „In die tijd ben ik politiek geëngageerd geraakt. Engeland ging zo afschuwelijk om met mensen die hiv of aids kregen. Dat was echt verschrikkelijk. Ik liep mee in demonstraties, gaf voorlichting en hielp jongens die ziek waren en moederziel alleen thuis lagen. Ook verzorgde ik Steve. En ondertussen werkte ik bij British Telecom. Niet geheel verrassend, bleek ik zelf ook hiv te hebben. Maar ik voelde mij prima. Ik heb blijkbaar sterke genen. Pas in 2004, ik was inmiddels naar Spanje verhuisd omdat ik gek werd van alle herinneringen in ons huis in Brighton, was mijn weerstand zo laag dat ik medicijnen moest gaan slikken om te voorkomen dat ik aids zou krijgen. „Jarenlang ging dat prima. Maar een paar jaar geleden voelde ik allemaal vreemde dingen in mijn lijf. Iedereen dacht aan een kankersoort die veel voorkomt bij hiv-patiënten. Maar het bleek de ziekte van Castleman te zijn. Het is gelukkig niet dodelijk en makkelijk te behandelen, maar heeft wel mijn beenspieren aangetast. Daarom loop ik moeilijk. En dat werd een probleem op de Spaanse berg waar ik woonde. Ik verhuisde daarom naar Torrevieja, maar daar waren ze niet zo gediend van Engelsen. En zo werd ik daar natuurlijk gezien. „Hoewel ik al 20 jaar in Spanje woonde, sprak ik de taal niet. Iedereen wilde altijd Engels met mij oefenen. Dat werd een probleem als ik echt hulpbehoevend zou worden. Ik heb mij daarom ingeschreven voor een sociale huurwoning in Amsterdam. En daar zit ik nu. Van de buitenkant oog ik wellicht als een zielige man die duimendraaiend voor de televisie zit. Ik ben inderdaad alleen. Maar niet eenzaam. Ik doorleef de goeie herinneringen die ik met Steve heb gehad.”</p>]]></description>
      <guid>https://nrc.nl/nieuws/2023/05/10/ik-ben-alleen-maar-niet-eenzaam-a4164301</guid>
      <pubDate>Wed, 10 May 2023 05:38:08 +00:00</pubDate>
    </item>
    <item>
      <title><![CDATA[‘Ik ben blij dat ik eindelijk ben begonnen met opereren in Kenia’]]></title>
      <description><![CDATA[<p>„Mijn man woont een groot deel van de tijd in Kenia. We hebben een huis aan de rand van Nairobi, ik probeer er twee keer per jaar een maand naartoe te gaan. Het liefst zou ik de helft van de tijd daar zijn, maar dat lukt nog niet met mijn werk als oogarts bij een particuliere kliniek in Ede.  Marjolein Ronday (58) is oogarts. Voor het eerst deed ze begin dit jaar ook staaroperaties in Kenia, wat ze al lang wilde. „Na de middelbare school heb ik een jaar in Amerika gestudeerd, op een afgelegen college in de bergen van North Carolina. Het had een eigen boerderij, gerund door studenten. Je moest werken voor kost en inwoning. Daar  heb ik John leren kennen, een Keniaan die economie studeerde. Zijn familie heeft in Kenia een vastgoedbedrijf.  „De eerste acht à tien jaar hadden we een langeafstandsrelatie. Toen is hij naar Nederland gekomen, twee jaar later zijn we getrouwd. Onze zoon en dochter gingen al mee naar Kenia toen ze zes maanden oud waren. In die tijd probeerden we minimaal één keer per jaar te gaan. Als arts in opleiding had ik  werkweken van zeventig uur. John deed thuis alles en bracht de kinderen overal naar toe. Een keer bracht ik op een vrije dag mijn zoon naar school, hij zat in groep drie. Of ik de oppas was, vroeg een meisje uit zijn klas.  „Ik wist dat ik ooit wilde werken in Afrika. Daarom  koos ik een specialisatie waar ze daar iets aan zouden hebben. Er was toen in Afrika één oogarts op één miljoen mensen. Het is nu iets beter, maar niet veel. John werkte bij het Tropeninstituut en later bij het UWV. Hij is niet zo carrièregericht, het liefst maakt hij de hele dag muziek. Hij speelt gitaar en zingt. Ons huis in Kenia heeft een muziekstudio in de kelder.  „Het is fijn om in Kenia een soort tweede thuis te hebben. Het is een prettig land. Mensen nemen de tijd voor elkaar. Stel, je staat op het punt om weg te gaan en er komt iemand langs. Dan kun je niet zeggen: sorry, ik moet weg. Diegene krijgt wat te eten en te drinken. Dan kom je te laat op je afspraak, maar dat vindt niemand erg. Je hoeft dus nooit haast te hebben. Ik denk altijd: dat neem ik mee naar Nederland. Maar dat lukt nooit. Spontaan bij mensen langsgaan werkt hier gewoon niet. Je gaat toch weer afspreken. Ik wist dat ik ooit wilde werken in Afrika. Daarom koos ik een specialisatie waar ze daar iets aan zouden hebben Soms gaan we in Kenia op vakantie. Je hoeft niet naar een nationaal park, er is veel meer mooie natuur. We hebben een keer gelogeerd bij iemand waar je kon paardrijden tussen de zebra’s. En op een glamping bij een reservaat met olifanten in het bos, een waterval waar je kon zwemmen. Omdat het beter gaat met Kenia, zijn er veel meer Keniaanse toeristen dan eerst. Toen ik er net kwam was een safari nog echt voor rijke buitenlanders.  „Mijn man en ik hebben een stichting waarmee we zonnelampen geven aan drie scholen op het Keniaanse platteland, zodat leerlingen van groep 7 en 8 thuis huiswerk kunnen maken. Na Covid schafte de overheid de schoollunch af, dat was te duur. Van thuis kregen leerlingen ook geen eten mee. We hebben daarom ook een lunchprogramma opgezet. Daarin krijgen de leerlingen mais en bonen. „Ik ken in Kenia een verpleegkundige, Mike, die is opgeleid om zelfstandig staaroperaties uit te voeren. Hij werkt in een klein ziekenhuis op het platteland. Afgelopen  januari ben ik daar staaroperaties gaan doen, samen met een Nederlandse vriendin die ook oogarts is. Voor een staaroperatie moeten Kenianen een klein bedrag betalen, wat niet iedereen heeft. Ze wachten tot ze echt niet meer kunnen zien, dan worden ze gratis geholpen. Eén oog doen ze dan, dat moet genoeg zijn. Het aantal oogpatiënten neemt sterk toe, je kunt eindeloos veel mensen helpen. En je geeft hun dus vaak echt het zicht terug. „In het ziekenhuis waren ze blij met ons bezoek. Wij leerden hun onze techniek, zij leerden ons hun techniek. Zij maken een sneetje en wippen de lens eruit. Vroeger deden wij dat ook, nu bijna niet meer, alleen nog als een lens te hard is. Wij maken een kleiner sneetje en vergruizen de lens in het oog. Een vergruizer is een duur apparaat. Ik heb een lightversie gekocht met herbruikbare slangen, een Zwitsers bedrijf maakt die speciaal voor Afrika. Een goed apparaat, hoor. Beetje simpel, maar prima. Mike vond het leuk om ermee te leren werken. Eerder had ik al een tweedehands microscoop opgestuurd, en dozen vol afgedankte instrumentjes en apparatuur.  „In Nederland moet ik na iedere operatie een nieuwe jas aan, van een plastic-achtig wegwerpspul. In Kenia zijn de jas en het mutsje van de dokter van katoen. Zij doen dat gewoon beter, en ze hebben niet méér infecties. Ook zijn ze superinventief. De tweedehands microscoop brandde door tijdens een operatie, ineens kwam er rook uit. Een technicus van het ziekenhuis heeft er vijf uur aan gesleuteld, toen deed hij het weer. Met weinig middelen helpen ze heel veel mensen. „Ik ben blij dat ik eindelijk ben begonnen met opereren in Afrika. Dat wilde ik al heel lang. Soms moet je gewoon beginnen, ook al zijn de omstandigheden niet ideaal. In januari ga ik er weer heen met een paar collega’s. En ik ben geld aan het inzamelen om naast het ziekenhuis een aparte oogkliniek te laten bouwen. Nu deelt oogheelkunde een operatiekamer met de rest van het ziekenhuis. Komt er een keizersnee of botbreuk, dan moeten de staaroperaties wachten.”</p>]]></description>
      <guid>https://nrc.nl/nieuws/2023/05/03/ik-ben-blij-dat-ik-eindelijk-ben-begonnen-met-opereren-in-kenia-a4163664</guid>
      <pubDate>Wed, 3 May 2023 05:38:09 +00:00</pubDate>
    </item>
    <item>
      <title><![CDATA[‘In een broek en een trui ben ik veel rustiger’]]></title>
      <description><![CDATA[<p>‘Mijn jeugd was fijn. Ik kom uit een familie Doorzon-gezin. Ik heb een oudere en  jongere broer. Mijn vader zat in de verzekeringen en mijn moeder was peuterspeelzaalleidster.   Gerben Veldwijk (32) is de zingende dragqueen Mandy McCandy. Hij heeft een wekelijkse show in gaybar Ferry in Rotterdam. „Elk jaar gingen we met de auto op vakantie naar Kroatië. Dat was toen nog onontdekt als vakantieland. Spotgoedkoop. We gingen elke dag uit eten. Het waren heerlijke vakanties. „Ik was een vrolijk jongetje, denk ik. Uitgesproken. Geïnteresseerd in andere dingen dan de meeste jongens. Ik hield van knutselen en Barbies. Mijn ouders vonden het prima. We kregen voor Sinterklaas een folder van Intertoys of zo en konden aanstrepen wat we graag wilden hebben. Ik heb nooit toch een brandweerwagen gekregen. Wel een Barbie en haar paard. „Er was wel een grens. Waarschijnlijk om me te behoeden voor pesterijen. Ik was als kind met mijn moeder in een schoenenwinkel en zag zilveren schoenen met een rood strikje. Prachtig! Deze wil ik, zei ik tegen haar. „Die hebben ze niet in jouw maat, zei ze. „Jawel, kijk maar. „Die doen we niet. „Ik voelde me niet anders dan anderen. Als tiener droeg ik normale schoenen en de kleding die mijn vrienden ook droegen. Ik zat op een scholengemeenschap in Apeldoorn, daar ben ik geboren en opgegroeid. Ik begon op de mavo, ging naar het vwo vanwege goede cijfers en toen naar de havo omdat ik havisten creatiever, losser en minder cynisch vond dan vwo’ers. Ik  vond het een heerlijke tijd, vooral de jaarlijkse schoolmusical. „Ik vond het jammer dat school was afgelopen. Ik ging  Stedenbouw aan de hogeschool in Deventer studeren en kon thuis blijven wonen. De studie liep niet lekker, ik probeerde het jaar erop dezelfde studie in Breda. Een klasgenootje had een etage in Rotterdam en daar kon ik bij. Toen woonde ik in Rotterdam. Ik was 19. Ik kende niemand. Nu ken ik de halve stad. „In het begin dacht ik: waar ben ik beland? Apeldoorn was toen blanker dan blank. Als je daar opgroeit, heb je het idee dat Nederland voor de Nederlanders is en de anderen op bezoek zijn. Als je in Rotterdam bent opgegroeid, denk je daar natuurlijk anders over. Voor mij was het wennen. Inmiddels heb ik een andere kijk op de wereld. Ik heb zoveel verschillende mensen leren kennen. Dat is een verrijking van mijn leven. „Dat jaar kwam ik erachter dat die studie gewoon niets voor mij was. Ik ging werken bij de klantenservice van KPN. Dat heb ik vijf jaar gedaan. „Ik ging veel uit. Soms wel drie avonden per week. Ik was een bekende in het gaywereldje. Maar ik zocht het extravagante niet op. Dragqueens vond ik verschrikkelijk. Te luidruchtig, te aanwezig.  Tot ik een leuke, gezellige dragqueen leerde kennen, die zich veel netter en vrouwelijker  opmaakte dan ik gewend was van dragqueens. „Toen ik 24 was, ging ik werken bij gaybar Ferry. In die tijd heb ik  me een keer in drag gehesen, met hulp van een vriend.  Ik vond het leuk. Letterlijk als jongen in de huid van een vrouw kruipen. Je bent jezelf, maar  een bepaalde versie van jezelf. In een spijkerbroek en trui ben ik veel rustiger. Aan optreden dacht ik niet. Zingen deed ik nog niet. Alleen onder de douche. Ik vind het niet erg als mensen niets met drag hebben. Maar ik denk: doe lekker je eigen ding en laat mij met rust „Drag dragen begon ik leuk te vinden. Ik ging het vaker doen, als hobby. En begon showtjes te geven. In Ferry stond ik achter de bar als mezelf. Maar ik trad ook op in drag, ook  weleens in een Amsterdams café.  „Tijdens  Superball, een dragwedstrijd in Amsterdam, maakte een bekende dragqueen een opmerking over mijn pruik. Ze noemde het een ‘shake-and-go’-pruik; een goedkope pruik van AliExpress. Dat was het ook. Drag is duur. Voor een mooie, professionele pruik betaal je een godsvermogen. En ik deed het voor de lol. Ik betaalde er mijn huur niet mee. „Dat veranderde toen ik werd gevraagd als host in drag, door het bedrijf waar ik nog steeds voor werk. De eigenaar heeft verschillende horeca-gelegenheden in Rotterdam waaronder het Zalmhuis, een groot en luxueus ingericht visrestaurant met verschillende thema-zalen. Gasten werden ontvangen door Mandy McCandy, mijn alter-ego. Heel leuk om te doen. Ik werk daar nog steeds. „Toen begon corona. Een zware tijd voor de horeca. We deden wat wel kon. Bij Ferry bakte ik hamburgers. We hebben elkaar erdoorheen getrokken. In die periode bedacht ik: als hier een einde aan komt, dan wil ik van drag mijn werk maken. „Meteen na de laatste lockdown vroeg Ferry me voor een wekelijkse dragshow. Plots moest ik een show uitdenken. Mandy McCandy werd professioneler. Om mezelf in haar te veranderen, draag ik nepheupen,  nepbillen, een gevulde bh of neptieten. Daarover drie 70 denier danspanty’s zonder naden en een korset.  Daarover een body en dan de outfit. „Ik heb verschillende outfits. Soms kies ik een lange glitterjurk, soms een meer edgy outfit. Ik zoek online naar mooie kleding. Laatst kocht ik een catsuit met glitters in Engeland. Op maat gemaakt en exclusief. Duur, maar je wil dat mensen denken: wauw! Voor onderkleding is AliExpress je beste vriend. Juwelen koop ik bij een juwelenmaker in Italië. „Om me te onderscheiden nam ik zangles. Ik ben niet zo’n ster in dansen, zingen bleek ik goed te kunnen. Er zijn niet veel zingende queens. Mensen vroegen: ben je te boeken? Binnen de kortste keren zat ik bomvol werk en deed allerlei shows in Rotterdam en daarbuiten. Inmiddels ben ik strenger met werk. Als er iemand in mijn familie jarig is, gaat dat voor. Soms is het wel opletten. Ik maak me vaak thuis al op en ga dan in drag in de auto naar een locatie en ’s avonds in drag naar huis. Ik word regelmatig nageroepen. Soms zelfs achtervolgd. Dat is  unheimisch. Ik vind het niet erg als mensen niets met drag hebben. Ze mogen ervan vinden wat ze willen. Maar ik denk: doe lekker je eigen ding en laat mij met rust. Mijn ouders vinden het leuk. Ze zijn laatst komen kijken. Mijn vader speelt gitaar, we hebben samen opgetreden. Mijn moeder zat aan een tafeltje. Als ik een grap maakte en de zaal lachte, zei zij trots tegen haar tafelgenoten: ‘Die humor heeft hij van mij.’” 
		Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is</p>]]></description>
      <guid>https://nrc.nl/nieuws/2023/04/26/in-een-broek-en-een-trui-ben-ik-veel-rustiger-a4163164</guid>
      <pubDate>Wed, 26 Apr 2023 05:38:09 +00:00</pubDate>
    </item>
    <item>
      <title><![CDATA[Fred Horn (78) bedacht meer dan driehonderd bordspelletjes]]></title>
      <description><![CDATA[<p>‘Mijn oudste broer en ik vormden een twee-eenheid. Hij was anderhalf jaar ouder. We speelden veel buiten. Binnen hadden we geen ander vermaak dan spelletjes. Radio hadden we niet, televisie was er nog niet. Eindeloos deden we kaartspelletjes en bordspelen. Onze vader deed vaak mee. „Af en toe bedacht vader zelf een spelletje. Het Jagerspel, bijvoorbeeld. Dat draaide om het afschieten van konijnen. Elke speler kreeg vier konijnen die je in leven moest zien te houden. Aan een stuk karton, potloden en soms een paar dobbelstenen had je genoeg om een spel te maken. Zoals de ‘Loterij in drie bedrijven’, dat we met de hele familie speelden bij verjaardagen. Ik heb nog een zak vol halve centen; dat was ons speelgeld. „Spelletjes lopen als een rode draad door mijn leven. Ik heb er zelf meer dan driehonderd bedacht en gemaakt. Zo’n veertig zijn er uitgegeven. In mijn boekenkast staan zes- à zevenhonderd boeken over spelletjes.  „Ik doe graag spelletjes, natuurlijk. Maar eigenlijk gaat het mij meer om de abstract strategische gedachte die erachter zit. De kracht van de eenvoud intrigeert me: hoe je met één idee tot een complex spel kunt komen. Op een dag hoop ik een spel te bedenken met één regel en één speelstuk – en dat je daarmee dan je hersens kunt kraken. „Het spel go, dat zo’n vierduizend jaar oud is, komt in de buurt van mijn ideaal. Schaken vind ik geen interessant spel. Daaromheen hangt veel dikdoenerij, het wordt een denksport genoemd, maar in feite is het een zwak concept. De stukken en spelregels van het schaakspel zijn in de loop der eeuwen voortdurend aangepast. Dit zegt al dat het hele idee rammelde. „In een goed bedacht spel moet steeds iets verrassends gebeuren. Je hebt spellen die eindeloos duren, waarbij het toeval van één dobbelsteen bepalend is voor het verloop van het spel en je maar zo’n beetje voorthobbelt met je poppetjes op een speelbord. Dat is tijdverdrijf. De schoonheid van een goed bedacht spel zit ’m in het nabootsen van een herkenbare werkelijkheid, waarin je – binnen beperkte mogelijkheden – uitgedaagd blijft om tot fraaie oplossingen voor onverwachte problemen te komen.   Schaken vind ik geen interessant spel. Het wordt een denksport genoemd, maar in feite is het een zwak concept „Ik ben een fanatiek verzamelaar van bordspelen geweest. Ik had er ooit meer dan tienduizend. Een jaar of twintig geleden begon ik na te denken over de toekomst van m’n verzameling. Ik heb gezocht naar een bestemming in Nederland, maar geen enkel museum of instituut wilde ze hebben. In 2008 zijn ze terechtgekomen bij een hogeschool in Brugge, die ze heeft beschreven en de collectie onderzoekt. Een vrachtwagen, met zo’n veertig kuub laadvermogen, zat tot de nok toe vol toen die naar België vertrok. „Driemaal in m’n leven heeft de dood me op de hielen gezeten. Zoiets vormt je. Ik ben geboren in januari 1945, midden in de hongerwinter. Ik kwam ter wereld met zware bronchitis. De dokter had me al opgegeven. Als kind kreeg ik vaak te horen: het is een wonder dat jij het gered hebt.  „In 1956 ben ik bijna bezweken aan de A-griep. Ik hoorde de dokter tegen mijn moeder zeggen: ‘Zet zijn bed maar in de woonkamer, dan is hij nog zo lang mogelijk dicht bij de familie.’ Op mijn achttiende bleek dat er vrijwel geen kraakbeen tussen m’n botten zit, waardoor ik altijd rugpijn heb. De dokter zei: ‘Omstreeks je veertigste zit je in een rolstoel.’  „Op zichzelf is het allemaal reuze meegevallen. Maar tientallen jaren heb ik geleefd in de vaste overtuiging dat ik m’n pensioen niet zou halen. En zie, nu loop ik tegen de tachtig. „Zwaarmoedig heeft zulke pech me niet gemaakt. Integendeel. Ik ben altijd opgewekt geweest. Ik voel me een bevoorrecht persoon. Het geluk is me altijd komen aanwaaien. Ja, dat is het: geluk, heel prettig – als je bij je geboorte een flinke dosis intelligentie en een paar talenten meekrijgt. Een intensieve geest, een groot probleemoplossend vermogen – het is niet iets om over op te scheppen, ik heb het gratis gekregen. „Als kind begreep ik niet waarom andere kinderen in de klas iets niet begrepen. Zoiets maakte me weleens ongeduldig. Ook op latere leeftijd liep ik daar wel tegenaan. Dan werd mij verweten dat ik drammerig was, en arrogant. Maar écht, het is moeilijk te snappen dat iemand iets niet snapt wat jij zelf volstrekt begrijpelijk vindt. „Neem muzikaliteit. Geef mij een instrument in handen en ik kan erop spelen. Als kind zat ik anderhalf jaar op een volksmuziekschool en daarna op vioolles. Ik deed alsof ik noten las, maar het boeide me niet. Ik speelde op gevoel en gehoor. De viooljuf kwam erachter. Ze vond dat ik haar belazerd had. Toen ben ik van de les afgetrapt. „Voor mijn oudere broer  hadden we een piano. Dat was niet echt mijn instrument. Ik ben een blazer: op riet, zoals klarinet, en het liefst op koper: cornet, tuba, trompet, althoorn, alle saxofoons, van bas tot en met sopraan. „Op latere leeftijd ben ik toch maar begonnen me het notenschrift eigen te maken. Ik ging zelf arrangementen schrijven toen ik leider van een jazzband werd. Mijn broer had een orkest, waarin ik speelde. We musiceerden ook samen, en in allerlei andere combinaties.  „Ik was zo’n beetje het muzikale geweten van ons tweeën. Mijn broer vond iets al gauw goed genoeg. Ik heb de lat altijd hoog gelegd. Ik was degene die aandrong op oefenen, oefenen, en nog eens repeteren. Soms werd ik erom vervloekt, maar het uiteindelijke resultaat telde! „De laatste jaren kreeg alzheimer vat op mijn broer. Zijn herinneringen op de korte termijn vervaagden, alledaagse handelingen gingen steeds moeilijker. Elke vrijdagmiddag ging ik naar hem toe. Tot het einde is het ons gelukt samen muziek te maken en een spelletje te spelen.  „Het is wel bijzonder dat we juist vandaag de afspraak hadden voor deze reeks ‘Dit ben ik’-verhalen. Gisteren is mijn broer overleden. ‘Dit waren wij’… – ik zal hem enorm missen.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/18/fred-horn-78-bedacht-meer-dan-driehonderd-bordspelletjes-a4162382</guid>
      <pubDate>Tue, 18 Apr 2023 05:38:09 +00:00</pubDate>
    </item>
    <item>
      <title><![CDATA[Marc Rietveld (60) was succesvol en had veel kennissen en vrienden. Toch bleef hij eenzaam]]></title>
      <description><![CDATA[<p>„Deze maand is mijn sabbatical begonnen. Ik ben in principe tot augustus vrij. Vrij om na te denken over wat het verlies van mijn broer voor mij betekent. Tijd om na te denken over rouw, verlies en loslaten. En er zijn ook dingen in mijn werk waar ik graag wat langer op wil reflecteren. Ik heb nog een jaar of zeven te gaan. Wat wil ik daarmee? Ik heb een bijzondere baan waarin ik mij aan mensen verbind. En dat is tegelijkertijd mijn grootste valkuil, want ik vind het moeilijk om mensen los te laten. Zaken af te ronden. Hoe ga ik dat vormgeven? Marc Rietveld (60) is geestelijk verzorger. Rouw en verlies zijn onderdeel van zijn werk. Na de zelfdoding van zijn broer heeft hij tijd nodig om te onderzoeken hoe hij zelf met die thema’s omgaat. „Mijn broer is in de coronatijd uit het leven gestapt. Het was een ingewikkelde man, maar wel heel succesvol en trouw aan zijn klanten. Hij verdiende veel geld. Was intelligent. Had huizen. Meerdere vrouwen. Vloog van hot naar her. Tijdens corona raakte hij in paniek. Zijn bedrijf begon in te storten en hij kon niet meer vluchten om op adem te komen; door corona was hij letterlijk aan één huis gebonden. Toen ging het niet meer. „Ik had niet zoveel contact met mijn broer. Ons contact gaf altijd gedoe. Van jongs af aan al. Ik ben zelfs eens van huis weggelopen vanwege zijn gepest. Maar ik herken zijn gedrag. Ik heb vroeger ook zo’n soort leven geleid. Je houdt jezelf staande en bent succesvol, maar je kunt niet écht excelleren, want je ben niet écht. Je speelt een rol, en staat niet in contact met jezelf. Eigenlijk heel eenzaam. Ik werkte in die tijd in de IT, was politiek actief en overspelig. Vriendinnen zorgden voor een eiland om even te kunnen ontsnappen. Een zelfgecreëerd paradijs om die eenzaamheid niet te voelen. „Mijn broer en ik zijn opgegroeid in een klassiek gereformeerd middenklassegezin dat later is overgestapt naar de Gereformeerde Bond. We waren met vier kinderen, mijn broer was nummer twee en de oogappel van mijn vader. Ik ben de derde en, zoals veel nummer-drie’s, de verbinder. Mijn vader was loyaal aan het klassiek gereformeerde denken en maakte veel ruzie over het geloof. Mijn moeder was politiek actief voor de toenmalige protestants-christelijke Reformatorische Politieke Federatie. Een selfmade woman die vanaf haar elfde voor haar broertjes en zusjes moest zorgen. Mijn ouders hadden een ingewikkeld huwelijk. Mijn vader keek naar haar op en zij keek op hem neer. „Ons gezin was een beetje kapot” „Mijn moeder was een rationele vrouw. Hard werken en ervoor gaan. Want zo had zij het zelf ook gered. Gevoelens werden niet besproken. Daar was geen ruimte voor. En dat kon ze ook helemaal niet. Ze heeft als kind volwassen moeten worden. En nooit de puberteit doorleefd. Ons gezin was daarom een beetje kapot, zo ontdekte ik toen ik mij na mijn scheiding ging verdiepen in mijn achtergrond en opvoeding. Ieder kind in ons gezin was eenzaam. Ik ook. Die eenzaamheid was vanzelfsprekend. Ons gezin is daardoor uit elkaar gevallen. Mijn broer, en ook mijn zus, zijn bijvoorbeeld niet eens naar de begrafenis van onze vader gegaan. Alleen mijn jongste broer en ik hebben altijd met iedereen contact gehouden. „Mijn scheiding voelde als falen, maar maakte ook duidelijk dat er echt iets niet aan mij klopte. Ik was een hufter. En moest leren accepteren dat ik een hufter kon zijn. Mijn overlevingsstrategie was heel effectief geweest. Ik was maatschappelijk succesvol en had veel kennissen en vrienden, maar die strategie had niets aan mijn eenzaamheid gedaan. Daarom ben ik allerlei therapieën en opleidingen gaan doen om in verbinding te komen met mijzelf en de mensen om mij heen. En niet langer eenzaam te zijn.  „Al die trainingen brachten mij ook terug bij mijn oude studie, theologie. Ik deed een opleiding tot counselor, maar dat werk wordt door de verzekering niet vergoed. Licht opportunistisch ben ik dankzij mijn bul een opleiding gaan doen tot voorganger. Daar werden dingen wakker geroepen uit het christelijke gedachtegoed die mij vroeger ook al aanspraken. En zo ben ik het vak ingerold. Via mijn netwerken vond ik een baan als geestelijk verzorger in een revalidatiecentrum. In het begin combineerde ik dat met mijn IT-bedrijf, maar op een gegeven moment heb ik de knoop doorgehakt en ben ik op het nieuwe pad verdergegaan. Ik werk nu als geestelijk verzorger in het Universitair Medisch Centrum Utrecht, voor particulieren en ook in het Stadshospice in dezelfde stad. De mooie gesprekken die ik met mensen heb, raken mij. Aandacht hebben voor de absurditeit van het bestaan dat volstrekt onrechtvaardig kan zijn en dan toch verbonden kunnen zijn, is heel bijzonder. „Met mijn broer heb ik dat soort gesprekken niet kunnen voeren. Daar voel ik mij schuldig over. Ik heb hem in de steek gelaten. En ik ben ook boos. Want hij wist dondersgoed dat, als hij mij zou bellen, ik acuut in de auto was gesprongen. Tegelijkertijd verwarren die gevoelens mij. Ik mis hem bijvoorbeeld niet, want wij maakten al lang geen deel meer uit van elkaars actieve leven. Al was hij wel op mijn tweede bruiloft, en kwam hij ook op kraamvisite na de geboorte van mijn derde dochter. Ik wil niet dat hij uit mijn leven verdwijnt. Ook al heeft hij die keuze zelf wel gemaakt. Een kennis van mij die ook een broer had die een einde aan zijn leven heeft gemaakt, heeft een liber amicorum gemaakt met een dag uit het leven van zijn familie. Dat vond ik heel mooi. Misschien ga ik zoiets de komende maanden ook doen.” 
		Nieuwsbrief
		NRC Slim Leven
	 
		Stukken die je helpen om je leven fijner en je carrière beter te maken</p>]]></description>
      <guid>https://nrc.nl/nieuws/2023/04/13/ieder-kind-in-ons-gezin-was-eenzaam-a4161980</guid>
      <pubDate>Thu, 13 Apr 2023 05:38:10 +00:00</pubDate>
    </item>
    <item>
      <title><![CDATA[Michiel van den Dorpel (59) kreeg vijf jaar geleden de diagnose alzheimer: ‘Ik ben niet van plan het hardlopen helemaal op te geven’]]></title>
      <description><![CDATA[<p>‘De marathon van Rotterdam volgende week wordt mijn 25ste marathon. Ik zit bij de Rotterdam Running Ambassadors. We zijn een hardloop- slash netwerkclub. Elk jaar gaan we naar het buitenland: Sevilla, Boekarest, Marrakech, Lissabon. Ik heb drie keer de marathon van New York gelopen. Mijn persoonlijk record heb ik gelopen in hoe heet het, vlakbij de grens, Keulen. „Twee jaar geleden heb ik meegedaan aan de marathon van Londen. Het is best lastig om daarin te worden toegelaten. Ze vonden mijn verhaal mooi, de combinatie van alzheimer en marathon. Ik kwam terecht in een Engels team. Mijn vrouw en kinderen zijn meegegaan, het was een fantastische reis. Ik werd helemaal in de watten gelegd. Om de hoek van de finish kreeg ik een massage, heel luxe allemaal. Ik heb 5.000 euro opgehaald voor Alzheimer Nederland. „Met marathons ga ik stoppen, maar ik ben niet van plan het hardlopen helemaal op te geven. Het is een goede dagbesteding, je komt helemaal fris terug. Ik doe in mijn eentje lange duurlopen in het bos. Angst om te verdwalen heb ik niet, want ik loop daar al twintig jaar. Ik blijf op de gebaande paden. „Ik ben opgegroeid in Bussum, als jongste in een gezin van vier kinderen. Het was typisch het Gooi, een groot huis in de wijk Het Spiegel. We waren fanatieke sporters. Hockey en tennis – daar kon je niet onderuit, als je daar woonde.  „Later heb ik mooie jobs gehad, onder meer als general manager, het langst bij een bedrijf dat alles regelt voor expats. We hebben voor het werk bijna vier jaar in Barcelona gewoond. Dat was een prachtige tijd. Ons eerste kind is daar geboren, we hebben drie kinderen. „De eerste signalen heb ik genegeerd. ‘Het zal wel niks zijn’, dacht ik, ‘het valt wel mee.’ Het zijn de mensen om je heen die gaan denken: dit ziet er niet goed uit. Op een dag zat ik met twee mensen in een overleg, mensen van wie ik de leidinggevende was. Ik had toen al een voorzichtige diagnose – mild cognitive impairment. Ik moest iets uitrekenen en pakte mijn telefoon. Maar in plaats van rekenen ging ik iets doen met de toetsen van mijn telefoon. Dan kun je wel door de grond zakken. Ze zeiden niets, maar ik zag dat zij het ook gezien hadden.  „Door de diagnose alzheimer werd alles in een keer duidelijk. Ik kan me die dag nog goed herinneren. Ik had het idee dat het nog wel een tijdje goed zou gaan met die mild cognitive impairment. Ik had nog hoop. De neuroloog zei: ik kan u vertellen dat het gewoon alzheimer is, waarschijnlijk al sinds een jaar. Toen stortte mijn leven in. Ik was helemaal van de leg, ik kon niets meer uitbrengen. Maar ik heb vrij snel gezegd: als dit het dan is, dan ga ik er wat van maken. ‘Angst om te verdwalen heb ik niet, want ik loop al twintig jaar in dat bos’ „Ik wilde altijd al schrijven en daar ben ik meteen mee begonnen. Ik schrijf nog steeds, muziekrecensies en columns. Mijn hele leven al ben ik een enorme muziekliefhebber. Ik heb tweehonderd concerten gezien. Mijn eerste concert waren de Rolling Stones in San Diego, tijdens een tussenjaar in Californië. Mijn vrouw en ik hebben elkaar leren kennen in een musical van het studentencorps in Rotterdam. Ik heb ook interviews gedaan voor een muziekblad. Dat vond ik wel steeds moeilijker worden. Van aantekeningen op een notitieblok kan ik geen verhaal meer maken.  „Druppelsgewijs gaat het minder. Dat is de ziekte. Ik ben me ervan bewust dat bepaalde dingen niet meer kunnen. Maar ondanks het verlies van werk, rijbewijs, inkomsten heb ik een goed en zinvol leven. „Ik doe vrij veel om informatie te geven over de ziekte, omdat ik zie dat mensen het niet goed begrijpen – wat ik weer heel goed begrijp. Alzheimer wordt geassocieerd met oude mensen. Maar je hebt ook een officiële categorie ‘jong-dementie’. Af en toe kan ik woorden niet vinden, maar ik ben vaak heel goed, dan spreek ik vloeiend. Ik doe nog heel veel zelfstandig. Ik haal mijn broodje, ik ga af en toe de Albert Heijn in. Dan ben ik wel wat langzamer dan andere mensen. Ik ga naar de bioscoop, ik ga naar Amsterdam – met een route op papier. Ik zit in een adviesraad van Alzheimer Nederland en ga voor de vergaderingen met de trein naar hoe heet het, Amersfoort.  „Het gaat weleens mis. In een vergadering werd gevraagd of iemand aan een podcast mee zou willen werken. Ze hadden een ervaringsdeskundige nodig. Ik stak enthousiast mijn vinger op. Een paar dagen later reed ik met een chauffeur naar Amsterdam. De dagen ervoor had ik heel erg zitten kauwen op wat ik allemaal zou moeten zeggen. Die dagen kon ik bijna niets anders doen dan dat. Maar toen ik er eenmaal zat, kon ik niets meer uitbrengen. Daar ben ik met mijn mooie praatjes gewoon echt een keer op mijn bek gegaan.  „Dat zet ik dan weer van me af. Het is even heel frustrerend, maar dan kan ik het afsluiten. Het is eigenlijk een opluchting. Ik laat dat achter me. Het kan niet anders. Eigenlijk is dat het proces. Het afsluiten van dingen en hoe je dat doet.  „Natuurlijk baal ik weleens. Maar je wint er niets mee om bang te zijn voor de toekomst. Het heeft geen zin om je elke dag te sappel te maken. Het is zoals het is. Voor mij, voor mijn vrouw, voor onze kinderen. De kinderen zijn uit huis. Ik vind het belangrijk dat ze hun eigen leven hebben. Ik vind het geweldig als ze met mij leuke dingen doen. En ik zie ze graag thuis. Want er komt eerlijk gezegd nog genoeg ellende. Dat gaat gewoon komen. En zoals mijn vrouw en ik af en toe een traantje laten, zullen zij dat ook doen.” Aanmeldingen: ditbenik@nrc.nl</p>]]></description>
      <guid>https://nrc.nl/nieuws/2023/04/04/michiel-van-den-dorpel-59-kreeg-vijf-jaar-geleden-de-diagnose-alzheimer-ik-ben-niet-van-plan-het-hardlopen-helemaal-op-te-geven-a4161249</guid>
      <pubDate>Tue, 4 Apr 2023 05:38:10 +00:00</pubDate>
    </item>
  </channel>
</rss>
