<?xml version="1.0" encoding="utf-8"?>
<rss version="2.0">
  <channel>
    <title><![CDATA[Boek uit de kast]]></title>
    <link>https://www.nrc.nl/rubriek/boek-uit-de-kast/</link>
    <description><![CDATA[Boek uit de kast]]></description>
    <item>
      <title><![CDATA[Wouw – daar staat het messcherpe debuut van Elena Ferrante]]></title>
      <description><![CDATA[<p>Wouw. Nee, ik wist ook niet dat er een Nederlands dorp bestond dat Wouw heet, maar hier halverwege Roosendaal en Bergen op Zoom ligt het wel degelijk gewoon, in land dat zo vruchtbaar was dat het de inwoners de bijnaam ‘papboeren’ opleverde. Er was ooit een kasteel, er was een sterrenrestaurant, maar de grootste wow van Wouw reserveren we voor de kolossale Sint Lambertuskerk die hoog boven het dorp uittorent: voor zo’n kerk zou menige middelgrote gemeente een kleine veldtocht over hebben. Mol’s minibieb blijft een stukje verderop dichter bij de grond, maar het kastje is goed gevuld, met als opmerkelijkste titel Kwellende liefde van Elena Ferrante, de schrijfster die een wereldster werd dankzij de cyclus De geniale vriendin (2011-2014). Kwellende liefde is haar debuut, de vertaling van Manon Smits verscheen al in 1996. Dit exemplaar bracht zijn eerste leesleven door in bibliotheek De bladwijzer in Bergen op Zoom; op het plakkertje op de rug is in voorbeeldig schoolschrift ‘Ferrante, Elena’ geschreven. Het begin van Kwellende liefde is intussen ook wel een ‘wow’ waard. „Mijn moeder verdronk in de nacht van 23 mei, mijn verjaardag, in het stuk zee bij de plaats die Spaccavento genoemd wordt, op enkele kilometers afstand van Minturno.” En of die eerste klap niet al een daalder waard is, volgt er dadelijk een mooi beeld van de vakanties die het gezin daar doorbracht „toen mijn vader nog bij ons woonde”: „Elke ochtend dronken wij meisjes een rauw ei, togen tussen het hoge riet over weggetjes van aarde naar de zee en gingen zwemmen.” Om de eerste alinea af te maken verklapt Ferrante dan nog dat er in de nacht van haar moeders dood op de deur van het oude vakantiehuis werd gebonsd, maar dat de oude eigenaresse niet open dorst te doen. Delia, de vertelster van Kwellende liefde, had geen prettige relatie met haar moeder Amalia. Wanneer die haar bezocht in Rome en ongevraagd het huis begon te poetsen en praatjes aanknoopte met winkeliers met wie Delia amper contact had. Moeder en dochter spraken een andere taal: Amalia dialect, Delia Italiaans. Geen van de twee was in staat om soepel over te steken naar de taal van de ander. Over dat dialect „Een lange waslijst woorden die op een medeklinker eindigden, alsof de eindklinker in een afgrond was gestort en de rest van het woord dof jankte van verdriet”. Na de dood volgt het geregel en Delia moet dat samen doen met Filippo, de broer van haar moeder, die het tot haar frustratie altijd opnam voor zijn zwager en niet voor zijn zus, terwijl, nu ja, lees maar mee: „Hij was haar broer, hij had haar honderd keer opgezwollen gezien van de klappen, de stompen, de schoppen; en toch had hij nooit een vinger uitgestoken om haar te helpen. Al vijftig jaar hamerde hij onverminderd op zijn solidariteit met zijn zwager.” Het slachtoffer zelf zei tegen haar dochters: „Zo is hij nu eenmaal. Hij weet niet wat hij doet en ik weet niet wat ik tegen hem moet zeggen.” Die dochters haatten haar erom, ook toen vader – een kunstschilder van klein talent en grote frustraties – al was vertrokken. Tussen die gecompliceerde familiezaken door wil Delia achterhalen waarom haar bij leven opsmukloze moeder werd gevonden in slechts een beha, die gekocht blijkt te zijn in een lingeriezaak vol onprettige figuren. Delia heeft weinig keus: ondanks haar weerzin moet ze haar verleden in. Wilt u het besproken exemplaar van Kwellende liefde hebben? Mail naar boekuitdekast@nrc.nl; het boek wordt onder inzenders verloot, de winnaar krijgt bericht. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/11/10/wouw-daar-staat-het-messcherpe-debuut-van-elena-ferrante-a4912251</guid>
      <pubDate>Mon, 10 Nov 2025 09:41:52 +0000</pubDate>
    </item>
    <item>
      <title><![CDATA[‘Nouri’, uit een imposante rij sportboeken in een buurtboekenkast in Borger]]></title>
      <description><![CDATA[<p>Een van de ontroerendste zaken die ik ooit op televisie zag, was een documentaire over een kunstenaar die besloot om een steen die in de laatste ijstijd in Borger terecht was gekomen, terug naar huis in Zweden te brengen. Met als hoogtepunt een stenenfluisteraar die de kei kwam vragen wat deze ervan vond. Antwoord: „Ik heb hier geen taak meer. Ik lig hier maar.” Zo verdween de steen van de rotonde in Borger, waar nog tientallen vergelijkbare keien liggen te wachten wat de toekomst brengt. Dat de toekomst altijd ongewis is, vormt ook het hart van het boek dat iets verderop in een imposante rij sportboeken in een kastje staat: Nouri. De belofte. Het boek dat journalist Henk Spaan schreef over Abdelhak Nouri, de Ajaxspeler die in 2017 op het veld een hartstilstand kreeg en daarbij ernstige hersenschade opliep. Spaan (1948) kende Nouri al vanaf diens negende en reisde eindeloos jeugdwedstrijden van Ajax af om het kleine wonder te aanschouwen. Hij werd voetbalverliefd: om Nouri’s techniek en spelinzicht, maar ook om diens persoonlijkheid. ‘Appie’ was niet alleen vriendelijk, hij hield ook als een kleine herder het welzijn van zijn medevoetballertjes in de gaten. Nu is dat laatste vaker over Nouri geschreven en gezegd en ook het boek van Spaan staat vol met innemende anekdotes over de jongen wiens belofte nooit werd ingelost. Typische verhalen over hoe de kleine Abdelhak weigerde voor het slapen gaan zijn voetbalschoenen uit te doen (dat deden zijn ouders als hij sliep). Trouwens, Nouri was toch al niet goed met veters; die werden vaak nog wat extra vastgemaakt door volwassenen. En een keer door teamgenoot Donny van de Beek, toen Appie in een jeugdwedstrijd tegen de jonge bruten van Atlético Madrid twee gebroken middenhandsbeentjes had opgelopen. Nouri. De belofte gaat ook over rouw. Want 49 jaar voordat Nouri alle mogelijke minuten voetballend in Amsterdam Nieuw-West doorbracht, deed de jonge Henk Spaan dat. Zonder het talent, maar in dezelfde straten. In die straten gaat hij nu op zoek naar herinneringen aan Nouri en naar zijn eigen verleden. Tussendoor vaart Spaan uit tegen iedereen die Nouri ooit heeft dwarsgezeten, vooral oud-jeugdtrainers die de voorkeur gaven aan fysiek sterkere spelers. Spaans zoektocht heeft soms iets onbeholpens – verdriet en onbeholpenheid gaan nu eenmaal vaak hand in hand. Neem het moment waarop Spaan zich voorneemt bus 21 naar zijn oude buurt te nemen, waarbij hij de halte eerst aan de verkeerde kant van het Centraal Station zoekt en zich dan verwondert over de route die de bus neemt. Eenmaal ter plaatse verbaast hij zich over de volledig (zelfs het ‘netje’) uit hufterproof beton gegoten tafeltennistafels die hij op een pleintje aantreft. Het zal niemand verbazen dat Appie ook goed kon pingpongen – en dat hij ondanks die ontwapenende glimlach elk spelletje koste wat kost wilde winnen. Spaans queeste heeft ook een maatschappelijke component: hij wil laten zien wat hij in Nouri en de andere jongens in Nieuw-West herkent – als contrast voor de alomtegenwoordige verhalen over Nederlanders van zijn generatie die beweren hun oude buurt „niet meer te herkennen”. Spaan herkende het wel: het talent, de ambitie en de hoop. Tegen het einde van het boek schrijft hij dat het jammer is dat het steen op de pleintjes in Geuzenveld-Slotermeer geen geheugen heeft: „Dan zouden de voetafdrukken in het asfalt heel wat te vertellen hebben.” Wilt u het besproken exemplaar van Nouri. De belofte hebben? Mail naar boekuitdekast@nrc.nl; het boek wordt onder inzenders verloot, de winnaar krijgt bericht. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/10/27/een-imposante-rij-sportboeken-in-een-buurtboekenkast-in-borger-a4910866</guid>
      <pubDate>Mon, 27 Oct 2025 09:41:53 +0000</pubDate>
    </item>
    <item>
      <title><![CDATA[Een Heerlense eekhoorn wijst op een heerlijke debuutroman]]></title>
      <description><![CDATA[<p>Een eekhoorn! Het diertje schiet achter een boekenkastje langs, dat is opgericht in een wijk vol nette eengezinswoningen aan de rand van Heerlen. Het blijkt een goed voorteken: in het kastje staat behalve nogal wat Duits werk over uiteenlopende onderwerpen als jeugdzorg en Canada, de bij verschijning vijf jaar geleden bejubelde en uiteindelijk voor de Librisprijs genomineerde debuutroman Wij zijn licht van Gerda Blees. Wel veel over gehoord, maar het lezen was er nog niet van gekomen. Alle lof blijkt terecht. Blees begint haar roman in ongeveer zo’n soort eengezinswoning waarmee de Heerlense buurt is gevuld, zij het eentje waarin iets verschrikkelijks is gebeurd. Het huis was het domein van woongroep Klank en Liefde die, onder leiding van de dominante ex-celliste Melodie, had besloten slechts van licht en liefde te leven. Dat was meer spiritualiteit dan het lichaam van het oudste lid, Melodies zuster Elisabeth, kon verdragen. Zij sterft, uitgemergeld en uitgehongerd. De twee jongere woongroepleden Muriël en Petrus zitten er beduusd bij. Melodie vindt trouwens helemaal niet dat er iets verschrikkelijks is gebeurd, zij is juist opgetogen over hoe mooi Elisabeth alles heeft weten los te laten. De bij het stoffelijk overschot geroepen arts schrikt van het ondervoede lichaam van Elisabeth en van de magere lijven van haar huisgenoten. Hij kan er geen natuurlijke dood in zien. Zo belanden Melodie, Muriël en Petrus in de cel, waarbij het plot wordt voortgestuwd door de vraag of de drie daadwerkelijk zullen worden vervolgd. Dat Melodie strak vasthoudt aan haar verhaal is al snel duidelijk, maar het geloof van de andere twee wankelt. Dat levert al genoeg reden tot doorlezen op, maar Blees heeft ook nog een buitengewoon elegante manier gekozen om haar verhaal te verdiepen. In elk hoofdstuk neemt een nieuwe ‘wij’ het woord: beginnend bij ‘Wij zijn de nacht’. Daarna volgen relatief voor de hand liggende vertellers als ‘wij zijn de buren’, maar ook vondsten als ‘wij zijn dagelijks brood’. Zo wordt niet alleen het verhaal steeds vanuit net een andere hoek voortgezet; het levert ook geestige zijpaden op, zoals het gemok van het voornoemde brood, dat zich inmiddels door de gluten- en koolhydraatvrezende mens miskend voelt: „Wij hebben de mens groot gemaakt, letterlijk, en nu schuift de mens ons als een achterhaalde waarheid aan de kant.” Zo toont Blees prachtig het web van verhalen waarin de verhongering van Elisabeth zich heeft voltrokken. Voor je het weet zit je – dit is ook een verteller – in de appgroep van haar broers en zussen, die schitterend meandert van verdriet om de gestorvene, naar een obsessie met op het oog tamelijk onbenullige praktische zaken, tot allerlei onderhuidse spanningen en ingesleten gezinspatronen. Hoogtepunt in de vertellersparade is het zeventiende hoofdstuk ‘wij zijn het verhaal’ waarin Blees begint te recenseren wat er tot dat punt in Wij zijn licht is beschreven: „Langzaam en voorspelbaar stevenen wij op onze afloop af – de climax, of de anticlimax, dat valt nog te bezien.” Het verhaal is een beetje ontevreden; het had gestoffeerd willen worden met meer spectaculaire en expliciete ontwikkelingen. Waarbij het aardige is dat Blees op deze manier die extra elementen via de achterdeur toch weer haar roman binnenleidt. Die als ultieme beloning dan ook nog een uitgesproken spannend slot kent, dat draait om de vraag in hoeverre ontsnappingen mogelijk zijn. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/10/14/een-heerlense-eekhoorn-wijst-op-een-heerlijke-debuutroman-a4909447</guid>
      <pubDate>Tue, 14 Oct 2025 09:41:53 +0000</pubDate>
    </item>
    <item>
      <title><![CDATA[Om de hoek van ‘AZC, weg ermee’ staat  ‘De asielzoeker’]]></title>
      <description><![CDATA[<p>De ochtend voordat een bijeenkomst over een toekomstig asielzoekerscentrum werd belaagd met rookbommen, knalvuurwerk en vliegende eieren, is alles nog stil in Noordwijk. Recht tegenover het luxueuze Hotel Huis ter Duin (lang het verzamelpunt van het Nederlands elftal) waait de zeewind langs een spandoek: ‘AZC weg ermee! Stem PVV’. Twee hoeken verder – vast de route die Virgil van Dijk en Memphis Depay namen toen ze speurden naar iets leesbaars voor de lange saaie Oranjeavonden – tref ik een asielzoeker aan, wat heet: De asielzoeker. Het kastje heeft een wonderlijke aankleding, met Disneyfiguren in een kribbeloze kerststalsetting en – het wonderlijkste object van allemaal – een steen waarop de Oostenrijkse vlag is geschilderd. De roman van Arnon Grunberg is er in goed gezelschap; van Kees van Kooten, Honderd jaar eenzaamheid en nog twee Grunbergs die binnenshuis kennelijk geen vaste verblijfsvergunning konden krijgen. Eenentwintig jaar oud is De asielzoeker alweer, al is het moeilijk om de korte beginzin te vergeten: „De vogel is ziek.” Die vogel is de vrouw van Beck, de hoofdpersoon van de roman. Hij is schrijver, of eigenlijk een ex-schrijver die werkt als vertaler van gebruiksaanwijzingen. Beck is een man die alle ambitie die mensen zoal voort pleegt te drijven, heeft afgezworen: „Jarenlang heeft hij geprobeerd zichzelf gelukkig te maken, maar dat was een doodlopende weg. „ Verlangens heeft hij afgezworen. „Ze kwamen hem hoe dan ook steeds ridiculer voor, die verlangens van hem, insecten waren het, absurd in hun onverzadigbaarheid, onvermoeibaar als mieren, een plaag, dat waren die verlangens van hem geweest.” Beck wijdt zich aan dienstverlening ten behoeve van zijn stervende vrouw. Dat betekent in de eerste plaats dat zij wil trouwen, zij het niet met hem maar met Raf, een Algerijnse asielzoeker. (De asielzoeker uit de titel, al moet je daaraan toevoegen dat de anderen in het boek minstens zo ontheemd zijn als Raf.) Zo belandt hij in een geïmproviseerd bed onder de kapstok waar hij luistert naar „de geluiden van het geluk” die uit zijn eigen slaapkamer komen. Grunberg speelt de komische mogelijkheden van dit ongebruikelijke driemanschap, dat zich zal verplaatsen naar een geitenboerderij in Frankrijk, soepel uit. Zo is er een scène waarin Beck voorovergebogen over de wc-pot zit („er drijven twee vliegen in”) en de asielzoeker – naakt, ook dat nog – binnenkomt en vraagt: „Ben je aan het bidden.” Beck: „Ik sta op het punt om over te geven.” Bidden of overgeven? De tegenstelling past in het banaal-geestige tafereel, maar die woorden betekenen zelf ook iets, zeker in een roman die gaat over een man die strijdt tegen illusies. Grunberg leidt je ook door het verleden van Beck, die tien jaar eerder, nog niet genezen van zijn illusies, in de Israëlische stad Eilat een prostituee heeft mishandeld door haar in een betonnen kelder een oog uit te steken. Over Becks schuld schrijft Grunberg: „Zoals iemand een knoop vindt en daarbij een jas laat maken, zo had hij bij zijn schuld een misdaad gezocht, en gevonden.” Inderdaad, er zit heel veel in de roman. In haar Grunbergstudie Afgrond zonder vangnet (de titel komt uit De asielzoeker) liet Yra van Dijk zien hoe ontstellend veel er in het boek te lezen is: seks en geweld, Holocaust, liefde, schuld, mediaschandaal, trauma’s en Michel Houellebecq). Een roman zo rijk dat hij elk boekenkastje uit zijn voegen doet barsten. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/09/30/om-de-hoek-van-azc-weg-ermee-staat-de-asielzoeker-a4907851</guid>
      <pubDate>Tue, 30 Sep 2025 09:41:54 +0000</pubDate>
    </item>
    <item>
      <title><![CDATA[Rampjaar in spijkerbroek, met De Ruyter in Cuijk]]></title>
      <description><![CDATA[<p>De Maas heeft vele bochten en in een van die bochten ligt Cuijk – Cuijk heet dan ook Cuijk omdat ‘Keukja’ Keltisch is voor ‘bocht’, wat door de Romeinen werd verbasterd tot ‘Ceuclum’, toen zij er rond 50 een nederzetting stichtten en een brug over de Maas bouwden. Die brug is weg, maar veerbedrijf Ton Paulus brengt je voor 65 cent naar de overkant (met kinderwagen het dubbele). Over boten gesproken, uit het slanke houten kastje aan de zuidkant van de plaats plukken we de roman Michiel de Ruyter, elf jaar geleden gepubliceerd door Alex van Galen, „vrij naar de gelijknamige film”. De ‘verboeking’ is een wonderlijk genre, ook al omdat je weet dat je eigenlijk een film leest. Als er dan, ogenschijnlijk vanuit het niets, een halfnaakte vrouw een zaal binnenstapt („De prins wendde zijn ogen onmiddellijk van de half ontblote borsten af, maar het beeld van de tepel die ferm door het hemd stak, zou hij niet snel meer uit zijn hoofd krijgen”), denk je onwillekeurig: dit moet een Nederlandse film zijn. Intussen leest het lekker weg, de opeenvolging van zeeslagen en politieke verwikkelingen waarin de enigmatische zeeheld verzeild raakt terwijl hij zijn vrouw Anna keer op keer belooft nu toch echt de pijp aan Maarten te geven. De twee gaan op een vriendelijk-gelijkwaardige manier met elkaar om: alsof een modern echtpaar uit een tijdmachine is gefloept: Rampjaar in spijkerbroek. Overigens legt Van Galen in een nawoord uit waar hij de waarheid zoal heeft vervormd: gebeurtenissen uit 23 jaar De Ruyterleven zijn samengebald in enkele jaren; het samengestelde gezin van de admiraal is vereenvoudigd tot een overzichtelijk kerngezinnetje. Al benadrukt de auteur, ook co-scenarist van de film, dat veel zaken historisch accuraat zijn, zoals de scène waarin De Ruyter nadat hij de Engelsen weer eens klop heeft gegeven, in de tuin zijn kippen staat te voeren. Al moet je altijd maar afwachten hoe de filmmakers omgaan met die details, zo blijkt wanneer Van Galen melding maakt van „de gaatjes die Johan de Witt maakte in de linkerbovenhoek van zijn brieven (in de film abusievelijk in het midden van de brieven geplaatst)”. Johan de Witt is de andere held in deze avonturenroman, met wie het geheel volgens de historische waarheid, bijzonder slecht afloopt. Dat wordt in alle gruwelijkheid uitgeserveerd wanneer een man opduikt op de plaats waar een dag eerder de broers De Witt aan stukken zijn gescheurd door een via Oranjegezinde propaganda opgejutte menigte (er waren nog geen sociale media, maar er was wel al desinformatie). De man heeft een pakketje in de aanbieding: „De pik van Cornelis de Witt, vijf stuivers.” Als dat aanbod alleen maar walging oogst, volgt een niet ongeestig: „Drie stuivers.” Zo schiet je de pagina’s wel door, waarbij het interessantste personage de Prins van Oranje is, die lang als een twijfelzuchtige slappeling werd beschouwd. Hij wordt bovendien neergezet als een worstelende homoseksueel die, zoals dat ging in de zeventiende eeuw, niet uit de kast dorst te komen (of uit de koets, want daar worden kleine strelingen uitgewisseld). In de al genoemde tepelscène probeert de Engelse koning Charles de jonge Willem te verleiden de Republiek te verraden in ruil voor een aan de Engelse troon ondergeschikt ‘koningschap’. Willem weigert en zal later glorieus wraak nemen door na zijn huwelijk met Mary Stuart zelf koning van Engeland te worden. Dat is iets voor een volgende film. Wilt u het besproken exemplaar van Michiel de Ruyter hebben? Mail naar boekuitdekast@nrc.nl; het boek wordt onder inzenders verloot, de winnaar krijgt bericht. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/09/16/rampjaar-in-spijkerbroek-met-de-ruyter-in-cuijk-a4906214</guid>
      <pubDate>Tue, 16 Sep 2025 09:41:54 +0000</pubDate>
    </item>
    <item>
      <title><![CDATA[Het oude antiquariaat is nu  een pop-up container]]></title>
      <description><![CDATA[<p>Nee, een straatboekenkastje is dit gevaarte niet te noemen, maar hoe vaak komt het voor dat ergens een pop-upcontainer vol boeken op het trottoir verschijnt? Al twee donderdagen achter elkaar, voor Geldersekade 107 in Amsterdam. Hier wordt Antiquariaat Schuhmacher ontruimd, na het overlijden in februari van eigenaar Wilma Schuhmacher (97). Wat er aan waarde was in de collectie is overgebracht naar elders, de rest ligt nu weerloos in de bak. Voer voor boekenredders, die elkaar op sociale media attendeerden op wat hier op de drempel van de vernietiging lag. Niet dat er tegen deze hoeveelheden op te redden valt. Vandaag liggen er vooral literaire tijdschriften. Een netjes ingebonden jaargang 1871 van Dietsche Warande en Belfort, die van Roeping uit 1928-1929. Zeer actueel ogen de met een touwtje bijeengebonden exemplaren van Hollands Maandblad uit 1967. Bovenop een themanummer Anti-Amerikanisme, met onder anderen Renate Rubinstein, W.F. Hermans, de broers Van het Reve en Willem Drees jr.. Redacteur K.L. Poll had dit sterrenensemble verzameld om te reageren op een eerder artikel van Jacques de Kadt. Het leidt tot polemieken waarin het ad hominem niet werd geschuwd, of eigenlijk het ad animalem (of hoe zeg je dat in het Latijn). Hermans maakte De Kadt uit voor ‘Heilige Koe’, terwijl Rubinstein hem een ‘schaap in wolfskleren’ vond. De Kadt, niet per se in het nauw, maar wel venijnig: „Want wat let je Renate om in je pittige en intelligente Libelle-voor-de-middle-brow-stijl, dit kwasi-realistische schaap even in zijn wolfshempje te zetten en te laten zien dat hij geen flauw benul heeft van politiek in het tijdperk van de teach-in.” Overigens heb ik het op de cover aangekondigde ‘damessupplement’ niet aangetroffen. De jaargang leidt ons soepel door de controverses van 1967. ‘D’66: meer vijand dan vriend’ schrijft Poll. Een fascinerend artikel van arabist J. Brugman komt na de Zesdaagse Oorlog tot een 58 jaar na dato nog niet versleten conclusie over de „golf van sympathie” die Israël ten deel valt, „en wel juist in kringen die zich op alle andere gebied met afschuw uitspreken tegen het principe dat macht recht maakt?” Woede, overigens, in het volgende nummer, dat Hollands Maandblad niet „verschoond” was gebleven van „het pro-Arabische standpunt”. Subtieler dan de rechttoe-rechtaan polemieken is het interview van Andreas Burnier met een zekere Dr. Hemelweg, die betoogt dat ‘heterofilie’ wel degelijk te genezen is, al moet men wel het een en ander overwinnen om van de neurose af te komen: „Je hebt ook weerstand uit radeloosheid. Mensen die zeggen: ach, ik ben nu eenmaal hetero, mijn ouders waren ook zo.” Hemelweg rekent 60 gulden per uur: „Langzaamaan zie je ze dan optimistischer worden, gay. Ze gaan eens dansen op de club, in plaats van hun kinderbijslag uit te rekenen.” Tussen het maatschappelijke door is er lekker veel literatuur, zoals het duizend regels lange liefdesgedicht ‘God en Godin’ van Leo Vroman waarin een ‘antilichamelijk en antinaakt’ opgevoede Hollandse jongeman, God genaamd, in het zuiden het spiernaakte meisje Godin ontmoet. Ze reizen naar Holland om de mensen daar te leren bloot te zijn: een gedicht als een nudistische avonturenroman. Misschien moeten we steeds aan het begin van de maand een nieuw Hollands Maandblad uit 1967 pakken en kijken of de wereld nog veranderd is. Wilt u de besproken jaargang van Hollands Maandblad hebben? Mail naar boekuitdekast@nrc.nl; het boek wordt onder inzenders verloot, de winnaar krijgt bericht. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/09/02/het-oude-antiquariaat-is-nu-een-pop-up-container-a4904665</guid>
      <pubDate>Tue, 2 Sep 2025 09:41:55 +0000</pubDate>
    </item>
    <item>
      <title><![CDATA[Een stiekeme scheet en meer virtuositeiten in Weesp]]></title>
      <description><![CDATA[<p>Mijn vader en ik zeiden vroeger consequent Weeps. Onduidelijk is waarom, want aan ruspen of wepsen deden wij niet. Wespen zat in de Weespse zomer, trouwens. We zijn niet aan de westkant, waar de nieuwbouw zich als Rupsje Nooitgenoeg door het groen vreet richting Amsterdam, maar aan de oostzijde, waar de Vecht zich al eeuwen richting Muiden kronkelt. Het kastje is blauwer dan de hemel en wenst ons ‘veel leesplezier’. Talloze lieve boeken, over dromen, vrienden, politiehonden en Louis van Gaal, maar ook de winnaar van de Booker Prize 2021, De belofte van de Zuid-Afrikaanse schrijver Damon Galgut, vertaald door Rob van der Veer. Dat is, hoe zullen we het zeggen, een soms wat minder vrolijk boek. Het beschrijft de wederwaardigheden van de witte familie Swart, net voor en na het einde van de apartheid. De belofte uit de titel wordt door de moeder van het gezin op haar sterfbed afgesmeekt bij haar man: dat hun bediende Salomé het huis waarin ze al jaren woont, in bezit zal krijgen. Vader lost zijn belofte niet in, tot frustratie van hun jongste dochter Amor. Dit familieverhaal is ook het verhaal van een land. Vader werkt in een reptielenhuis en zal sterven wanneer een van de gevangen gifslangen die hij aldaar onder controle meent te hebben, hem in zijn been bijt. „Pa werd altijd geobsedeerd door het koudbloedige slag, was niet zo best met zoogdieren, en al helemaal niet met de mens.” Waarmee we bij de grootste bekoring van De belofte komen: de geweldige wijze waarop Galgut vertelt. Hij benadert zijn personages met een onweerstaanbaar mengsel van empathie en spot. In het eerste deel van de roman laat hij de geest van de gestorven moeder door het huis dwalen. Ze is in de war: „Dat is niet ongewoon, de doden zijn vaak niet in staat om hun toestand te accepteren, in dat opzicht lijken ze op de levenden, maar ze zijn vergeten waar ze heimwee naar hebben, tijdens het overgaan gaat er veel verloren en wanneer ze je zien kennen ze je niet.” En of dat nog niet mooi genoeg is: „Tojo de Duitse herder observeert haar komen en gaan zonder problemen, omdat hij nog niet geleerd heeft dat zoiets onmogelijk is.” Elders is Galgut prozaïscher in zijn beeldspraak, zoals in de scène waarin de even hulpeloze als onuitstaanbare tante Marina vergeefs probeert contact te leggen met Amor, wanneer ze deze naar huis rijdt voor de begrafenis van haar moeder. „De teleurstelling van de oudere vrouw is bijna tastbaar, als een stiekeme scheet.” Via die virtuositeiten leidt Galgut de familie naar de ondergang. Na de dood van de moeder valt alles uit elkaar. Astrid, de oudste zus, klampt zich vast aan status en uiterlijkheden en zal uiteindelijk worden vermoord in de veronderstelling dat aanstaand president Mbeki op het punt staat haar telefoonnummer te vragen. (Tot haar eigen verbazing was ze na de omwenteling ineens zwarte mannen aantrekkelijk gaan vinden.) Anton, de zoon, deserteert uit het leger en zal zich lang schuilhouden voor overheid en familie. Tot zijn verbazing geldt zijn volkomen apolitieke desertie uit het apartheidsleger later als bewijs van politieke deugdzaamheid. Amor – als kind door de bliksem getroffen – neemt eerst de wijk naar Europa en werkt na terugkeer ver onder haar stand en vaardigheden als verpleegster in Durban: een boetedoening voor de gebroken belofte van haar familie, nu ja, voor wel meer natuurlijk. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/08/21/een-stiekeme-scheet-en-meer-virtuositeiten-in-weesp-a4903359</guid>
      <pubDate>Thu, 21 Aug 2025 09:41:55 +0000</pubDate>
    </item>
    <item>
      <title><![CDATA[Tania duikt beeldschoon op, toch schieten ze]]></title>
      <description><![CDATA[<p>Bellen kan niet meer, maar wie taalt er naar telefonie als je omsloten wordt door de wereldliteratuur? Op dertien verschillende plaatsen in Erfurt heeft Wohnungsbaugenossenschaft Einheit oude blauwe telefooncellen omgebouwd tot straatbibliotheken. Die in de Tschaikowskistraße zit tjokvol. Dit is Thüringen, land van AfD en Goethe – dus die laatste ontbreekt niet. Alsmede een boek met duizend Duitse moppen waarin niet zo snel iets geestigs te ontdekken valt. Namens Nederland staan Mulisch, Margriet de Moor, Escher en Theun de Vries in het gelid. Die laatste naam verraadt het al: nogal wat van de boeken hier zijn oude DDR-uitgaven. Zo ook Tania la guerrillera, de Duitse vertaling van een Cubaanse uitgave uit 1970, tot de lezer gebracht door het Militärverlag der Deutschen Demokratischen Republik. Marta Rojas en Mirta Rodríguez Calderón beschrijven het leven van Tamara Bunke, die in 1937 in Buenos Aires wordt geboren als dochter van een Joods en communistisch echtpaar dat twee jaar eerder voor de nazi’s uit Duitsland is gevlucht. In 1952 keert het gezin terug naar Europa en vestigt zich in Stalinstadt (nu Eisenhüttenstadt). De 23-jarige communiste Tamara wordt in 1960 als tolk aangesteld bij een bezoek van Che Guevara aan Oost-Berlijn en vertrekt naar Cuba om aldaar de revolutie te ondersteunen. Halverwege de jaren zestig reist ze als spion naar Bolivia, waar ‘el Che’ tegelijkertijd in de jungle probeert de bevrijding van het land gestalte te geven. Wanneer haar identiteit uitlekt, voegt ‘Tania la guerrillera’ zich bij de troepen van Guevara. Op 31 augustus sterft zij een revolutionaire heldendood. De schrijvers van het boek stellen zich voor wat de soldaten gezien moeten hebben: „Sie, eine blonde Frau, die aus dem Urwald auftaucht, schmal geworden durch die Entbehrungen des Kampfes, erscheint ihnen wunderschön.” Maar ze schieten toch, als zij, staand in de rivier, naar haar machinegeweer reikt. Het boek is opgezet als een documentatie, gebaseerd op interviews met familieleden en vrienden van Tania en haar brieven vanuit Cuba naar haar ouders in Duitsland. Vooral die laatste zijn interessant, omdat ze tussen het marxistisch-socialistisch enthousiasme ook tonen hoe de revolutionaire teugels allengs strakker worden aangetrokken. Aanvankelijk bericht Tamara vrolijk over de desorganización organizada in de bevrijde maatschappij, maar later blijkt de organisatiegraad van het systeem tot in de correspondentie tussen dochter en ouders te reiken. Dan begint Tamara haar moeder als ‘kameraad Mama’ aan te spreken en herhaalt ze eindeloos dat ze liever over politiek dan over persoonlijke dingen schrijft. Uiteindelijk gaat ze haar brieven scheiden: algemene brieven (die zijn voor iedereen), brieven over persoonlijke, intieme zaken (privé) en brieven met politieke vragen. Die indeling volgt op een episode waarin een mede-revolutionair de ouderlijke brieven een tijd bij zich had gehouden. Op een ander moment geeft Tamara haar ouders een standje als die zich bezorgd tot het Cubaanse ministerie hebben gewend omdat ze een tijd niets hebben gehoord; het is niet de bedoeling dat die weg voor privédingen wordt gebruikt. Inmiddels schrijft ze haar brieven in het Spaans: nu ze militair wordt opgeleid mag ze geen informatie in vreemde talen meer naar buiten brengen. Dat begrijpen haar ouders ongetwijfeld, schrijft ze. Kunnen jullie meteen je Spaans weer een beetje oefenen! NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/08/11/tania-duikt-beeldschoon-op-toch-schieten-ze-a4902632</guid>
      <pubDate>Mon, 11 Aug 2025 09:41:55 +0000</pubDate>
    </item>
    <item>
      <title><![CDATA[Romeo en Julia bij het grootste plein van Colombia]]></title>
      <description><![CDATA[<p>Het grootste plein van Colombia ligt in het koloniale stadje Villa de Leyva, een paar uur ten noorden van Bogotá. Het is een licht golvende – we zijn hier in de bergen – vlakte van 120 bij 120 meter, geplaveid met grote keien. In de avondschemering wordt er gevliegerd, als op het strand. Drie blokken verder, in het Parque Antonio Nariño, is op een houten paal een klein boekenhuisje geplaatst. ‘Casita del saber’, staat erop: huisje van het weten. Wat weet dit huisje zoal? Er staan twee boeken van de Spaanse auteur Carmen María Gaite, een vertaalde Dostojevski-biografie, een bergbeklimboek. Ik neem het kleinste van allemaal mee, eigenlijk mee terug naar het oude continent: een in 1961 in Madrid gedrukte mini-uitgave van Romeo y Julieta en Los dos hidalgos de Verona. 12 bij 8 centimeter, ruim 400 bladzijdjes in dundruk, met leeslintje. Ergens in de afgelopen 64 jaar is het bezit geweest van een zekere Enrique, wiens achternaam moeilijk leesbaar is; wel heeft hij een zelfgemaakt vignet E.G. in zwart op de titelpagina geschreven en het in het blauw op de rug weten te proppen. Bovendien is hij in het boek druk aan het onderstrepen geweest. Als de onderstrepingen inderdaad van hem zijn, natuurlijk. Wat dat betreft is het aardig dat de proloog van vertaler José Méndez Herrera begint met een verwijzing naar „de kindertijdschriften die wij, ach!, al lang niet meer lezen” met puzzels waarin je genummerde punten moest verbinden, waarna er plotseling een tekening verscheen. Zo zit de Shakespearestudie ook in elkaar, legt Méndez Herrera uit: we weten maar weinig, maar uit de punten kan toch een beeld ontstaan. Dat geldt ook voor onze Enrique, de mysterieuze Shakespeare-onderstreper. Hij is in de eerste plaats een studieuze lezer, die véél aanstreept. In de proloog slaat hij aan op jaartallen en citaten – en bijvoorbeeld op de plaats waar het geheel van elkaar tegensprekende citaten over Shakespeare een mare magnum wordt genoemd. En Romeo y Julieta een definitieve realiteit als een boom die onontkoombaar in het landschap staat. Enrique onderstreept in Romeo en Julia ook de namen van kenners waar in de voetnoten (Steevens, Ritson) naar wordt verwezen, net als de observatie dat de naam Teobaldo, ‘koning der katten’, in het stuk te maken heeft met Tibeert, de kat die zich in het verhaal van Reinaart de Vos vergreep aan het klokkenspel van de pastoor – maar dat is een andere klassieker. Al zal Enrique vooral van het toneelstuk hebben willen leren, hij lijkt in de loop van de tekst wel degelijk in vervoering te raken. Dat wordt zichtbaar wanneer de lippen van Romeo en Julia elkaar voor het eerst raken. Onder de regie-aanwijzing ‘La besa’ (niet het tegenwoordig meer gebruikelijke ‘El beso’) heeft hij niet alleen een streep gezet, hij heeft de kus ook omcirkeld. Bij Romeo’s verzekering dat hij de zonden van zijn lippen schoonwast aan die van Julia („Así mis labios, por los tuyos, viven y alimpios de pecado”) staat niet alleen een onderstreping, maar ook een uitroepteken in de marge. Hier gebeurt het! Zo gaat het verder. Een dikke streep onder „Wat zou ik graag jouw vogeltje zijn!” Ten slotte is er het akelige einde, wanneer Julia constateert dat de lippen van de doodgewaande Romeo nog warm zijn, waarna ze zijn dolk pakt, „Esta es tu vaina!” roept en de auteur aanwijst: „Y se la clava.” Zij steekt zich. Elke zin is nu onderstreept. En terecht. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/08/05/romeo-en-julia-bij-het-grootste-plein-van-colombia-a4902121</guid>
      <pubDate>Tue, 5 Aug 2025 09:41:56 +0000</pubDate>
    </item>
    <item>
      <title><![CDATA[Iets  ten zuiden van het stadion duikt een Telstarfan op]]></title>
      <description><![CDATA[<p>Formeel is het Velsen-Zuid van waaruit Telstar na drie generaties sappelen eindelijk weer de eredivisie betreedt, maar wie een boekenkastje zoekt in de buurt van de meest knuffelbare voetbalclub van het land, belandt al snel in Driehuis, waar de schrijversbuurt zijn naam eer aandoet, al is literatuur niet het enige dat hier bloeit. Om hier de planken te bereiken moet je eerst een onstuimige teunisbloem opzij duwen. Maar dan tref je ook zomaar de recentste roman (2024) aan van de bekende Telstarfan P.F. Thomése. Black-out speelt zich een kilometer of twintig zuidelijk van Driehuis af – en een paar sociale klassen hoger – in het villadorp Blankendaal, waarin zonder enige moeite het welgestelde Bloemendaal te herkennen is, waarvan Thomése de zelftevreden rijkdom soepeltjes in de verf zet. Een ‘reservaat’, waar men niet tuk is op buitenstaanders en het eigen geluk als ‘zalig zelfverdiend’ beschouwt. Al ligt ook in het paradijs nog ontevredenheid op de loer. „Ook hier slikte men de bittere pillen van het tekort. Wat men miste, bleef onduidelijk. Er moesten niet zelden bevriende advocaten aan te pas komen om de eisen onder woorden te brengen, al werd daar zelden iets mee gewonnen.” Zo zet Thomése je op het spoor van een rijkemensensatire, waarin je de hoofdpersonen op zich wel toewenst dat hun valse zekerheden op de proef worden gesteld. Het allesbepalende moment in de roman is echter iets dat je niemand gunt: De dood van een meisje van zes. Het gebeurt in haar eigen tuin, waar plotseling een kennelijk onbestuurbare Volvo door de schutting komt geraasd. De bestuurder is de 31-jarige stemactrice Grace, die verdwaald is geraakt in de buurt („dit miljonairsdoolhof, dat net zo onnavolgbaar was als hun belastingaangiften”) waar haar ex is neergestreken met een fotomodel. De roman draait om de ellende die volgt op de ramp. Extra complicatie: Grace en haar man zijn zwart; waardoor de tragedie verschillende Blankendalers voedt in de overtuiging dat alle ellende van buiten komt. Thomése rijgt de scènes met een hoog-emotionele impact soepel – soms wel erg soepel – aan elkaar. Het verhaal wordt voortgestuwd door het contrast tussen de twee ouders van de gestorven Pip. De moeder, Tessel, wordt gegijzeld door een permanente toestand van woede, paniek en zelfverwijt – wat culmineert wanneer zij zich achter het witte kistje van haar dochter aan in het graf stort. Dat kan de hele wereld zien, wat samenhangt met de nogal tegengestelde reactie van haar man Mark, een vastgoedadvocaat van het meest haatbare soort, die terugvalt op het enige wat hij beheerst: organiseren. Zo wil hij van de begrafenis een onvergetelijk evenement maken, met twee koetsen, massa’s Blankendalers langs de weg, toespraken van hoogwaardigheidsbekleders en de onvermijdelijke livestream. Alle pogingen om de rouw onder controle te brengen leiden alleen maar tot meer ellende, waarin Thomése erin slaagt zelfs voor de mannen die hoofdzakelijk variaties zijn op het archetype ‘klootzak’ compassie uit te lokken. Voor de Thoméselezer is deze naar buiten gerichte roman over de dood van een kind niet los te zien van Schaduwkind, zijn novelle uit 2003, waarin een rouwende vader zich juist naar binnen richt, in een poging waarbij de taal iets van verzachting kan brengen. Black-out documenteert een mislukte bezwering: wat je ook optuigt aan de buitenkant, de pijn heerst aan de binnenkant. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/07/22/iets-ten-zuiden-van-het-stadion-duikt-een-telstarfan-op-a4900874</guid>
      <pubDate>Tue, 22 Jul 2025 09:41:56 +0000</pubDate>
    </item>
  </channel>
</rss>
