<?xml version="1.0" encoding="utf-8"?>
<rss version="2.0">
  <channel>
    <title><![CDATA[Boek uit de kast]]></title>
    <link>https://www.nrc.nl/rubriek/boek-uit-de-kast/</link>
    <description><![CDATA[Boek uit de kast]]></description>
    <item>
      <title><![CDATA[Verhalen over vakantievierende boomers, uit de minibieb in Kortgene]]></title>
      <description><![CDATA[<p>De plank is het hart van het boekenkastje, maar in vrijwel alle gevallen zijn er zijwanden en een afdakje om de boeken te beschermen tegen de elementen. Soms ook deurtjes en in de betere gevallen mooie, goed onderhouden glazen deurtjes. Dat heeft de minibieb in Kortgene allemaal – en dan is er ook nog een hele rij kasten opgesteld. Maar het indrukwekkendst is dat hier een heel huis om de kasten heen is gebouwd. Wie hier eenmaal gaat lezen, wil nooit meer weg. Het plaatjesboek Nederland, wat ben je nog mooi staat prominent opgesteld. Nou! Toch zullen de meeste mensen hier ook wel weer vertrekken, want we zitten aan de rand van een wijkje met vakantiewoningen. En minstens een van de gasten heeft een reisboek achtergelaten, zij het een met een uitzonderlijke bestemming: Voettocht naar de binnenlanden van het huwelijk, een verhalenbundel uit 2013. Nu is de tekenaar Peter van Straaten (1935-2016) geen geboren optimist – zijn lange reeks Het dagelijks leven maakte hem tot de grootvorst van de tragikomische prent. Vaak kun je bij deze verhalen de tekening al voor je zien. Bijvoorbeeld wanneer Ernst en Ingrid, vijf jaar samen, een tochtje naar Normandië maken. Ernst heeft het programma bedacht, maar Ingrid wil eigenlijk liever spontane dingen doen. Ernst zegt dan: „Dat is goed schat, wat je wilt.” Maar ook een extra nachtje Arras („Ze nam een veel te grote slok”), levert weinig avontuur op. In Normandië is Ingrid vooral moe, overweegt ze hem bij een klif een zetje te geven. Intussen zie je de ene na de andere Van Straaten-tekening voor je, bijvoorbeeld als Ernst kritisch vraagt: „Zijn dat wel wandelschoenen?” En als Ingrid het echt niet meer weet en op een bocht in het pad wijst: „Laten we neuken.” Neuken helpt ook niet, zoals dat ook in de andere miniatuurtjes van Van Straaten zelden een oplossing biedt. Dat geldt ook voor de zakenman die in de struiken belandt met de jongere zus van zijn vrouw. De man is een bij uitstek sukkelig wezen bij Van Straaten. De tekening zie je vaak vanzelf voor je: bijvoorbeeld wanneer Emilie en Eduard op de bank zitten, klaar om naar een afspraak te gaan. „Zie je erg dat ik gehuild heb?” En daarna – je moet die kerels ook echt alles uitleggen: „Nu moet je iets opbeurends zeggen.” Van Straaten is van 1935, wat veel van de verhalen iets laat-twintigste-eeuws geeft. De vakantievierende boomers eten, drinken en roken voortdurend – wat ze combineren met autorijden. In deze verhalen is niemand de bob. Zoals de vakantievierders ook zonder noemenswaardige bescherming midden in de zon gaan liggen om ‘bruin’ te worden. Wonderlijke figuren. Soms is het echt ouderwets-zielig; zoals bij het echtpaar dat jarenlang (met baby) in een veel te klein huis woont, omdat hij zijn droom volgt en een kleine drukkerij heeft overgenomen, terwijl zij voltijds bij haar kind wil zijn. Precies wanneer de man eindelijk de wrakke voordeur onder handen neemt, zegt zij dat het ‘te laat’ is. Zoals het in Voettocht naar de binnenlanden van het huwelijk meestal te laat is – en de hoofdpersonen dat ook eigenlijk al heel lang weten. Eigenlijk ontbreekt er maar een ding aan deze heerlijke verhalen: eentje waarin het boekje zelf een hoofdrol speelt. Denk aan een man die ’s ochtends de andere helft van het bed in de vakantiewoning onbeslapen vindt en uiteindelijk als enige uitleg een exemplaar van Voettocht naar de binnenlanden van het huwelijk op de salontafel vindt. Wat hij in arren moede dan maar in een straatbibliotheekje zet. Wilt u het besproken exemplaar van Voettocht naar de binnenlanden van het huwelijk hebben? Mail naar boekuitdekast@nrc.nl; het boek wordt onder inzenders verloot, de winnaar krijgt bericht.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2026/02/02/verhalen-over-vakantievierende-boomers-uit-de-minibieb-in-kortgene-a4919278</guid>
      <pubDate>Mon, 2 Feb 2026 09:55:00 +0000</pubDate>
    </item>
    <item>
      <title><![CDATA[Naast de Zeeuwse kangoeroes staat een onweerstaanbare roman]]></title>
      <description><![CDATA[<p>De kleine kangoeroes op Schouwen-Duiveland kijken de wintergast verwonderd aan: wat doet die mensachtige hier nu, midden in de winter, net buiten hun afrastering? Uit een van de buidels steekt een roze hoofdje. De mensachtige aan het hek is niet voor de wallaby’s (opzoeken hoe de kleine kangoeroes heten kan hij wel) naar het zonloze Zonnemaire gekomen, maar voor de oude Telfort-telefooncel die bij de ingang van de camping staat, volgestouwd met zoveel boeken dat je er een paar winters mee door kan komen. En dan staat er ook nog een gesigneerd exemplaar in, van Laurent Binets De zevende functie van taal uit 2016 – de door Liesbeth van Nes vertaalde roman was de opvolger van Binets tamelijk briljante bestseller HhhH (Hitlers hersens heten Heydrich). De zevende functie van taal begint met de beschrijving van een rechttoe-rechtaan verkeersongeval in Parijs op 25 februari 1980: een man is in gedachten verzonken bij het oversteken, ziet een busje over het hoofd („Ik had geen tijd om te rrremmen!”), wordt aangereden, sterft later in het ziekenhuis. Maar ja, de afleidende gedachten waren van hoge kwaliteit: de man blijkt de vermaarde literatuurwetenschapper Roland Barthes te zijn, die bovendien juist terugkeert van een lunch met presidentskandidaat François Mitterrand. Dus wordt er een heuse commissaris op de zaak gezet. Binet – een schrijver die altijd wel in is voor een geintje – heeft hem de naam Jacques Bayard gegeven, waardoor hij zijn achternaam deelt met de auteur van de bestseller Hoe te spreken over boeken die je niet hebt gelezen. Uiteraard heeft deze Bayard nooit iets gelezen van Barthes. Wanneer zijn onderzoek hem een collegezaal van Barthes’ collega Michel Foucault binnenleidt, is zijn ontzetting groot: „Verdient die vent meer dan hij?” De commissaris „snapt dat hij niets van dit gelul snapt” en zoekt dus iemand die de geheimtaal van de semiotiek voor hem kan ontsluiten en vindt die in de jonge wetenschapper Simon Herzog. Samen gaan ze op pad om de moord op Barthes (want dat is het echt!) te onderzoeken. Dat maakt De zevende functie van taal tot een thriller, zoals het ook een boek is waarin een enorme hoeveelheid kennis over Barthes en zijn werk schuilt. Dat is mooi meegenomen, maar het is niet wat dit boek onweerstaanbaar maakt. Die komt voort uit de ontembare vrolijkheid waarmee Binet zijn verhaal opdient. Soms gebeurt dat door kleine aardigheidjes, bijvoorbeeld wanneer Bayard op bezoek is bij filosoof Gilles Deleuze. Daar vermengt het filosofische gesprek („Hola! De waarheid… Waar ze begint, waar ze eindigt…”) zich met de banale waarheid van een tenniswedstrijd waar de filosoof naar kijkt. „Connors wint de eerste set met 6-2.” Zo wervelt Binet door zijn verhaal, van doldwaze achtervolging naar een plotseling onderhoud met de president van de republiek. Geweldig zijn de scènes in de hoogste intellectuele kringen, op feesten waar de grote denkers van hun tijd zich verliezen in drank, drugs, gigolo’s en soms daadwerkelijk een filosofische uiteenzetting. Dan zit Jean-Paul Sartre weer in de hoek van een café te hoesten, terwijl Françoise Sagan hem op de rug klopt en de opgaven van een kruiswoordpuzzel voorleest. Of er begint ineens een man te schreeuwen: „Spinoza fuckt Hegel! Spinoza fuckt Hegel! Weg met de dialectiek!”. Intussen rijden er onophoudelijk twee mannen in een Citroën DS door het beeld, die doen denken aan de legendarische Jansen en Janssen uit de Kuifje-reeks, maar dan gewapend met giftige paraplu’s. Eigenlijk is het enige dat nog ontbreekt aan deze alles-in-een-ideeënroman een kleine kangoeroe. Wilt u het besproken exemplaar van De zevende functie van taal hebben? Mail naar boekuitdekast@nrc.nl; het boek wordt onder inzenders verloot, de winnaar krijgt bericht.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2026/01/19/naast-de-zeeuwse-kangoeroes-staat-een-onweerstaanbare-roman-a4918060</guid>
      <pubDate>Mon, 19 Jan 2026 09:55:01 +0000</pubDate>
    </item>
    <item>
      <title><![CDATA[Een  hele bups Wubsen in Stadskanaal]]></title>
      <description><![CDATA[<p>Nog los van alle nu hulpeloos ingesneeuwde Ludlums, Kluuns en Slaughters is de jaarwisseling geen vrolijke tijd voor straatboekenkastjes. Online zag ik talloze foto’s van kastjes die preventief waren leeggehaald om te voorkomen dat beschonken buurtgenoten het nieuwe jaar met een boekverbranding zouden inluiden. Hopelijk heeft dit kastje in Stadskanaal – ik was er in 2025 – alles doorstaan. De brandweer moest er tienmaal uitrukken, wat geldt als een ‘beheersbaar incidentenbeeld‘. Het boekje dat ik aan de noordkant van de plaats vond, grijpt zo’n honderd jaar terug in de geschiedenis van de streek. Het is een deel uit de reeks Kent u nog… die jarenlang werd gemaakt door uitgeverij Europese Bibliotheek. Kent u ze nog… de Westerwolders en Kanaalsters (1972) bestaat uit groepsportretten uit de eerste helft van de twintigste eeuw, ingestuurd door inwoners en oud-inwoners, zoals een vrouw die in 1914 haar heil in Haarlem zocht, maar ook daar komt de weemoedigheid, des avonds voor men slapen gaat: „Eenvoudig, rustig en eerlijk van een ongecompliceerdheid die weldadig was. Paradise lost.” Hoe zag dat verloren paradijs eruit? Het was een land van ernstige blikken, blijkt op de eerste foto van vijftien deelneemsters aan een knipcursus te Onstwedde in 1920. In het bijschrift worden alle vrouwen bij naam genoemd: te beginnen bij Jantje Wubs, een jonge vrouw linksboven in beeld. Waarbij het de vraag is wélke Jantje Wubs dit is, want alleen al in Onstwedde zelf werd er in 1897 en in 1902 een meisje met die naam geboren. Net als op 31 januari 1894, maar die dochter van Roelfien Sonderman en molenaar Jannes Wubs werd slechts achttien dagen oud. Er staat een hele bups Wubsen in het boek. Bij de hervormde knapenvereniging „Obadja” vinden we Alb. Wubs, Jan Wubs en twee Harmen Wubsen. Bij de hervormde jongelingsvereniging „Gij zijt de Leidsman mijner jeugd” een J. en een G. Wubs. Op het groepsportret van de zendingscommissie van de gereformeerde kerk in Onstwedde kijkt weer een mejuffrouw J. Wubs de camera in, in gezelschap van een besnorde J. Wubs, die haar vader zou kunnen zijn. Kennelijk was het geslacht Wubs uiteengevallen in een gereformeerde en een hervormde tak. Schitterend is de foto van de groep arbeiders die Berend Wever (horlogeketting, Hitlersnor) liet nemen van het troepje arbeiders dat hij in 1930 had meegenomen naar Ter Apel om daar aardappels („schoon-eerappels”) te sorteren. Onder de acht werkers: Bé, Willem, Geertruida en Gerrit Wubs. Er was ook een Wubs bestuurder van de paardentram tussen Stadskanaal en Winschoten. Soms huurden de ouders van de hbs in Ter Apel de hele wagen af. De jongens fietsten dan tot de ‘IJzeren Klap’ in Musselkanaal. Bij die brug gingen de fietsen op het achterbalkon. Paard, wagen en passagiers staan allemaal samen op de foto uit 1923, samen met „molenaar H. Mulder, die ook graag op het plaatje wilde en een onbekend persoon” – inderdaad, soms veroorlooft samensteller H. C. van der Ploeg zich een kleine frivoliteit. De grootste frivoliteit is foto 45, die in het oog springt omdat de geportretteerden hier niet strak naast elkaar staan. Hier staat men gearmd, liggen handen op schouders, worden armen om elkaar heen geslagen. Het zijn de leerlingen van pianoleraar A.R.E. Verwer in 1930. Allemaal meisjes, maar de helft is uitgedost als boerenjongen. Voor de Wubsen was dit alles waarschijnlijk te wuft; op deze foto ontbreekt de familie geheel. Wilt u het besproken exemplaar van Kent u ze nog… de Westerwolders en Kanaalsters hebben? Mail dan naar boekuitdekast@nrc.nl; het boek wordt onder inzenders verloot, de winnaar krijgt bericht.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2026/01/05/een-hele-bups-wubsen-in-stadskanaal-a4916825</guid>
      <pubDate>Mon, 5 Jan 2026 09:55:01 +0000</pubDate>
    </item>
    <item>
      <title><![CDATA[Conny Braam en de Breesaap, die verdween onder de vooruitgang]]></title>
      <description><![CDATA[<p>Het is toch even schrikken. Want hoezeer het de bedoeling van straatboekenkastjes is dat er boeken uitgehaald worden, en hoe vriendelijk ‘Annette’s bieb’ in Wierden, om de hoek van begraafplaats Appelhof er ook bijstaat, het prominente exemplaar van De Boekendief (een oorlogsroman van Markus Zusak) maakt dat je enige gêne voelt om hier een boek weg te nemen. In elk geval die Boekendief maar laten staan. Erachter schuilt de roman De woede van Abraham van Conny Braam uit 2000 over de ontberingen van de arbeiders die anderhalve eeuw eerder – bijna tweehonderd kilometer ten westen van Wierden – het Noordzeekanaal groeven. Op pagina 242 zit, waarschijnlijk bij wijze van boekenlegger, een notitievelletje van de Wierdense uitvaartondernemer Vunera (‘Voor uw naaste een respectvol afscheid’) en dat is waarschijnlijk geen toeval, al dadelijk in het begin spoelt er in De woede van Abraham een lijk aan op het Noordzeestrand bij Velsen. Het is het lichaam van een zwarte man en wanneer Nicolas Abraham – boer, strandjutter, opzichter – met het lichaam naar Velsen trekt, blijkt dat ‘een respectvol afscheid’ er niet in zit. „Here Jezus, een zoon van Cham….” prevelt de predikant. Voor zwarte mensen is op zijn kerkhof geen plaats. „Genesis negen, vers vijfentwintig tot zevenentwintig„. Uiteindelijk begraaft Abraham de drenkeling in de duinen – een overtreding die veel verder in het boek ernstige gevolgen zal hebben. Daarbij wordt hij geholpen door de jonge journalist Ezekiel Boerhaave van de Opregte Haarlemsche Courant (voor u zich allerlei plagerijen over de staat van de journalistiek in het hoofd haalt, „opregte” heeft in deze context niets met oprechtheid van doen), die naar de Breesaap, zoals het gebied ten westen van Velsen heette, is afgereisd uit fascinatie voor de vooruitgang. Die neemt de gedaante van een kaarsrechte lijn, die zo – pats, boem – van Amsterdam naar de kust leidt: het toekomstige Noordzeekanaal. Dwars door de duinen, dwars door het land dat Abraham (een voor de toorn van het tsarenbewind gevluchte Rus) bestiert. Braam geeft een prachtig beeld van Boerhaaves eerste verkenningstocht door het grotendeels ongerepte gebied: „Door de boomkruinen vielen angstaanjagende lichtbundels die schitterden op het sponsachtige mos waarin zijn schoenen wegzakten.” Allemaal verdwenen voor die „vooruitgang” en inmiddels ook nog toegedekt door de schadelijke stoffen die de door het kanaal gelokte staalfabriek al decennia over het overgebleven land en zijn inwoners uitstrooit. In De woede van Abraham wordt de journalist Boerhaave – een bewonderaar van Multatuli tot in al zijn vezels – verliefd op Lena, de dochter van Abraham en samen trekken zij zich het lot aan van de duizenden arbeiders die in volle uitbuiting het kanaal moeten graven. Het leidt tot hartverscheurende taferelen en stevige rellen, door Braam bloedig en beeldend beschreven. Ook in Boerhaave „welden er krachtige volzinnen […] op”. Met „de beelden van het oproer geëtst op zijn netvlies, het stof nog op zijn jas en het vuil onder zijn nagels, was het niet moeilijk woorden te vinden die de brave burgers zouden doen sidderen in hun leunstoelen.” Dat was buiten de eindredactie gerekend. Boerhaaves chef, de grote Conrad Busken Huet, schrapte zonder omwegen al het opruiends uit het werk van zijn verslaggever. Gelukkig is de fictie van Braam er nog. De woede van Abraham is zo’n roman die die duidelijk maakt dat je de waarheid soms moet verzinnen. Wilt u het besproken exemplaar van De woede van Abraham hebben? Mail dan naar boekuitdekast@nrc.nl; het boek wordt onder inzenders verloot, de winnaar krijgt bericht.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/12/22/conny-braam-en-de-breesaap-die-verdween-onder-de-vooruitgang-a4916030</guid>
      <pubDate>Mon, 22 Dec 2025 09:55:02 +0000</pubDate>
    </item>
    <item>
      <title><![CDATA[De superieure afleiding van Bob den Uyl, uit de buurtboekenkast in Breda]]></title>
      <description><![CDATA[<p>U kent natuurlijk het verhaal van dat Turfschip. Brabants eigen Paard van Troje, dat in maart 1590 erin slaagde om 75 soldaten het Kasteel van Breda binnen te smokkelen. Je vraagt je af waarom die Spanjaarden zo weerloos waren. Dat kwam, aldus de overlevering, door de vaten „prima Breda’s bier” van de plaatselijke brouwerij die ook in het schip lagen. Meer dan vier eeuwen later is het terrein van brouwerij De Drie Hoefijzers een postindustriële woonwijk geworden. Het plantsoen in het midden biedt plaats aan een mooi boekenkastje, met onder meer een fraai herdenkingsboek over het WK 1978 én, uit het jaar van dat wereldkampioenschap, de vierde druk van Een zwervend bestaan van Bob den Uyl. Als Den Uyl in 1590 had bestaan, had dit boek uitstekend dienst kunnen doen als afleidingsmanoeuvre, want als je eenmaal begint in Een zwervend bestaan, dan zit je er ook aan vast, zo dwingend voert Den Uyl (1930-1992) je mee. „Waarvoor gaan mensen naar een voetbalwedstrijd”, vraagt hij zich in de eerste zin af, wat blijkt te gaan om Ajax-Feyenoord, een wedstrijd waar de schrijver zich per ‘supportersbus’ naartoe zal laten vervoeren. „De opeengepakte inzittenden vullen de tijd tot het vertrek met het zingen van strijdliederen, begeleid door dreunend voetgestamp en gezwaai met vlaggen.” (Toen ging men nog zonder vuurwerk naar het stadion.) Hoe dit verder gaat, komt de lezer pas veel later te weten, want geen schrijver kan zo superieur afgeleid raken als Bob den Uyl. Want ineens zitten we met hem in een hotellift in Hannover en twee pagina’s verderop is hij gestrand in Pampilhosa, een Portugees plaatsje met slechts „de hoogste palmboom die ik ooit heb gezien” als afleiding van de verveling. Verlossing loopt via een bloedhete, tjokvolle trein, onderweg van Lissabon naar Madrid, waar Den Uyl staat te zweten tussen de manden met pluimvee: „Vlak daarop ontdekt een aantal vrouwen rechts van mij dat drie douanebeambten rustig in een aan acht mensen plaats biedende coupé whisky zitten te drinken. Dit nemen zij niet, er ontstaat een heftige ruzie, er wordt gewezen op de revolutie [de Anjerrevolutie van 1974] waardoor immers alle mensen gelijk zijn geworden, terwijl de beambten met vereende krachten proberen de deur van hun coupé weer op slot te krijgen.” Perfecte zinnen, inderdaad – en een ironie die al evenzeer aan Carmiggelt doet denken. Intussen zijn we nog lang niet bij Ajax-Feyenoord. Want de verteller heeft eerst nog een prachtige verhaal over Oost-Berlijn in petto, toen er rondom Alexanderplatz welgeteld drie restaurants waren, rond etenstijd met immense rijen ervoor – en anders gesloten. Schitterend is het beeld van een Duits dansfeest, alwaar een paar zo in de olie is, dat het omvalt en niet weer opkrabbelt, maar besluit „het geanimeerde gesprek in alle rust languit liggend voort te zetten onder het betasten van verschillende daarvoor in aanmerking komende lichaamsdelen, waarbij de andere paren zonder belangstelling te tonen beleefd om hen heen dansten. Slechte gedachten heeft Den Uyl ook: wanneer hij door zijn geliefde tegen zijn zin is meegevoerd naar een vol Sint Pietersplein om de paus te zien, schrijft hij dat de kerkvorst zich in een uitstekende positie bevindt om huis te houden met een machinegeweer. Intussen vraagt u zich af of de schrijver die voetbalwedstrijd uit de eerste zin nog heeft bereikt: welzeker, al op pagina 101. Gelukkig zijn we dan pas halverwege Een zwervend bestaan. Wilt u het besproken exemplaar van Een zwervend bestaan hebben? Mail boekuitdekast@nrc.nl; het boek wordt onder inzenders verloot, de winnaar krijgt bericht.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/12/08/de-superieure-afleiding-van-bob-den-uyl-uit-de-buurtboekenkast-in-breda-a4914750</guid>
      <pubDate>Mon, 8 Dec 2025 09:55:02 +0000</pubDate>
    </item>
    <item>
      <title><![CDATA[Een blije kletskous uit de Blijbieb in Blijham]]></title>
      <description><![CDATA[<p>Afgaande op de naam verwacht je misschien dat Blijham een lustoord is vol vrolijke varkensboeren, maar de werkelijkheid is weer eens vele malen modderiger. Want ‘blij’ betekent hier aan de rand van het Oldambt ook slik en dat hier aanslibbende goedje gaf het dorp zijn naam, toen in de late Middeleeuwen de eerste én de tweede Cosmas- en Damianusvloed hier het water zo ver landinwaarts deed vloeien dat er grote schepen tussen Blijham en Winschoten door konden varen. Nu pendelen forensen met droge voeten tussen de twee plaatsen. De ‘Blijbieb’ bevat geen modder; wel zijn er enkele exemplaren van christelijke Ontwaakt! geplaatst. Wellicht ter compensatie van de zonden die er gewoontetrouw in het werk van Ludlum worden begaan. In Kapitein Corelli’s mandoline van de Brit Louis de Bernières blijft er van de heiligheid van een zekere Vader Arsenius ook niet bijzonder veel over. Deze geestelijke heeft zich verschanst in zijn kerk om allerlei redenen die in dit korte bestek moeilijk uit te leggen zijn – de mandoline is bijna vijfhonderd bladzijden dik. Maar goed, ook een dienaar van de Heer heeft een beperkte blaas, en waar moet de eerwaarde de zijne nu legen als hij de kerk niet uit kan? Gelukkig lagen er flessen wijn. Volle flessen, terwijl hij juist een lege fles nodig had. „Weggooien leek zonde.” Maar ja, wat er aan de ene kant in Vader Arsenius stroomt, moet er aan de andere kant weer uit hetgeen leidt tot het een kleine kringloop achterin het godshuis – tot het aan alle kanten uit de eerwaarde komt. De scène is een zijpaadje in de roman, maar een uitweiding die de begenadigde verteller De Bernières in hoge mate tekent. Want eigenlijk gaart Kapitein Corelli’s mandoline over ernstige zaken: een Grieks eiland (Kefallinia) dat harde klappen krijgt in de Tweede Wereldoorlog: eerst van de Italiaanse bezetter, daarna van de communistische partizanen. Over die laatsten is de auteur in een ‘Aantekening’ aan het slot niet mals: „Ik kan tot geen andere conclusie komen dan dat de communisten, wanneer ze niet volstrekt waardeloos, verraderlijk en parasitair optraden, onvoorstelbaar barbaars waren.” Dat oordeel zal niet de reden zijn waarom Kapitein Corelli’s mandoline snel na verschijnen in 1994 een bestseller werd. Dat is het ongecompliceerde vertelplezier – alle lof voor vertaler Tinke Davids – van De Bernières. Dat begint bij dorpsdokter en amateur-eilandhistoricus Iannis. Deze geneest op de eerste pagina’s een patiënt van decennia doofheid door de erwt die al sinds diens kindertijd ’s mans gehoorgang blokkeerde, eerst te weken (een dag lang het hoofd scheef houden en het oor vullen met warm water) en het ding er dan met een haakje uit te peuteren – inderdaad heeft de auteur goed naar Gabriel García Márquez gekeken. Hij heeft trouwens ook iets met plas: want na gedane zaken watert de dokter over zijn kruidenplanten om deze van stikstof te voorzien. De kapitein met de mandoline uit de titel is een Italiaan die bij de dokter wordt ingekwartierd en aan wie zijn dochter Pelagia haar hart verliest; al weet zij ook wel dat dit een onmogelijke liefde is. Hij bemint haar als zijn mandoline („Hoe kun jij van hout gemaakt zijn?”), maar voordat je werkelijk kunt wegzakken in de romantiek beschrijft De Bernières Pelagia’s twijfel over wat de beste manier is om verse slakken te bereiden, wat leidt tot een uitweiding over slijm en slijmbestrijding. En dan meteen de alternatieve bereidingsmethode. Heerlijke kletskous, die De Bernières. Wilt u het besproken exemplaar van Kapitein Corelli’s mandoline hebben? Mail naar boekuitdekast@nrc.nl; het boek wordt onder inzenders verloot, de winnaar krijgt bericht.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/11/24/een-blije-kletskous-uit-de-blijbieb-in-blijham-a4913440</guid>
      <pubDate>Mon, 24 Nov 2025 09:55:03 +0000</pubDate>
    </item>
    <item>
      <title><![CDATA[Wouw – daar staat het messcherpe debuut van Elena Ferrante]]></title>
      <description><![CDATA[<p>Wouw. Nee, ik wist ook niet dat er een Nederlands dorp bestond dat Wouw heet, maar hier halverwege Roosendaal en Bergen op Zoom ligt het wel degelijk gewoon, in land dat zo vruchtbaar was dat het de inwoners de bijnaam ‘papboeren’ opleverde. Er was ooit een kasteel, er was een sterrenrestaurant, maar de grootste wow van Wouw reserveren we voor de kolossale Sint Lambertuskerk die hoog boven het dorp uittorent: voor zo’n kerk zou menige middelgrote gemeente een kleine veldtocht over hebben. Mol’s minibieb blijft een stukje verderop dichter bij de grond, maar het kastje is goed gevuld, met als opmerkelijkste titel Kwellende liefde van Elena Ferrante, de schrijfster die een wereldster werd dankzij de cyclus De geniale vriendin (2011-2014). Kwellende liefde is haar debuut, de vertaling van Manon Smits verscheen al in 1996. Dit exemplaar bracht zijn eerste leesleven door in bibliotheek De bladwijzer in Bergen op Zoom; op het plakkertje op de rug is in voorbeeldig schoolschrift ‘Ferrante, Elena’ geschreven. Het begin van Kwellende liefde is intussen ook wel een ‘wow’ waard. „Mijn moeder verdronk in de nacht van 23 mei, mijn verjaardag, in het stuk zee bij de plaats die Spaccavento genoemd wordt, op enkele kilometers afstand van Minturno.” En of die eerste klap niet al een daalder waard is, volgt er dadelijk een mooi beeld van de vakanties die het gezin daar doorbracht „toen mijn vader nog bij ons woonde”: „Elke ochtend dronken wij meisjes een rauw ei, togen tussen het hoge riet over weggetjes van aarde naar de zee en gingen zwemmen.” Om de eerste alinea af te maken verklapt Ferrante dan nog dat er in de nacht van haar moeders dood op de deur van het oude vakantiehuis werd gebonsd, maar dat de oude eigenaresse niet open dorst te doen. Delia, de vertelster van Kwellende liefde, had geen prettige relatie met haar moeder Amalia. Wanneer die haar bezocht in Rome en ongevraagd het huis begon te poetsen en praatjes aanknoopte met winkeliers met wie Delia amper contact had. Moeder en dochter spraken een andere taal: Amalia dialect, Delia Italiaans. Geen van de twee was in staat om soepel over te steken naar de taal van de ander. Over dat dialect „Een lange waslijst woorden die op een medeklinker eindigden, alsof de eindklinker in een afgrond was gestort en de rest van het woord dof jankte van verdriet”. Na de dood volgt het geregel en Delia moet dat samen doen met Filippo, de broer van haar moeder, die het tot haar frustratie altijd opnam voor zijn zwager en niet voor zijn zus, terwijl, nu ja, lees maar mee: „Hij was haar broer, hij had haar honderd keer opgezwollen gezien van de klappen, de stompen, de schoppen; en toch had hij nooit een vinger uitgestoken om haar te helpen. Al vijftig jaar hamerde hij onverminderd op zijn solidariteit met zijn zwager.” Het slachtoffer zelf zei tegen haar dochters: „Zo is hij nu eenmaal. Hij weet niet wat hij doet en ik weet niet wat ik tegen hem moet zeggen.” Die dochters haatten haar erom, ook toen vader – een kunstschilder van klein talent en grote frustraties – al was vertrokken. Tussen die gecompliceerde familiezaken door wil Delia achterhalen waarom haar bij leven opsmukloze moeder werd gevonden in slechts een beha, die gekocht blijkt te zijn in een lingeriezaak vol onprettige figuren. Delia heeft weinig keus: ondanks haar weerzin moet ze haar verleden in. Wilt u het besproken exemplaar van Kwellende liefde hebben? Mail naar boekuitdekast@nrc.nl; het boek wordt onder inzenders verloot, de winnaar krijgt bericht.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/11/10/wouw-daar-staat-het-messcherpe-debuut-van-elena-ferrante-a4912251</guid>
      <pubDate>Mon, 10 Nov 2025 09:55:03 +0000</pubDate>
    </item>
    <item>
      <title><![CDATA[‘Nouri’, uit een imposante rij sportboeken in een buurtboekenkast in Borger]]></title>
      <description><![CDATA[<p>Een van de ontroerendste zaken die ik ooit op televisie zag, was een documentaire over een kunstenaar die besloot om een steen die in de laatste ijstijd in Borger terecht was gekomen, terug naar huis in Zweden te brengen. Met als hoogtepunt een stenenfluisteraar die de kei kwam vragen wat deze ervan vond. Antwoord: „Ik heb hier geen taak meer. Ik lig hier maar.” Zo verdween de steen van de rotonde in Borger, waar nog tientallen vergelijkbare keien liggen te wachten wat de toekomst brengt. Dat de toekomst altijd ongewis is, vormt ook het hart van het boek dat iets verderop in een imposante rij sportboeken in een kastje staat: Nouri. De belofte. Het boek dat journalist Henk Spaan schreef over Abdelhak Nouri, de Ajaxspeler die in 2017 op het veld een hartstilstand kreeg en daarbij ernstige hersenschade opliep. Spaan (1948) kende Nouri al vanaf diens negende en reisde eindeloos jeugdwedstrijden van Ajax af om het kleine wonder te aanschouwen. Hij werd voetbalverliefd: om Nouri’s techniek en spelinzicht, maar ook om diens persoonlijkheid. ‘Appie’ was niet alleen vriendelijk, hij hield ook als een kleine herder het welzijn van zijn medevoetballertjes in de gaten. Nu is dat laatste vaker over Nouri geschreven en gezegd en ook het boek van Spaan staat vol met innemende anekdotes over de jongen wiens belofte nooit werd ingelost. Typische verhalen over hoe de kleine Abdelhak weigerde voor het slapen gaan zijn voetbalschoenen uit te doen (dat deden zijn ouders als hij sliep). Trouwens, Nouri was toch al niet goed met veters; die werden vaak nog wat extra vastgemaakt door volwassenen. En een keer door teamgenoot Donny van de Beek, toen Appie in een jeugdwedstrijd tegen de jonge bruten van Atlético Madrid twee gebroken middenhandsbeentjes had opgelopen. Nouri. De belofte gaat ook over rouw. Want 49 jaar voordat Nouri alle mogelijke minuten voetballend in Amsterdam Nieuw-West doorbracht, deed de jonge Henk Spaan dat. Zonder het talent, maar in dezelfde straten. In die straten gaat hij nu op zoek naar herinneringen aan Nouri en naar zijn eigen verleden. Tussendoor vaart Spaan uit tegen iedereen die Nouri ooit heeft dwarsgezeten, vooral oud-jeugdtrainers die de voorkeur gaven aan fysiek sterkere spelers. Spaans zoektocht heeft soms iets onbeholpens – verdriet en onbeholpenheid gaan nu eenmaal vaak hand in hand. Neem het moment waarop Spaan zich voorneemt bus 21 naar zijn oude buurt te nemen, waarbij hij de halte eerst aan de verkeerde kant van het Centraal Station zoekt en zich dan verwondert over de route die de bus neemt. Eenmaal ter plaatse verbaast hij zich over de volledig (zelfs het ‘netje’) uit hufterproof beton gegoten tafeltennistafels die hij op een pleintje aantreft. Het zal niemand verbazen dat Appie ook goed kon pingpongen – en dat hij ondanks die ontwapenende glimlach elk spelletje koste wat kost wilde winnen. Spaans queeste heeft ook een maatschappelijke component: hij wil laten zien wat hij in Nouri en de andere jongens in Nieuw-West herkent – als contrast voor de alomtegenwoordige verhalen over Nederlanders van zijn generatie die beweren hun oude buurt „niet meer te herkennen”. Spaan herkende het wel: het talent, de ambitie en de hoop. Tegen het einde van het boek schrijft hij dat het jammer is dat het steen op de pleintjes in Geuzenveld-Slotermeer geen geheugen heeft: „Dan zouden de voetafdrukken in het asfalt heel wat te vertellen hebben.” Wilt u het besproken exemplaar van Nouri. De belofte hebben? Mail naar boekuitdekast@nrc.nl; het boek wordt onder inzenders verloot, de winnaar krijgt bericht.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/10/27/een-imposante-rij-sportboeken-in-een-buurtboekenkast-in-borger-a4910866</guid>
      <pubDate>Mon, 27 Oct 2025 09:55:03 +0000</pubDate>
    </item>
    <item>
      <title><![CDATA[Een Heerlense eekhoorn wijst op een heerlijke debuutroman]]></title>
      <description><![CDATA[<p>Een eekhoorn! Het diertje schiet achter een boekenkastje langs, dat is opgericht in een wijk vol nette eengezinswoningen aan de rand van Heerlen. Het blijkt een goed voorteken: in het kastje staat behalve nogal wat Duits werk over uiteenlopende onderwerpen als jeugdzorg en Canada, de bij verschijning vijf jaar geleden bejubelde en uiteindelijk voor de Librisprijs genomineerde debuutroman Wij zijn licht van Gerda Blees. Wel veel over gehoord, maar het lezen was er nog niet van gekomen. Alle lof blijkt terecht. Blees begint haar roman in ongeveer zo’n soort eengezinswoning waarmee de Heerlense buurt is gevuld, zij het eentje waarin iets verschrikkelijks is gebeurd. Het huis was het domein van woongroep Klank en Liefde die, onder leiding van de dominante ex-celliste Melodie, had besloten slechts van licht en liefde te leven. Dat was meer spiritualiteit dan het lichaam van het oudste lid, Melodies zuster Elisabeth, kon verdragen. Zij sterft, uitgemergeld en uitgehongerd. De twee jongere woongroepleden Muriël en Petrus zitten er beduusd bij. Melodie vindt trouwens helemaal niet dat er iets verschrikkelijks is gebeurd, zij is juist opgetogen over hoe mooi Elisabeth alles heeft weten los te laten. De bij het stoffelijk overschot geroepen arts schrikt van het ondervoede lichaam van Elisabeth en van de magere lijven van haar huisgenoten. Hij kan er geen natuurlijke dood in zien. Zo belanden Melodie, Muriël en Petrus in de cel, waarbij het plot wordt voortgestuwd door de vraag of de drie daadwerkelijk zullen worden vervolgd. Dat Melodie strak vasthoudt aan haar verhaal is al snel duidelijk, maar het geloof van de andere twee wankelt. Dat levert al genoeg reden tot doorlezen op, maar Blees heeft ook nog een buitengewoon elegante manier gekozen om haar verhaal te verdiepen. In elk hoofdstuk neemt een nieuwe ‘wij’ het woord: beginnend bij ‘Wij zijn de nacht’. Daarna volgen relatief voor de hand liggende vertellers als ‘wij zijn de buren’, maar ook vondsten als ‘wij zijn dagelijks brood’. Zo wordt niet alleen het verhaal steeds vanuit net een andere hoek voortgezet; het levert ook geestige zijpaden op, zoals het gemok van het voornoemde brood, dat zich inmiddels door de gluten- en koolhydraatvrezende mens miskend voelt: „Wij hebben de mens groot gemaakt, letterlijk, en nu schuift de mens ons als een achterhaalde waarheid aan de kant.” Zo toont Blees prachtig het web van verhalen waarin de verhongering van Elisabeth zich heeft voltrokken. Voor je het weet zit je – dit is ook een verteller – in de appgroep van haar broers en zussen, die schitterend meandert van verdriet om de gestorvene, naar een obsessie met op het oog tamelijk onbenullige praktische zaken, tot allerlei onderhuidse spanningen en ingesleten gezinspatronen. Hoogtepunt in de vertellersparade is het zeventiende hoofdstuk ‘wij zijn het verhaal’ waarin Blees begint te recenseren wat er tot dat punt in Wij zijn licht is beschreven: „Langzaam en voorspelbaar stevenen wij op onze afloop af – de climax, of de anticlimax, dat valt nog te bezien.” Het verhaal is een beetje ontevreden; het had gestoffeerd willen worden met meer spectaculaire en expliciete ontwikkelingen. Waarbij het aardige is dat Blees op deze manier die extra elementen via de achterdeur toch weer haar roman binnenleidt. Die als ultieme beloning dan ook nog een uitgesproken spannend slot kent, dat draait om de vraag in hoeverre ontsnappingen mogelijk zijn.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/10/14/een-heerlense-eekhoorn-wijst-op-een-heerlijke-debuutroman-a4909447</guid>
      <pubDate>Tue, 14 Oct 2025 09:55:04 +0000</pubDate>
    </item>
    <item>
      <title><![CDATA[Om de hoek van ‘AZC, weg ermee’ staat  ‘De asielzoeker’]]></title>
      <description><![CDATA[<p>De ochtend voordat een bijeenkomst over een toekomstig asielzoekerscentrum werd belaagd met rookbommen, knalvuurwerk en vliegende eieren, is alles nog stil in Noordwijk. Recht tegenover het luxueuze Hotel Huis ter Duin (lang het verzamelpunt van het Nederlands elftal) waait de zeewind langs een spandoek: ‘AZC weg ermee! Stem PVV’. Twee hoeken verder – vast de route die Virgil van Dijk en Memphis Depay namen toen ze speurden naar iets leesbaars voor de lange saaie Oranjeavonden – tref ik een asielzoeker aan, wat heet: De asielzoeker. Het kastje heeft een wonderlijke aankleding, met Disneyfiguren in een kribbeloze kerststalsetting en – het wonderlijkste object van allemaal – een steen waarop de Oostenrijkse vlag is geschilderd. De roman van Arnon Grunberg is er in goed gezelschap; van Kees van Kooten, Honderd jaar eenzaamheid en nog twee Grunbergs die binnenshuis kennelijk geen vaste verblijfsvergunning konden krijgen. Eenentwintig jaar oud is De asielzoeker alweer, al is het moeilijk om de korte beginzin te vergeten: „De vogel is ziek.” Die vogel is de vrouw van Beck, de hoofdpersoon van de roman. Hij is schrijver, of eigenlijk een ex-schrijver die werkt als vertaler van gebruiksaanwijzingen. Beck is een man die alle ambitie die mensen zoal voort pleegt te drijven, heeft afgezworen: „Jarenlang heeft hij geprobeerd zichzelf gelukkig te maken, maar dat was een doodlopende weg. „ Verlangens heeft hij afgezworen. „Ze kwamen hem hoe dan ook steeds ridiculer voor, die verlangens van hem, insecten waren het, absurd in hun onverzadigbaarheid, onvermoeibaar als mieren, een plaag, dat waren die verlangens van hem geweest.” Beck wijdt zich aan dienstverlening ten behoeve van zijn stervende vrouw. Dat betekent in de eerste plaats dat zij wil trouwen, zij het niet met hem maar met Raf, een Algerijnse asielzoeker. (De asielzoeker uit de titel, al moet je daaraan toevoegen dat de anderen in het boek minstens zo ontheemd zijn als Raf.) Zo belandt hij in een geïmproviseerd bed onder de kapstok waar hij luistert naar „de geluiden van het geluk” die uit zijn eigen slaapkamer komen. Grunberg speelt de komische mogelijkheden van dit ongebruikelijke driemanschap, dat zich zal verplaatsen naar een geitenboerderij in Frankrijk, soepel uit. Zo is er een scène waarin Beck voorovergebogen over de wc-pot zit („er drijven twee vliegen in”) en de asielzoeker – naakt, ook dat nog – binnenkomt en vraagt: „Ben je aan het bidden.” Beck: „Ik sta op het punt om over te geven.” Bidden of overgeven? De tegenstelling past in het banaal-geestige tafereel, maar die woorden betekenen zelf ook iets, zeker in een roman die gaat over een man die strijdt tegen illusies. Grunberg leidt je ook door het verleden van Beck, die tien jaar eerder, nog niet genezen van zijn illusies, in de Israëlische stad Eilat een prostituee heeft mishandeld door haar in een betonnen kelder een oog uit te steken. Over Becks schuld schrijft Grunberg: „Zoals iemand een knoop vindt en daarbij een jas laat maken, zo had hij bij zijn schuld een misdaad gezocht, en gevonden.” Inderdaad, er zit heel veel in de roman. In haar Grunbergstudie Afgrond zonder vangnet (de titel komt uit De asielzoeker) liet Yra van Dijk zien hoe ontstellend veel er in het boek te lezen is: seks en geweld, Holocaust, liefde, schuld, mediaschandaal, trauma’s en Michel Houellebecq). Een roman zo rijk dat hij elk boekenkastje uit zijn voegen doet barsten.</p>
<img src='https://images.nrc.nl/0EDAMLNmp0yR9o4VqCYJOzSGUF0=/132x132/filters:no_upscale():format(webp)/s3/honkprod/author_images/afortuin-313.png'/>]]></description>
      <guid>https://nrc.nl/nieuws/2025/09/30/om-de-hoek-van-azc-weg-ermee-staat-de-asielzoeker-a4907851</guid>
      <pubDate>Tue, 30 Sep 2025 09:55:04 +0000</pubDate>
    </item>
  </channel>
</rss>
