<?xml version="1.0" encoding="utf-8"?>
<rss version="2.0">
  <channel>
    <title><![CDATA[Boek uit de kast]]></title>
    <link>https://www.nrc.nl/rubriek/boek-uit-de-kast/</link>
    <description><![CDATA[Boek uit de kast]]></description>
    <item>
      <title><![CDATA[De Kameleon vaart vandaag richting  Afghanistan]]></title>
      <description><![CDATA[<p>Van de bittere armoede die rond de voor-vorige eeuwwisseling leidde tot hongeropstanden onder de veenarbeiders, is in Langezwaag weinig meer te merken. Het dorp waar de legendarische kinderboekenschrijver Hotze de Roos (zestig delen De Kameleon!) in 1909 het levenslicht zag, ligt er rustig en welvarend bij. Er is gebouwd: niet aan een nieuw schip voor de tweeling Sietse en Hielke Klinkhamer, maar aan de energiezuinige eengezinswoningen (energielabel A+++) in de fonkelnieuwe Hotze de Roosstrjitte. Twee bochten zuidelijker biedt een voortuinkastje een blik op een rijk leesleven. Dat De boekhandelaar van Kaboel afkomstig is uit het bezit van een echte liefhebber, blijkt uit het ex libris dat in reliëf in de derde bladzijde is gestanst. Hierover valt al veel te vertellen voordat je het hebt gelezen. De Noorse journaliste Åsne Seierstad verbleef in 2002 drie maanden in het huis van een boekverkoper die juist weer enige vrijheid van handelen had verkregen na de val van de Taliban. Het resulteerde in een bestseller, die deels ging over het beroepsbestaan van de man en des te meer over de ongelukkige levens van de vrouwen in zijn familie. De boekhandelaar – Soeltan Khan heet hij in het boek – stelde dat het boek hem het leven in Afghanistan onmogelijk maakte, schreef een tegenboek (Once Upon a Time There was a Bookseller in Kabul), en zijn tweede echtgenote spande een proces aan tegen Seierstad. Een Noors hof bepaalde uiteindelijk in 2011 dat Seierstad de privacy van de familie niet wederrechtelijk had geschonden. Tot zover het boek dat je over dit boek zou kunnen schrijven. Deze editie uit 2003 – de vertaling is van Diederik Grit – begint met de prettige bezoeken van de Noorse journaliste aan de winkel van Khan, die vertelde hoe elk nieuw regime zijn boeken verbrandde: de communisten, de moedjahedien, de Taliban. Met hem praten was een bevrijding voor haar, na weken omgang met stuurse soldaten in het noorden van het land. Drie maanden is ze embedded in de familie Khan. Dat dit geen vrolijk verhaal oplevert, blijkt al in het eerste hoofdstuk, waarin Seierstad beschrijft hoe Soeltan Khan op zoek gaat naar een tweede vrouw. Hij was zestien jaar getrouwd met Sjarifa en had nu zijn oog laten vallen op de zestienjarige Sonja. Tegen de wil van de vrouwen in zijn familie in, opende hij de onderhandelingen met Sonja’s familie – die uiteindelijk zwicht voor het aanbod van de welgestelde boekhandelaar op leeftijd. Over Sonja zelf schrijft ze: „Ze wist dat ze de man niet wilde, maar ze wist ook dat ze zich naar de wens van haar ouders moest schikken [...] Het geld dat haar ouders kregen, zou haar broers helpen om een goede vrouw te kopen.” Over Soeltans eerste vrouw: „Sjarifa huilde twintig dagen achtereen.” Van zeer nabij vertelt ze de familieverhalen, over een van de eerste bruiloften in Kabul na het vertrek van de Taliban. Dit gaat gepaard met veel feestelijkheden en vreugde, maar steeds stuit je op de onmenselijke aspecten van het sociale systeem: „Een bruiloft is als een klein sterfgeval [...] Men heeft een dochter verloren, verkocht of weggegeven.” Dat staat er zo scherp, omdat de bruid niet meer zomaar kan langskomen bij haar ‘eigen’ familie, daarvoor is toestemming van haar man nodig, zoals ze zich in het eerste deel van haar leven had te schikken naar haar moeder. Het huwelijk als overplaatsing van de ene gevangenis naar de andere. Zo’n beeld beklijft. Frits Abrahams is met vakantie. Correctie (16 juli 2025): in een eerdere versie van dit artikel werd de achternaam van boekhandelaar Soeltan Khan foutief geschreven als Kahn. Dat is in de tekst hierboven verbeterd.</p>
<img src='https://images.nrc.nl/s74gX4-uvjGCHEFbTyZYmW3w76w=/1280x/filters:no_upscale()/s3/static.nrc.nl/images/gn4/stripped/data134230727-9fce9d.jpg'/>]]></description>
      <guid>https://nrc.nl/nieuws/2025/07/16/de-kameleon-vaart-vandaag-richting-afghanistan-a4900367</guid>
      <pubDate>Wed, 16 Jul 2025 09:43:38 +0000</pubDate>
    </item>
    <item>
      <title><![CDATA[Een papenvreter van het zuiverste water]]></title>
      <description><![CDATA[<p>Hoe groot de verleiding van een gevoelsreis naar Bravo voor de Kometen of de toekomstzucht van Aan het einde der eeuwen ook is, staand voor ‘Plato’s urban mini bieb’ aan de rand van Utrecht kies ik voor De vlam in de pan, de roman uit 1942 van Anton Roothaert. De schrijver werd bekend als auteur van het driedelige dierenartsendrama Dr. Vlimmen, het favoriete boek van Karel van het Reve. De Vlam in de pan is een boek met een vlekje. Niet alleen op de rug, maar ook in overdrachtelijke zin. Het verscheen in 1942, nadat Roothaert de bezetter in een brief had verzekerd dat het zou worden geschreven vanuit de waarden van de nieuwe orde. Bovendien werd er een ‘frontuitgave’ van gemaakt, speciaal voor Nederlandse soldaten aan het Oostfront. Of dit exemplaar een van die 15 duizend is, is onduidelijk; er staat geen jaartal in. Het boek beschrijft de ongelukkige lotgevallen van een groep Nederlandse soldaten in de meidagen van 1940 en kwam voort uit Roothaerts frustratie over het bar slechte materieel waarmee hijzelf het destijds als reservist moest doen. Twintig jaar lang is de krijgsmacht verwaarloosd, constateert een van de hoofdpersonen – in een passage die op een bepaalde manier best actueel aanvoelt. Het is een zooitje, dat verblind door vrede, de hoofdzaak uit het oog heeft verloren. „En zo hebben geniale hervormers zich de laatste twintig jaar vermaakt met het wijzigen van wijzigingen, omdat er geen ernstig werk te doen was. Reserve-officieren moesten bij hun opkomst voor herhalingsoefeningen vragen, of het commando ‘geeft acht’ nog bestond.” Nee, dan was het bij de tegenstander beter geregeld. Inderdaad is de auteur te spreken over de kwaliteit van het Duitse leger, maar dat is niet wat het meest in het oog springt bij het lezen van De Vlam in de pan. Dat is de soepele verteltrant van Roothaert, die een van zijn helden introduceert met veel aandacht voor zijn verzorgde uiterlijk, blonde pijpenkrullen en een lichtvoetig zinnetje: „Alleen aan zijn broek was te zien dat hij niet als meisje bedoeld was.” Dat de Brabantse schrijver ook giftig kon zijn, blijkt meteen daarna in een schoolscène: „In de klas hing een groot, gekleurd portret van den Paus, een schraal, oud mannetje, dat er uitzag, of hij er meer van wist, maar lekker niets zei. Zijn sluwe oogjes keken schuin langs je heen en hij lachte zoet.” Inderdaad – dat de paus vervolgens werd vergeleken met „het oude joodje Polak van de markt” negeren we even – was Roothaert een papenvreter van het zuiverste water. Dat blijkt vooral bij de beschrijving van de vete tussen het gymnasium en de H.B.S. in de geboorteplaats van de hoofdpersonen. Het gymnasium schilderde de burgerscholers af als liberale goddelozen. Een hoogtepunt dient zich aan als de voorlijke en liberale leerling Leo Bunneke de oversteek naar het ‘gym’ maakt. Hij wordt binnengehaald „als een trophee”, maar drijft het docentengilde tot wanhoop, bijvoorbeeld door te vragen of de vader van een vriend naar de hel gaat: „Ik zag hem vanmorgen naar het station gaan met de Nieuwe Rotterdammer in zijn zak.” Onderkoeld vervolgt de auteur: „Er volgden grote moeilijkheden over de ark van Noach, over den walvis van Jonas, over de wonderen van Lourdes.” Verderop vraagt Leo zijn leraren hoe het mogelijk is dat feilbare kardinalen (de onfeilbare) paus kunnen kiezen. Je begrijpt waarom Karel van het Reve zo dol op Roothaert was.</p>
<img src='https://images.nrc.nl/qqLnk5ht8Sv7Av2u8NcKVJHEkfo=/1280x/filters:no_upscale()/s3/static.nrc.nl/images/gn4/stripped/data134230541-f470ef.jpg'/>]]></description>
      <guid>https://nrc.nl/nieuws/2025/07/08/een-papenvreter-van-het-zuiverste-water-a4899600</guid>
      <pubDate>Tue, 8 Jul 2025 09:43:38 +0000</pubDate>
    </item>
    <item>
      <title><![CDATA[Bokkig en welbespraakt, in de Rosmalense  zwartkast]]></title>
      <description><![CDATA[<p>Ook na de week waarin Rosmalen de grastennishoofdstad van Nederland is, zijn er vaste waarden, zoals De man in het zwartboek (en kast). Meer dan een kast, want op de zijkant zit een gedicht van Marino van Liempt, die ook de beheerder blijkt (en auteur van onder meer Man in het lichtzwart). De zwartkast trekt de betere boeken aan: Zweig in het Duits, Conrad in het Engels, Claus in het Nederlands. En De Nederlandse maagd van Marente de Moor, de roman waarvan de bekroning met de AKO-literatuurprijs in 2011 als een verrassing gold, maar waarbij je je bij lezing nu al snel afvraagt waarom er ooit andere mogelijke winnaars naar voren werden geschoven. Aan het woord is Janna, een jonge schermster die in 1936 in de leer wordt gestuurd op het landgoed van Egon von Bötticher, een oude vriend van haar vader, bij Aken. Daar kun je je allerlei historische en politieke context bij voorstellen en die zit er ook allemaal in, maar in eerste instantie heb je genoeg aan de zinnen van De Moor, die van zelfs de kleinste observatie een avontuur maken. Neem de ontmoeting met een groepje runderen: „Kwam je dichterbij, dan werkten ze zich overeind en hoorde je het klotsen en borrelen in die grote lijven, daar werkte de machinerie op volle toeren. Ze lieten zich niet aaien, maar wikkelden wel hun lenige tongen om je voeten en kwijlden er half verteerd gras overheen.” Janna heeft een wat bokkige welbespraaktheid, die je bij de karakters van De Moor wel vaker tegenkomt. „De moeder moet ooit beeldschoon zijn geweest. Nu was ze niet meer zo zeker van haar zaak. Toch liet ze nog steeds haar wimpers trillen als ze een slokje wijn nam, hield ze haar hoofd als een porseleinen kleinood op haar dun bespannen hals.” Die moeder is de moeder van een identieke tweeling – beeldschone, puntgave jongens – die ook naar het landgoed is gebracht om schermles te krijgen. Dreiging: de dienstplicht die jonge Duitsers in 1936 boven het hoofd hing. Meer dan door die twee mooie leeftijdsgenoten is Janna dadelijk gefascineerd door haar leraar. Het gezicht van Von Bötticher wordt gedomineerd door grote littekens: het gevolg van oorlog en sport. Hij is zo’n hoofdzakelijk op zichzelf betrokken man die diepe gronden lijkt te suggereren. Hij laat Janna tegen haar spiegelbeeld schermen (geen genoegen: „Ik was niet mijn smaak”, zegt ze) en gebruikt zijn huiskonijn om een brief van Janna’s vader open te knagen. Tussen de twee oude vrienden blijkt veel te zijn voorgevallen. Janna’s vader is de arts die Von Böttichers verwondingen behandelde, waar die laatste zo zijn gedachten over heeft. Want moet beschadiging wel worden vermeden? „Pijn? Jouw vader wil daar niets van weten.” De tegenstelling tussen de arts en de schermer verbeeldt ook die tussen het ‘laffe’ Nederland dat niet meevocht in de Eerste Wereldoorlog en Duitsland. Kun je wel deelnemen aan het leven als je neutraal blijft, als je niet bereid bent beschadigd te raken? Zo voert De Moor je met zekere hand van het kleine naar het grote. Ergens in het bos schopt Von Bötticher een paddenstoel om. „De tederheid waarmee hij de afgebroken hoed weer op de steel probeerde te leggen, bracht me van mijn apropos.” Later licht hij zijn daad nog toe: „Deze paddestoel heeft schade opgelopen, maar nu zijn tenminste zijn sporen verspreid.” In deze roman kan alles zich op een bospad voltrekken.</p>
<img src='https://images.nrc.nl/GBT3VgB9Yvkmf97b82kKb-fnAyQ=/1280x/filters:no_upscale()/s3/static.nrc.nl/images/gn4/stripped/data133923891-b37fba.jpg'/>]]></description>
      <guid>https://nrc.nl/nieuws/2025/06/24/bokkig-en-welbespraakt-in-de-rosmalense-zwartkast-a4898021</guid>
      <pubDate>Tue, 24 Jun 2025 09:43:38 +0000</pubDate>
    </item>
    <item>
      <title><![CDATA[Een versleten generaal, in een kast als Grutte Pier]]></title>
      <description><![CDATA[<p>Dit moet een kast van statuur zijn geweest, zo midden in Leeuwarden, rechtop als Grutte Pier in zijn beste dagen: de grote vrijheidsstrijder van de vijftiende eeuw, schrik der Hollanders die hij achteloos onthoofdde met zijn mythische zwaard van 2,13 meter. Maar aan alles komt een eind: de kast helt vervaarlijk voorover en de eigenaar heeft met een combinatie van een oude fietsband en een spin voorkomen dat de deuren openvallen en de kast zijn inhoud op de stoeptegels braakt. Die inhoud, verenigd in ogenschijnlijke anarchie, liegt er niet om. Vooral de collectie Spaanstalige boeken legt gewicht in de schaal. Het lijkt de handbibliotheek van een student Spaans uit de jaren negentig: Gabriel García Márquez, Mario Vargas Llosa en Eduardo Mendoza in de originele taal. Ik neem een vertaling mee: De generaal in zijn labyrint, een van de laatste grote romans van ‘Gabo’, over de tocht die de Simón Bolívar (1783-1830), de bevrijder die de Spanjaarden uit grote delen van Zuid-Amerika verjoeg, aan het eind van zijn leven dwars door Colombia maakte, van Bogotá naar Cartagena. García Márquez heeft altijd een zwak gehad voor oude mannen in verval (De kolonel krijgt nooit post, De herfst van de patriarch) en heeft hier de grootste held uit de geschiedenis van zijn subcontinent te grazen genomen. Want dat het decorumverlies heeft toegeslagen, is meteen duidelijk: „José Palacios, zijn oudste dienaar, zag hem naakt en met wijdopen ogen ronddrijven in het zuiverende water van de badkuip en dacht even dat hij verdronken was.” Dat niet, maar het lichaam van de pas 47-jarige Bolívar is op. Zijn politieke rol is dan uitgespeeld. De leider van weleer wordt nu op straat uitgescholden voor ‘Saucijs’. Ze bekogelen hem met koeienstront. Ziek en gedesillusioneerd begint hij zijn laatste reis, ondersteund door enkele getrouwen die zich nog niet van hem hebben losgescheurd. Neem kolonel Wilson: „Hij reed langzaam verder, met de koortsige hand van de roemrijkste zieke van de beide Amerika’s als een jachtvalk om zijn onderarm geklauwd, terwijl de atmosfeer kokendheet begon te worden en begrafenisachtige vogels boven hun hoofd fladderden die zij als vliegen van zich af moesten slaan.” Maar soms ontwaakt de generaal uit zijn ijltoestand om het gezelschap te behoeden voor een zekere schipbreuk op de rivier de Magdalena: „Naar rechts, naar rechts, verdomme!” Over de reis van Bolívar is weinig documentatie bewaard, maar García Márquez kon putten uit eigen ervaring: hij volgde de route zelf vaak toen hij – een jongen van de Caraïbische kust – als student in het door hem gehate Bogotá woonde. Die herinneringen leveren imposante beelden van de elementen op: „Tijdens de slaperige loomheid van de siësta kwam een zwarte wolk vanuit de bergen naar beneden zetten, posteerde zich boven de stad en ontlastte zich in een kortstondige zondvloed.” Dit is een boek waarin de natuur op alle niveaus de regie terugneemt – zoveel is duidelijk. Intussen zit er ook een persoonlijk element in het verhaal en dat zit ’m in die koeienstront. Want García Márquez mocht een nationale held en Nobelprijswinnaar zijn, hij was ook een man die decennia in het buitenland leefde, bedreigd door politieke vijanden en alomtegenwoordig geweld. En dan is er nog de eenzaamheid. Dat kan in dit oeuvre de eenzaamheid van de macht zijn of de eenzaamheid van de roem – het zit er hier allemaal in. Wilt u het besproken exemplaar van De generaal in zijn labyrint hebben? Stuur dan een mail naar boekuitdekast@nrc.nl; het boek wordt onder inzenders verloot, de winnaar krijgt bericht.</p>
<img src='https://images.nrc.nl/vYMduWNVxl1J-0JQWBFaG91uDYI=/1280x/filters:no_upscale()/s3/static.nrc.nl/wp-content/uploads/2025/06/26105639/data133308039-74b70a.jpg'/>]]></description>
      <guid>https://nrc.nl/nieuws/2025/06/10/een-versleten-generaal-in-een-kast-als-grutte-pier-a4896267</guid>
      <pubDate>Tue, 10 Jun 2025 09:43:39 +0000</pubDate>
    </item>
    <item>
      <title><![CDATA[Een wolf in  het kastje dat  Jan Terlouw pas nog plaatste]]></title>
      <description><![CDATA[<p>Nee, geen touwtje. Maar deze minibibliotheek wordt wel gebruikt als brievenbus, getuige de aan ‘de familie rondom Jan Terlouw’ gerichte witte envelop die erin ligt. Want dit is niet zomaar een straatboekenkast, deze staat aan het begin van wat de ‘eigen weg’ die leidt naar het landgoed van de op 16 mei overleden Terlouw. De Stentor meldde: ‘Vlak voor overlijden plaatste Jan Terlouw (93) nog een minibieb voor zijn huis in Twello’. Het is een boekenhuis voor de lange termijn, gemonteerd op een stevige metalen paal, geschilderd in natuurvriendelijk geel en groen. Vol is het deze ochtend niet; je kunt je ook voorstellen dat het verlangen van het publiek om een boek uit het kastje van Jan Terlouw te halen groter is dan het vermogen van voorbijgangers om de boel hier in het bos tijdig bij te vullen. Er staan wat jeugdboeken, een Godfather-titel van Mario Puzo en de Minibijbel Wokgerechten (een mens kan zich vergissen, maar Terlouw leek mij geen wokman). Ik zet er zes boeken bij, meegenomen uit kastjes elders. De meest Terlouwse titel op de plank is Het wolfsvel en andere verhalen, een in de reeks ‘De vroege lijster herdrukte verhalenbundel voor kinderen van Ton van Reen’ (1941), de Limburgse schrijver die een schare volwassen fijnproevers als fan heeft. De verhalen in Het wolfsvel stammen uit 1987, toen de wolf voor de (jonge) Nederlandse lezer nog een ver-van-mijn-bed-show was. Inmiddels zijn de lotgevallen van de Veluwse ‘wolf Bram’ (schieten of niet schieten, dat is de vraag) landelijk nieuws. Van Reen haalt de dieren zeer dichtbij. In het titelverhaal hult de kleine Nelly zich in een oud wolvenvel om de roedel die haar dorp belaagt in de val te lokken. („Maar hoe komt het dat je zo muf ruikt? Je stinkt naar muizen”, signaleert de opperwolf.) Ze houdt haar rol als Wolf van Troje niet vol, omdat ze gehecht raakt aan de groep. Uiteindelijk legt ze mens én wolf uit hoe ze samen kunnen leven – wat in het populisme-luwe universum van deze verhalen helemaal zo ingewikkeld niet blijkt te zijn. Meestal draait het echter niet om huis-tuin-en-keukenwolven, maar om weerwolven: mensen die bij nacht veranderen in bloeddorstige monsters, doorgaans omdat ze moeten boeten voor eerder begane zonden. Zelfs als je eigenlijk wel weet wat er te gebeuren staat, jaagt Van Reen toch nog een rilling over de rug, bijvoorbeeld wanneer de boerenzoon Harm net na het ondergaan van de zon met een kar vol vers gerooide wortels door het bos stapt: „Soms, als de maan even door de wolken scheen, lichtten de bomen wat op. Ook al wist Harm dat het glimmen veroorzaakt werd door schimmel, hij was er toch bang van.” En dan: „Plotseling voelde hij een klauw in zijn nek.” Geweldig – en zeer duister – is het verhaal over een vriendelijke opa die sterft van ouderdom, maar dan plotseling in de gedaante van een zwarte wolf uit het raam van de rouwkamer klimt – en nogmaals moet sterven. Want geweld is vaak de enige mogelijkheid om de betovering te verbreken en de weerwolf weer een mensenlichaam te geven. Zo kijk je na het lezen van Het wolfsvel toch anders naar de huidige verhalen over de Veluwse wolf Bram die zo geïnteresseerd in mensen lijkt te zijn. De kans is klein, maar het zal ons toch niet gebeuren dat als dit dier door een (zilveren) kogel wordt getroffen, het toch een voor vroegere zonden gestrafte politicus blijkt te zijn – u mag zelf kiezen wie u de meest weerwolvige van het stel vindt.</p>
<img src='https://images.nrc.nl/XVv66TLuuYn9PRsLxwuWVW0Wg5Y=/1280x/filters:no_upscale()/s3/static.nrc.nl/images/gn4/stripped/data132862005-a8e97a.jpg'/>]]></description>
      <guid>https://nrc.nl/nieuws/2025/05/27/een-wolf-in-het-kastje-dat-jan-terlouw-pas-nog-plaatste-a4894724</guid>
      <pubDate>Tue, 27 May 2025 09:43:39 +0000</pubDate>
    </item>
    <item>
      <title><![CDATA[Mulisch filosofeert over het wonder van het uitbroeden van een ei]]></title>
      <description><![CDATA[<p>Een kast van een huis met een kastje ervoor blijkt in Baarn geen uitzondering. Soms is de boekenbeschutting gemaakt van hout uit de bossen in de buurt, soms is de inhoud thematisch (met een pollepel als deurknop om dat te accentueren) en soms getuigt het geheel van een breed uitwaaierend leesleven, van het slot van de Vijftig tinten-trilogie van E.L. James tot het absolute begin van de loopbaan van Harry Mulisch (1927-2010): archibald strohalm. Er zijn van die boeken waar je het een en ander over kunt vertellen, maar die je nooit hebt gelezen. Over archibald strohalm weet ik bijvoorbeeld dat de jonge Mulisch zijn roman naar de in 1951 al legendarische uitgever Geert van Oorschot stuurde. Die was verrukt over het begin, liet hij Mulisch weten, om vervolgens maandenlang te zwijgen. Dat begreep Mulisch wel, hij vond zijn boek „goed en slecht tegelijk”, al wilde hij ook weer niet te lang wachten wegens „het program, dat ik mijzelf voor mijn leven heb opgelegd”. Dus weigerde hij zijn manuscript te ontdoen van de „irritante kitsch” die Van Oorschot erin had ontdekt en verscheen archibald strohalm bij De Bezige Bij, volgens Van Oorschot met een karrenvracht aan door hém gesuggereerde verbeteringen – een verhaal waarvoor nog geen verder bewijs is gevonden. De Baarnse strohalm – een zesde druk uit 1970 als ‘darboek’ – is inderdaad te lezen als een boek dat goed en slecht tegelijk is, maar vooral is het een zeer wonderlijke vertelling. De titelheld is een jonge man met een kantoorbetrekking die een diepe haat ontwikkelt voor de wekelijkse poppenvoorstelling op het plein voor zijn deur. Hij verstoort de poppenkast en verklaart luidkeels zelf met iets beters te komen. Dus zegt hij zijn baan op om zich aan het schrijverschap te wijden, nu ja, aan het veranderen van de wereld vanachter zijn schrijftafel. Nu kom je in het universum van Mulisch wel vaker een zelfbenoemd genie tegen, maar de onophoudelijke twijfel van archibald strohalm (hij werpt ook de hoofdletters van zijn naam af) leidt tot een bijzonder intrigerend resultaat. Zo stelt hij zich, wanneer hij een telegram van zijn zuster krijgt, voor dat de tijd van richting verandert: „De besteller neemt het telegram weer aan, achteruit fietst hij naar het postkantoor […] zijn zuster schrijft de woorden achterstevoren van het papier weg.” Hier geeft een jonge auteur zichzelf volledig vrij baan, inclusief rare ontmoetingen in het café, een uit de gracht gered hondje dat Mozes heet en de held overal volgt en een tandarts die strohalm aan de tand voelt (ik heb het idee dat dit geen toeval is) over zijn redenen om te schrijven en die hem gekscherend een genie noemt. Daar kan strohalm de scherts niet van inzien, waarna de tandarts verbijsterd concludeert: „U zegt zelf dat u een genie bent.” Strohalm: „Als ik u vraag of u tandtechniker bent, zult u er toch ook niet om liegen?” Voeg daarbij de reeks moppen op pagina 129 en 130 en je geeft je gewonnen. Die moppen eindigen bij de vraag of hij in een hiervoormaals gelooft. Ergens anders filosofeert Mulisch over het wonder van het uitbroeden van een ei – er vallen veel eieren uit de lucht in de roman: „Het is een, buiten het verstand om plaatsvindende, sublimatie van grote onbegrijpelijkheid en schoonheid.” Misschien is dat wat archibald strohalm uiteindelijk wil zijn: een uitdrukking van het wonderlijke proces waarin een ei een haantje wordt.</p>
<img src='https://images.nrc.nl/EQ1RpbME7gNJMN2L7O55Sn5e_RU=/1280x/filters:no_upscale()/s3/static.nrc.nl/images/gn4/stripped/data132142282-8be43b.jpg'/>]]></description>
      <guid>https://nrc.nl/nieuws/2025/05/13/mulish-filosofeert-over-het-wonder-van-het-uitbroeden-van-een-ei-a4893001</guid>
      <pubDate>Tue, 13 May 2025 09:43:39 +0000</pubDate>
    </item>
    <item>
      <title><![CDATA[Claus roert graag in alles wat rot is, ook in Creil]]></title>
      <description><![CDATA[<p>Als het er ooit was, was het Kreilerwoud een door mysteriën omgeven moerasbos tussen West- en Midden-Friesland, genoemd naar het Friese woord voor wilgentenen. Later werd het weggespoeld door de Zuiderzee en nu is het herrezen in het polderplaatsje Creil, juist boven Urk. Geen wilgentenen, maar groeien wil het bij de landelijk gelegen minibibliotheek van Creil. Klimop omkadert het boekenkastje en heeft bovendien de aanval geopend op de fraaie mozaïekbank ernaast. Kleine vliegjes zitten op het glas, alsof ze turend twijfelen over wat ze nu ter pootje zullen nemen. Hoe God verdween uit Jorwerd? Het grote verlangen? Of Onvoltooid verleden, de laatste roman (1998) van Hugo Claus, de net-niet-Nobelprijswinnaar die in 2008 overleed op zijn 78ste; hij wilde de aftakeling waarmee Alzheimer hem bedreigde, niet tot het einde toe meemaken. In die wetenschap valt een zinnetje in het begin op, waarin een ex-commissaris zijn kwaaltjes opsomt: „Wacht maar tot je mijn jaren bereikt hebt. Reuma. Vergeetachtigheid. Ik die zo trots was op mijn geheugen. Elk detail van elk dossier.” Het dossier dat voorligt in Onvoltooid verleden is dat van Noël, een man die als kind bij een tandemongeluk – schuld van zijn moeder, zegt hij – op zijn hoofd is gevallen en sindsdien moeite heeft om mee te komen. Hij werkt in het magazijn van een kantoorboekhandel, waar men hem Broer noemt. Voor de Clauslezers: hij is de broer van René Catrijsse, de deserteur uit De geruchten (1996). „Het was in de tijd dat men een dertienjarig meisje aan de kust en twee meisjes van veertien in de streek van Haspengouw vermiste. September.” We zitten dus midden in de diepe crisis waarin België belandde door de affaire-Dutroux. Echt iets voor Claus, de man die met wellust roerde in alles wat er rot was. („Als België niet al bestond, had Hugo Claus het uitgevonden”, schreef Hans Goedkoop in zijn recensie.) De verdwenen meisjes komen van de achtergrond meteen naar de voorgrond als Broer foto’s onder ogen krijgt die erop wijzen dat een van zijn collega’s iets van doen heeft met de vermissing. Wat we lezen is het verhoor van Broer door de ex-commissaris, wat de indruk wekt dat er toch iets is misgegaan in de afwikkeling van die kwestie, ondanks de sfeer van goedmoedig onvermogen die de kennismaking met Broer overheerst. De vaart en het vernuft waarmee Claus een en ander in de verf zet, zijn verbluffend. Broers reactie op de verdwijning van de meisjes weerspiegelt het trauma van een heel land. Daarbij hoort de vergissing dat de misdaad van de ander zeer dichtbij is én de geleidelijk bij hem post vattende opvatting dat die gruwelijke misdaden niet uit het niets kunnen zijn ontstaan, maar dat er een plan achter moet zitten. Zo wordt een op het oog brave man aangeraakt door complotdenken en kun je je voorstellen dat het toch op de een of andere manier mis zal gaan met Broer. Dat is – uiteraard – buiten Claus gerekend die in de loop van het verhaal tal van dwaalsporen heeft uitgezet en die het kwaad op steeds andere plaatsen laat ontbotten en woekeren, met een spanningsopbouw die maakt dat je Onvoltooid verleden in een vloek en een zucht (een messteek en een ademtocht) uitleest. Het is een fraai slotakkoord, ook, van een schrijver die nog een keer, met een hand in de broekzak, laat zien hoe je dat aanpakt, een romannetje schrijven – ook als de tijd je op de hielen zit.</p>
<img src='https://images.nrc.nl/PUZow2AoaTX2A7rs2v-Y_DYTXtU=/1280x/filters:no_upscale()/s3/static.nrc.nl/images/gn4/stripped/data131496816-a5242e.jpg'/>]]></description>
      <guid>https://nrc.nl/nieuws/2025/04/29/claus-roert-graag-in-alles-wat-rot-is-ook-in-creil-a4891442</guid>
      <pubDate>Tue, 29 Apr 2025 09:43:40 +0000</pubDate>
    </item>
    <item>
      <title><![CDATA[Och, ochde De Dikke Man, aan de brandveilige zijde van  Ede]]></title>
      <description><![CDATA[<p>Noem het klimaatramptoerisme, maar eenmaal in Ede fietste ik toch het bos in. Ook een week na het sein ‘Brand meester’ kon je daar nog ruiken dat je de geblakerde velden van de Eder Heide naderde. Tussen het vuur en de bebouwde kom stond nog een flinke lap bos – krakend droog, dat wel; zo zijn ook de vele Eder straatboekenkastjes gespaard gebleven. Aan de brandveilige kant van het spoor staat de rijkgevulde ‘Bieb van Bunt’ vol in de zon, met onder meer – stukgelezen, zoals het hoort – Voorbij de laatste stad van Gerrit Achterberg. Veilig verscholen achter het al even klassieke opstapboek Jeugdschaak vinden we Een jongetje dat alles goed zou maken. Dat jongetje uit de titel was Ischa Meijer (1943-1995). De regel komt uit het sonnet ‘Soms loop ik ’s nachts naar het Victorieplein’ dat Meijer publiceerde in 1972. De bundel is een in 1996 gepubliceerde verzameling teksten van Meijer over zijn afkomst en zijn ouders, met wie hij een verschrikkelijke, door oorlogstrauma’s geregeerde relatie had. De ouders stierven kort na elkaar in 1993, anderhalf jaar voordat Meijer zelf op zijn 52ste verjaardag bezweek aan een hartaanval. (Wat extra weemoedig stemt, is dat samensteller Rob Grootendorst ook alweer 25 jaar dood is.) Een vorige lezer heeft dit exemplaar van Een jongetje dat alles goed zou maken gelezen met een potlood in de hand. Zij (of hij) zette af en toe een streepje bij een zin over oorlog of antisemitisme, noteerde soms een terechte observatie (‘Carmiggeltachtig’) en markeerde in de loop der pagina’s vaak een stilistische aardigheid van Meijer in de columns in Het Parool die hij schreef als ‘De Dikke Man’: het gebruik van creatieve persoonsvormen om een overdaad aan vormen van ‘zeggen’ te vermijden. Het levert woorden op als ‘heesde’, ‘moeizaamde’, ‘joviaalde’ en ‘toonloosde’. De ereprijs gaat daarbij naar „‘Och,’ ochde De Dikke Man, plots blozend.” Overigens bestreepte de vorige eigenaar deze woorden met een kringeltje, wat afkeurend aandoet. Andere passages kregen een rechte streep. Zoals wanneer De Dikke Man zegt: „De afgelopen dertig jaar heb ik mijn moeder tien en mijn vader op de kop af drie keer mogen ontmoeten.” Veel columns in het boek draaien om ontmoetingen tussen Meijer en mensen die hem confronteren met goede herinneringen aan die ouders. Hun hulp in de huishouding zegt: „Ik heb ook heel veel van uw moeder gehouden [...] En uw vader was een prachtmens. Hij had zo’n feilloos inzicht in kinderen. Wist u dat?” De zoon komt niet verder meer dan een paniekerig zwijgen – een prachtige scène. Heel mooi en wrang – tevens te vinden in de grote Meijer-bloemlezing Ik heb niets tegen antisemieten, ik lééf ervan (Privé-domein) – is ‘Die Brücke’, waarin Meijer verslag doet van een bezoek met zijn vader aan Freiburg, in 1951: „Voor het eerst sinds dat ongewilde oponthoud te Bergen-Belsen, was hij terug in dat gehate én geliefde land.” De dubbelhartige verhouding tot het Duitse uit zich in het voornemen om de nacht aan de overzijde van de Rijn door te brengen, in Frankrijk. Maar waar is de brug? Vader kan die niet vinden. „Die Brücke”, schiet hij een voorbijganger aan. „En Die Keurige Mof begon te lachen.” De brug is in de oorlog weggebombardeerd en het hotel aan de overkant ook: „En daarom sliepen Het Dikke Jongetje en zijn vader die avond in Duitsland. Heel dicht tegen elkaar aan, in dat merkwaardig geurende bed. ” En: „Innig verlangen en hartverscheurende haat deden hem sidderen.” Och, och.</p>
<img src='https://images.nrc.nl/-I89fFdJ8wQ292bvS5GMJUNSSZM=/1280x/filters:no_upscale()/s3/static.nrc.nl/images/gn4/stripped/data130884582-fb4e29.jpg'/>]]></description>
      <guid>https://nrc.nl/nieuws/2025/04/15/och-ochde-de-dikke-man-aan-de-brandveilige-zijde-van-ede-a4889914</guid>
      <pubDate>Tue, 15 Apr 2025 09:43:40 +0000</pubDate>
    </item>
    <item>
      <title><![CDATA[Oog in oog met de boenduivel, via een kastje in Kloosterburen]]></title>
      <description><![CDATA[<p>We zijn halverwege de Vastentijd, maar er liggen restjes confetti in de goot in Kloosterburen, kennelijk een carnavalsrest die nog niet is weggeblazen door de protestantse wind die de vlakten van het Groninger Hogeland schoonblaast. Onder lezers is Kloosterburen niet zozeer een katholieke enclave, maar een bedevaartsoord vanwege het fenomenale antiquariaat Bij tij en ontij (vaut le voyage, zoals ze bij Michelin zeggen) dat er in de Hoofdstraat is gevestigd. Verderop in die straat blijken er ook gratis boeken te vinden, in een kastje dat de sporen draagt van dapper verzet tegen weer, wind, tijd en ontij. Binnenin een boekje van een man die van ver kwam: Holland 1883 van de Portugese journalist Ramalho Ortigão (1836-1915) , die in genoemd jaar de Wereldtentooonstelling in Amsterdam bezocht en daar een paar weken aan vastplakte. Het boek verscheen in 1885; dit is een pocket-herdruk uit 1964 van de vertaling van M. de Jong (1948). Ortigão haalt op de eerste pagina’s aan dat Holland (hij bedoelt ‘Nederland’, maar dat vergeven we hem) tot de zestiende eeuw „een kluitje in nevelen gehulde modder” was alwaar Caesars soldaten reeds kennis maakten met een „rampzalig, beklagenswaardig volk, op drijvende dobberende aanslibsels gezeten”. Inmiddels is dit het volk dat de mensheid „een nieuw recht, een nieuwe moraal” zou schenken: „Het recht van elk individu op onschenbare gewetensvrijheid.” Die kunnen we in onze zak steken, dank u, heer Ortigão! We hebben van doen met een goedgemutste toerist, die alle reserves laat varen in een ode aan uitgerekend de straat die vorige week het landelijke nieuws haalde als het decor van een akelige steekpartij: de Sint Nicolaasstraat in Amsterdam. De Portugees geeft hoog op van de winkels, mensen en bloemen in de straat. Alles is zo pittoresk dat het lijkt of de schilderijen „hun voorstellingen aan de werkelijkheid hebben teruggegeven”. En dan het licht in de Sint Nicolaasstraat! „Hier valt het, onvergelijkelijk transparant [...] van boven als in ateliers die speciaal gebouwd zijn om de contouren zo scherp mogelijk te zien uitkomen en het sprekendste clair-obscur te bereiken.” Ortigão doet zijn best om voorbij het kosmopolitisme dat volgens hem vanzelf spreekt in Amsterdam, de ware volksaard te achterhalen. Enthousiast verhaalt hij over zijn bezoek aan het Algemeen Handelsblad, alwaar de hoofdredacteur hem om tien voor half tien in de ochtend een groot glas Eau de Vichy inschonk, om aansluitend tot drie uur ’s nachts aan de boemel te gaan met zijn Portugese gast. Die laat zich ook bekoren door de zilte ruwheid van Rotterdam en hij kijkt zijn ogen uit op het strand van Scheveningen. Daar verlustigt hij zich aan de „summiere badkledij” van de vrouwen. Met een verrekijker, gericht op „fascinerend schone lichamen van een nog nooit aanschouwde blankheid, een paradijsachtige teerheid van huid”. In het hoofdstuk ‘het platteland’ behandelt Ortigão het vlak boven Amsterdam gelegen Broek in Waterland, „op zinnelijkheidsgebied [...] een geconcentreerd vleesextract, getrokken uit het rund dat Holland heet”. Daarop volgt een geweldige uiteenzetting over de maniakale schoonmaakwoede die er heerst: „De mensen zijn van de boenduivel bezeten.” Geschrokken: „Vreemdelingen op vuile schoenen worden door het dorp gedragen.” Kloosterburen heeft hij niet gehaald.</p>
<img src='https://images.nrc.nl/dJ3suzchKXTqtXeK7Ce9X-HWl3w=/1280x/filters:no_upscale()/s3/static.nrc.nl/images/gn4/stripped/data130218598-7b3b89.jpg'/>]]></description>
      <guid>https://nrc.nl/nieuws/2025/04/01/oog-in-oog-met-de-boenduivel-via-een-kastje-in-kloosterburen-a4888298</guid>
      <pubDate>Tue, 1 Apr 2025 09:43:40 +0000</pubDate>
    </item>
    <item>
      <title><![CDATA[Haat binnen het huwelijk, gevonden in het land van AFTh]]></title>
      <description><![CDATA[<p>Het is niet het meest kastelige kasteel van Europa en doet bescheiden aan bij de in de breedte gebouwde Heilige Brigidakerk, maar toch: het kasteel van Geldrop is wel het startpunt van de wandelingen ter ere van de beroemde literaire zoon van de plaats die we vereren met een kleine AFTh-bedevaart. Het mooiste boekenkastje bevindt zich dan weer aan de andere oever van de Kleine Dommel (en het naastgelegen ijsvogelpad): hier vinden we een kastje dat tjokvol bijzonders zit – alleen geen Van der Heijden. Wel Aya Zikken (1919-2013), die volgens de achterflap van Dán misschien meteen bij haar debuut in 1954 werd erkend als „een van onze werkelijk belangrijke auteurs”. Dat debuut heette toen Als wij groot zijn, dán misschien. De titel werd voor deze tweede druk bijgepunt richting ongrijpbaarheid en meerduidigheid. Dat is terecht, zoals ook die flaptekst over een „werkelijk belangrijke auteur” voor de verandering eens helemaal waar is. Dat weet je al na een paar pagina’s. In de openingsscène kijkt een man vanuit een lunchroom naar een vrouw op straat. „Ze stond een paar meter beneden hem, aan de overkant van de straat. Ze stond daar een beetje verlegen, kennelijk op iemand wachtend.” Ze zag er eigenlijk „verduiveld aardig uit”, mijmert de man. Dan speelt Zikken haar eerste kaart uit als blijkt dat deze man zich hier laat bekoren door de aanblik van zijn wettige echtgenote. Hij kijkt naar haar benen, vergeet even dat dit de vrouw is met wie hij al tien jaar is getrouwd. Hij ziet hoe zij het wachten opgeeft en vertrekt. Hij gaat achter haar aan. De tweede troefkaart volgt, als blijkt dat de vrouw, Erle heet ze, drie kwartier op hem heeft staan wachten terwijl hij vanuit de lunchroom stond te spieken: „Moest ik daarvoor zo precies op tijd komen?” Dan krijgen we de gebeurtenissen opnieuw voorgeschoteld, nu vanuit haar perspectief: het vruchteloos wachten op Bert, zijn aanmatigende gedrag als hij eenmaal opduikt „alsof hij had staan wachten en niet zij” en zijn bitse: „Zanik niet, we moeten opschieten, anders missen we de trein.” Waarom zou je eigenlijk op reis gaan met iemand aan wie je een hekel had, vraagt zij zich af. Maar ze gaat wel. Dán misschien gaat over haat binnen het huwelijk, die door Zikken met wrede precisie wordt blootgelegd. Bert en Erle zijn op weg naar de bergen. „Ze waren zich nauwelijks van elkaars aanwezigheid bewust, maar ze zeiden af en toe iets tegen elkaar uit gewoonte.” Als de echtelieden eenmaal in een klein hotel zitten, stoort zij zich mateloos aan zijn geweeklaag over de watervoorziening terwijl hij tandenknarst als zij vriendelijkheden uitwisselt met twee jonge mannelijke medegasten. Ze kibbelen zich de berg op, de berg af. Hij is de sterkste, zij de intelligentste. In het vervolg van Dán misschien wordt deze haatrelatie knap verknoopt met episoden uit het eerdere leven van Bert en Erle. Hun huwelijk heeft trekken van een poging om iets goed te maken wat eerder misging in de liefde, maar heeft ook alle trekken van een verlate wraakoefening met de volgende partner als slachtoffer. Erle overdenkt: „Als men niet kan liefhebben moet men haten en gehaat worden, verachten en veracht worden. Dat is tenslotte ook bestaan”. De uitwerking van deze gedachte is vlijmscherp en keihard in Dán misschien, terwijl Zikken ook subtiel laat zien wat er aan kwetsbaarheden door het pantser beschermd dienen te worden. Wilt u het besproken exemplaar van Dán misschien hebben? Mail naar boekuitdekast@nrc.nl; het boek wordt onder inzenders verloot, de winnaar krijgt bericht.</p>
<img src='https://images.nrc.nl/qYlAFzaPZMJCzWZ1d8xUgDS8Ziw=/1280x/filters:no_upscale()/s3/static.nrc.nl/wp-content/uploads/2025/03/20120656/data129395800-c91db9.jpg'/>]]></description>
      <guid>https://nrc.nl/nieuws/2025/03/18/haat-binnen-het-huwelijk-gevonden-in-het-land-van-afth-a4886644</guid>
      <pubDate>Tue, 18 Mar 2025 09:43:40 +0000</pubDate>
    </item>
  </channel>
</rss>
