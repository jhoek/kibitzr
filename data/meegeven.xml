<?xml version="1.0" encoding="utf-8"?>
<rss version="2.0">
  <channel>
    <title><![CDATA[Meegeven]]></title>
    <link>https://www.volkskrant.nl/auteur/milou-deelen/</link>
    <description><![CDATA[Meegeven]]></description>
    <item>
      <title><![CDATA[Wat Roelof zijn dochter Naomi wilde meegeven: Ga niet voor de makkelijke weg]]></title>
      <description><![CDATA[<p>Roelof: ‘Mijn vrouw en ik vinden eigenheid belangrijk. Mensen zijn uniek en hebben een unieke samenstelling van talenten en valkuilen. Als je iemand regels oplegt over hoe diegene wel of niet moet zijn, dan raak je kwijt wie iemand diep van binnen is. ‘Ik hoopte dat onze kinderen hun eigenheid en die van anderen zouden omarmen. Als we dat vaker zouden doen, zou de wereld een stuk aardiger zijn. Er wordt veel gediscrimineerd en daar heb ik een pesthekel aan. ‘Daarnaast hanteerden mijn vrouw en ik een aantal basisprincipes: integriteit, betrouwbaarheid, feitelijk en kritisch denken, rechtvaardigheid, leven en laten leven, je gevoel en verstand gebruiken, en leren wat goed is en wat niet. Vanuit die principes hebben we de kinderen zoveel mogelijk ontwikkelingsvrijheid gegeven. ‘We hoopten dat zij zelf invulling aan hun leven zouden geven. Ze hoefden niet voor de makkelijke weg te gaan. Mijn ouders zeiden: ‘Het maakt niet uit wat voor werk je gaat doen, als je maar gelukkig bent.’ Daar ben ik het mee eens. ‘Ik ben ervan overtuigd dat mijn vrouw en ik, met de kennis van toen, steeds hebben geprobeerd de best mogelijke beslissingen in de opvoeding te nemen. Er zijn ongetwijfeld dingen die ik beter had kunnen doen, maar dat kun je beter aan Naomi vragen.’ Roelof Onderdelinden (69) is werktuigbouwkundig ingenieur en woont in Tilburg met zijn vrouw. Ze hebben drie kinderen, Naomi is de jongste. Naomi: ‘Van nature ben ik een authentiek persoon, dat werd thuis altijd omarmd en ondersteund. Ik was een dromerig kind met grote idealen. Ik wilde een ‘reuzin’ worden, zodat ik auto’s kon optillen en verplaatsen als mensen autopech hadden. In huis had ik mijn eigen hoekjes, waar ik kiezelsteentjes neerlegde die ik op straat had gevonden – een soort ‘schatzoekershoekjes’. Mijn ouders vonden dat nooit raar. ‘Ik heb Indiase roots. Dit, in combinatie met het feit dat ik als kind op hoog niveau viool speelde, maakte dat ik anders was. Ik ging niet met de stroom mee. Mijn ouders moedigden me aan om zelf na te denken. Als kinderen zeiden: ‘Ik vind dit’, leerden zij ons: zeg je ‘ik ook’, dan moet dat gemeend zijn. ‘Ik heb mijn eigen pad gecreëerd. Ik ben me gaan verdiepen in kleuroscopie. Mijn werk is gebaseerd op oeroude wijsheden, onder andere vanuit de kabbala, waarbij ik kijk naar iemands kleuren en hoe ik op basis daarvan iemand kan helpen. ‘Er zijn dingen die ik anders doe dan mijn ouders. Ik heb bij mijn vader gezien hoe sterk de focus op anderen kan zijn, hij cijferde zichzelf soms weg. Juist daardoor ben ik andere keuzes gaan maken in hoe ik trouw blijf aan mezelf. Mezelf wegcijferen doe ik niet.’ Naomi Deborah Onderdelinden (34) uit Tilburg is holistisch docent en mentor: ze helpt vrouwen met hun persoonlijke ontwikkeling vanuit kleuroscopie.</p>]]></description>
      <guid>https://www.volkskrant.nl/volkskrant-magazine/wat-roelof-zijn-dochter-naomi-wilde-meegeven-ga-niet-voor-de-makkelijke-weg~b02291ec/</guid>
      <pubDate>Thu, 19 Feb 2026 00:00:00 +0100</pubDate>
    </item>
    <item>
      <title><![CDATA[Wat Gwen haar zoon Jesse meegaf: de waarde van zelfstandigheid en maatschappelijk bewustzijn]]></title>
      <description><![CDATA[<p>Gwenn: ‘Ik heb niet dat ik er als meisje al van droomde om moeder te worden. Ik denk dat dat eraan heeft bijgedragen dat we, toen onze zoons werden geboren, dachten: we hadden al een leven en in principe gaan we daar gewoon mee door. Hoe welkom de kinderen ook waren, we vonden niet dat ineens alles ervoor moest wijken. We verwachtten dat zij zich zouden aanpassen aan ons leven. ‘We vonden zelfstandigheid heel belangrijk. We verwachtten dat ze, zodra ze iets konden, het ook zelf zouden doen: brood smeren, naar voetbal fietsen, een keer per week koken. ‘Daarnaast vond ik maatschappelijk bewustzijn belangrijk: weten in wat voor wereld we leven en beseffen welke bevoorrechte positie ze hebben. Ik wilde dat ze zouden zien: ik heb geboft. Tel je zegeningen. Maar soms denk ik: hebben we niet te veel nadruk gelegd op zaken zoals milieuproblematiek? Dat kan ook belastend zijn. ‘Met Jesse is het een tijdje mentaal minder goed gegaan. Ik vraag me af: heeft hij altijd de ruimte gevoeld, die er nu wel is, om te delen hoe het met hem gaat? Ik had gewild dat ik eerder het gesprek was aangegaan, want ik heb het misschien niet altijd doorgehad als het minder ging.’ Gwenn van der Schee (55) is duurzaamheidsmanager bij transmissienetbeheerder TenneT en woont in Zutphen met haar man. Ze hebben twee zoons, Jesse is de oudste. Jesse: ‘Ik had zelf niet door dat het niet goed ging. Als ik dat wel had beseft, had ik de vrijheid gevoeld om erover te praten. ‘Ik moest al vroeg mijn eigen brood smeren en mijn tas inpakken, terwijl dat voor vriendjes nog werd gedaan. Weer of geen weer, ik moest op de fiets naar school. Dat vond ik af en toe vervelend; vriendjes werden bij regen met de auto gebracht. Maar ik vond het ook stoer van mezelf. Ook toen ik het huis uitging, zag ik dat vrienden nog aan alle kanten werden geholpen. Ik heb nu nog vrienden die met een tas vol vuile was naar huis gaan en die aan hun moeder geven. Dat is nooit bij me opgekomen; ik zie mijn moeder niet als schoonmaakster. ‘Ik heb een goede opvoeding gehad en vind het juist goed dat ze me interesse voor de maatschappij hebben meegegeven. ‘Het enige wat ik vervelend vond, was de avondklok die ik kreeg toen ik 16 was. Ik werd er gek van dat ik met vrienden altijd degene was die als eerste naar huis moest. Dat maakte dat ik op mijn 18de klaar was om het huis uit te gaan, omdat ik daarin het gevoel had dat ik helikopterouders had. Het was waardevol geweest om daarin meer zelfstandigheid te krijgen.’ Jesse de Jong (22) studeert Gezondheidswetenschappen en woont in Maastricht met een vriend.</p>]]></description>
      <guid>https://www.volkskrant.nl/volkskrant-magazine/wat-gwen-haar-zoon-jesse-meegaf-de-waarde-van-zelfstandigheid-en-maatschappelijk-bewustzijn~b544271d/</guid>
      <pubDate>Thu, 12 Feb 2026 00:00:00 +0100</pubDate>
    </item>
    <item>
      <title><![CDATA[Wat Martin zijn dochter Suzanne wilde meegeven: reizen verruimt de geest]]></title>
      <description><![CDATA[<p>Martin: ‘Voor mij was ‘verantwoordelijkheid’ een sleutelbegrip in de opvoeding. Ik wilde mijn kinderen verantwoordelijkheid meegeven: voor zichzelf, anderen en de wereld. Mijn vrouw en ik vonden dat ze zelf moesten bepalen wat hun levenspad zou zijn. Ik kan informatie geven, een spiegel voorhouden, aanmoedigen, het goede voorbeeld geven, maar uiteindelijk moeten ze het zelf doen. Ze moeten eigen regie hebben. ‘Ook wilde ik ze meegeven: reis zoveel mogelijk, maar vlieg zo min mogelijk. Duurzaamheid en natuur vind ik belangrijk. Mijn ervaring is dat reizen je geest verruimt. ‘Ik heb altijd gezegd: besef dat je bevoorrecht bent. Geniet ervan, maar voel je nooit de meerdere van iemand. Heb er oog voor dat andere mensen het lastig hebben, wees hulpvaardig. ‘Verantwoordelijkheid heb ik ook binnenshuis proberen over te brengen. Mijn vrouw en ik hadden altijd een 50/50-verdeling in het huishouden. Ik wilde mijn dochters gelijkwaardigheid in een relatie meegeven. ‘We zijn altijd nogal sober geweest en daarin zijn we weleens doorgeschoten. Soms had het wat luxer gekund: iets meer verwennerij, even lekker uit de band springen. Met uiteten gaan bijvoorbeeld. We keken meer naar: wat is er nodig? Dat kwam voornamelijk door mij. Ik ben opgegroeid in de jaren vijftig en zestig, soberheid zit in mij verankerd. Dat had ik meer willen loslaten.’ Martin Schuurman (76) is zelfstandig onderzoeker en adviseur in de gehandicaptenzorg. Hij woont in Nieuwegein met zijn vrouw. Ze hebben twee dochters, Suzanne is de oudste. Suzanne: ‘Toen een BSO-begeleider zei: ‘Die vlek wast je moeder er wel uit’, antwoordde ik: ‘Nee hoor, bij ons thuis wast mijn vader.’ Die gelijkwaardigheid heb ik meegenomen. Ik heb niet eens overwogen om de achternaam van mijn man aan te nemen. ‘Enerzijds was thuis de boodschap: als je maar gelukkig wordt, dat vinden wij het belangrijkste. Anderzijds werd benadrukt: besteed je tijd nuttig en blijf jezelf uitdagen. Daardoor ben ik gekomen waar ik nu ben. Daar ben ik dankbaar voor, maar de keerzijde is dat ik perfectionistisch ben en moeite heb met nietsdoen. Ik had studiegenoten die druk voelden van hun ouders om chirurg te worden. Dat had ik nooit, mijn ouders vonden het prachtig dat ik huisarts werd. ‘Ze zijn beiden gepromoveerd, maar superbescheiden en hechten weinig waarde aan status. Mijn vader is de enige 70-jarige die ik ken die grotendeels veganistisch eet. In mijn linkse bubbel is het normaal om met de trein te reizen. Mijn ouders waren al bezig met duurzaamheid voordat het ‘cool’ werd. Dat maakt me trots. ‘Ik ben wel kritischer gaan kijken naar mijn jeugd. Er was ruimte voor emoties, maar de nadruk lag sterk op praten en analyseren. Ik merk dat ik het moeilijk vind om echt te voelen. Dat zou ik zelf anders willen aanpakken.’ Suzanne Schuurman (30) is huisarts in opleiding en woont in Utrecht met haar man.</p>]]></description>
      <guid>https://www.volkskrant.nl/volkskrant-magazine/wat-martin-zijn-dochter-suzanne-wilde-meegeven-reizen-verruimt-de-geest~bcb973a8/</guid>
      <pubDate>Thu, 5 Feb 2026 00:00:00 +0100</pubDate>
    </item>
    <item>
      <title><![CDATA[Wat Jenny haar dochter Floreska wilde meegeven: zorg dat je een mooi mens wordt]]></title>
      <description><![CDATA[<p>Jenny: ‘Ik vond school en opleiding belangrijk, zodat ze een mooie toekomst zou hebben. Ik gaf haar de ondersteuning, maar de wil lag bij haar. Toen ze een tien had en vroeg of ik blij was, zei ik: ‘Je gaat niet naar school voor mij, maar voor jezelf. Je moet trots zijn op jezelf.’ Ik steunde haar bijvoorbeeld door de kosten te vergoeden die ze nodig had voor haar studie. Ze kreeg wat ze nodig had, maar geen onnodige dingen. Ze is niet verwend. ‘Ik vond het ook belangrijk dat ze een mooi mens zou worden: nooit stelen en liegen, aardig zijn en discipline hebben. Normen en waarden vind ik belangrijk, zoals met twee woorden spreken. Als ze thuiskwam, en ‘hoi’ zei, vroeg ik: ‘Wie is hoi? Het is altijd: ‘Dag papa, dag mama.’ Daar sprak ik haar consequent op aan. Je moet het meteen zeggen als een kind iets verkeerd doet, niet een keer overslaan, want dan is het te laat. Dan gaat een kind moeilijk luisteren en wordt het ingewikkeld. ‘Ik zei altijd: Ik ben je moeder, niet je vriendin. Dat gaat over respect. Ik heb een andere rang dan een vriendin. Ik vind mezelf geen strenge moeder, maar gewoon rechtvaardig.’ Jenny Doelkamin (65) uit Duiven werkt als verpleegkundige in een verpleeghuis. Ze heeft een dochter, Floreska. Floreska: ‘Mijn moeder zei altijd: ‘Je diploma is je vriendje’. Als ik een diploma zou hebben, zou ik mezelf kunnen redden en niet afhankelijk hoeven zijn van een man. Ik heb mijn middelbare school en hbo in een keer afgemaakt en ben daarna meteen fulltime gaan werken. Ik ben heel onafhankelijk en daar ben ik trots op. ‘De normen en waarden zie ik als mijn Surinaamse opvoeding. Als tiener dacht ik: waarom moet ik iedereen die ouder is met ‘u’ aanspreken? Nu vind ik dat fijn, het is een teken van respect. ‘Mijn moeder is heel direct. Ze zei vaak: ‘Mooie woorden zijn niet waar en ware woorden zijn niet mooi.’ Daarmee bedoelt ze dat je altijd eerlijk moet zijn, dingen niet moet verbloemen. Soms komt iets misschien hard aan, maar ik heb liever dat ik weet waar ik aan toe ben dan dat iemand eromheen draait. ‘Ze zei regelmatig: ‘Ik ben niet je vriendin.’ Daardoor voerden we bepaalde gesprekken niet, bijvoorbeeld over vriendjes of seksualiteit. Die gesprekken had ik soms wel willen voeren. Daar sprak ik meer over met mijn vader. Hij was Nederlands en had een meer westerse manier van opvoeden. Wat er thuis minder was, was emotionele ondersteuning: praten over hoe je voelt. Mocht ik ooit een kind krijgen, dan zou ik dat anders doen.’ Floreska Olmberg (34) uit Amsterdam is visueel vormgever bij de culturele organisatie Pakhuis de Zwijger.</p>]]></description>
      <guid>https://www.volkskrant.nl/volkskrant-magazine/wat-jenny-haar-dochter-floreska-wilde-meegeven-zorg-dat-je-een-mooi-mens-wordt~b824358c/</guid>
      <pubDate>Thu, 29 Jan 2026 00:00:00 +0100</pubDate>
    </item>
    <item>
      <title><![CDATA[Wat Lenie haar dochter Leonie wilde meegeven: ‘Ik vind het belangrijk dat ze weet dat ik onvoorwaardelijk van haar hou’]]></title>
      <description><![CDATA[<p>Lenie: ‘Het enige wat een kind nodig heeft, is liefde. Dat was het uitgangspunt van mijn man en mij in onze opvoeding. Liefde geven en aandacht schenken is ontzettend veel werk. Ik vind het belangrijk dat de kinderen weten dat ik onvoorwaardelijk van ze hou en altijd achter ze sta. Ook wilde ik dat ieder kind zijn eigen talent kon ontwikkelen en een nuttig mens in de maatschappij zou worden. ‘Ik zei altijd: ‘Het maakt me niet uit wat je wordt, als je er maar de beste in wordt.’ Dat zit er bij mij in, dat heb ik weer meegekregen van mijn ouders en ook vanuit mijn geloof. Het geloof, de Hervormde Kerk, vond ik ook belangrijk om mee te geven. Natuurlijk zou ik sommige dingen nu anders doen, maar dat heeft ook met de tijdgeest te maken. ‘Na de Tweede Wereldoorlog werden we voor het eerst geconfronteerd met drugs en het geweld en de ruzies die daaruit voortkwamen. Ik wilde mijn kinderen daarvoor behoeden. Soms kon ik te overbezorgd zijn. Ik was erg bezig met hoe laat ze thuis moesten zijn. Nu zijn de rollen omgedraaid. Leonie woont boven mij en is een fantastische mantelzorger. Dankzij haar en haar man kan ik zelfstandig wonen. Daar ben ik ze heel dankbaar voor.’ Lenie Verhoeven-Willems (91) woont in Rotterdam. Met haar man runde ze een drogisterij en ze zorgde thuis voor de kinderen. Ze heeft vier kinderen, Leonie is de jongste. Leonie: ‘Binnenkort hopen we de 92ste verjaardag van mijn moeder te vieren. Nog steeds is zij de spil in de familie. Ik kom uit een zeer hecht gezin en heb een ontzettend liefdevolle jeugd gehad. ‘Mijn moeder was heel bezorgd en was bang om ons te verliezen. Mede door de verschrikkelijke dingen die ze had meegemaakt in de oorlog. Daardoor was ze kwetsbaar, maar ook heel sterk en strijdbaar. Ze vocht als een leeuwin voor haar kinderen. Mijn ouders handelden altijd uit liefde. ‘Wat ik heb meegekregen, is een sterk gevoel voor onrecht. Als ik onterecht straf op school kreeg, stond mijn moeder op de stoep. Niet op een lelijke manier, maar om te praten. Als iemand onrecht wordt aangedaan of hulp nodig heeft, ga ik eropaf. Ik heb mijn moeder zeker als overbezorgd ervaren. Ze zei vaak: ‘Laat je glas niet staan, neem geen drankje van andere mensen aan.’ Mijn vader stond altijd om de hoek, klaar om me op te halen. Als puber vond ik dat overdreven. Toen ik zelf een kind kreeg, begreep ik het beter. Ik hoorde me hetzelfde tegen mijn dochter zeggen: ‘Nooit je glas laten staan!’ en ik wilde haar altijd komen ophalen.’ Leonie Verhoeven (58) is IC-verpleegkundige en woont in Rotterdam met haar man. Ze hebben een 27-jarige dochter.</p>]]></description>
      <guid>https://www.volkskrant.nl/volkskrant-magazine/wat-lenie-haar-dochter-leonie-wilde-meegeven-ik-vind-het-belangrijk-dat-ze-weet-dat-ik-onvoorwaardelijk-van-haar-hou~b2160066/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[Wat Peter zijn zoon wilde meegeven: sport, geloof, maar vooral zelfstandigheid]]></title>
      <description><![CDATA[<p>Peter: ‘Voor mij stond zelfstandigheid voorop: leren keuzes maken, ontdekken wat je leuk en belangrijk vindt. Mijn vader en opa stonden net als ik op de markt. Ik heb nooit gedacht: ik hoop dat Jesse dit ook gaat doen. Als tiener moest hij weleens meehelpen op de markt, maar ik heb nooit gevraagd of hij bij mij in de kraam kwam werken. Uiteindelijk kwam hij daar zelf mee, hij heeft zijn eigen groente- en fruitkraam. Ik zei: ‘Prima joh, als jou dat leuk lijkt, denk er goed over na, join the club en doe het op je eigen manier.’ ‘Ook geloof vind ik belangrijk. We probeerden dat mee te geven door naar de kerk te gaan. Hij heeft daar niet zoveel mee. Ik hoop dat hij ooit gaat geloven, maar als dat niet gebeurt, vind ik hem net zo leuk en lief. Sport staat bij ons thuis hoog in het vaandel. Vroeger was ik een bang kind; door fanatiek te sporten veranderde dat. Bovendien is het gezond en je bouwt er een sociaal leven mee op. Hij moest sporten, maar mocht zelf weten wat hij ging doen. Althans, er was een tijd dat hij wilde voetballen. Daar heb ik niet zoveel mee, dus ik zei: ‘Blijf lekker judoën.’ Daar had ik hem meer in kunnen steunen.’ Peter Aarsman (63) is marktkoopman en fruitleverancier en woont in Leusden met zijn vrouw. Hij heeft drie kinderen, Jesse is de jongste. Jesse: ‘Mijn eerste bijbaantje was bij een groente- en fruitkraam op de markt. Daarna wist ik zeker: ik ga nooit op de markt staan, want ik vond er niks aan. Totdat mijn vader een nieuwe kraam erbij kreeg en aan mij en mijn zus vroeg: ‘Willen jullie dit opzetten?’ We zeiden meteen nee. Dat begreep hij, maar hij vroeg of we het een maandje konden doen, zodat hij in de tussentijd iemand anders kon vinden. Prima. Ja, en toen kwam ik in aanraking met het ondernemen en daar ben ik verliefd op geworden. ‘Ik ben niet gelovig, maar de normen en waarden van het geloof neem ik wel mee. Ook in het ondernemen: met mijn bedrijf hoop ik liefde en plezier te delen en van meerwaarde te zijn in de maatschappij. Ik ben blij dat ik mijn eigen keuzes kon maken. Mijn vader gaf me alle vrijheid en zei: doe wat je wil. Hij stond altijd achter me, maar ik had wel het gevoel dat ik redelijk aan mijn lot werd overgelaten. Zelf zou ik mijn kind meer meenemen in het leren van dingen. Hij gaf me vertrouwen dat ik dingen zelf kon oplossen, maar er was weinig hulp. Soms heb ik dat vaderlijke advies wel gemist.’ Jesse Aarsman (27) woont in Utrecht met twee huisgenoten. Hij heeft een bedrijf dat fruit bezorgt. Daarnaast heeft hij op de markt zijn eigen fruitkraam.</p>]]></description>
      <guid>https://www.volkskrant.nl/volkskrant-magazine/wat-peter-zijn-zoon-wilde-meegeven-sport-geloof-maar-vooral-zelfstandigheid~b91fedf2b/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[Wat Ellen haar dochter Marjolein wilde meegeven: ‘Het is belangrijk oog te hebben voor onrecht in de wereld’]]></title>
      <description><![CDATA[<p>Ellen: ‘Ik wilde dat de kinderen de ruimte kregen om op te groeien tot gelukkige, zelfstandige personen, die hun eigen keuzes kunnen maken. Daarnaast hoopte ik dat ze behulpzaam zouden zijn, dat ze omkijken naar hun omgeving, vrienden en familie. Ook maatschappelijk bewustzijn vond ik belangrijk. Niet iedereen heeft het geluk op te groeien in een veilige omgeving. ‘Het is belangrijk oog te hebben voor onrecht in de wereld. Dat heb ik geprobeerd voor te leven. Ik wilde ook dat Marjolein zich realiseert dat ook voor onze vrijheden, als vrouw, hard is gevochten. Voor vrouwen is zelfstandigheid lang niet altijd vanzelfsprekend geweest. ‘Ik wilde haar meegeven dat ze gebruik moet maken van haar stemrecht en ik heb het belang van financiële onafhankelijkheid benadrukt. Wat misschien lastig is geweest, is dat ik de lat voor mezelf heel hoog leg. Ook wat betreft verantwoordelijkheidsgevoel en de dingen die ik voor anderen doe. Ik vind al snel dat ik alles moet regelen. Daar sla ik soms in door, en ik denk dat zij dat heeft meegekregen. Je hoeft de lat niet altijd hoog te leggen, soms mag het een tandje minder. Dat had ik wel duidelijker willen meegeven.’ Ellen Middeldorp (66) was projectsecretaris bij een gemeente en woont in Houten met haar partner. Ellen heeft twee kinderen, Marjolein is de jongste. Marjolein: ‘Ik wilde altijd arts worden. Maar een jaar voor mijn eindexamens op de middelbare school zei ik: ‘Ik wil make-upartiest worden’. Eerst was ze verbaasd, daarna zei ze: ‘Prima meid.’ Dat was waardevol, daardoor voelde ik dat ik kon doen wat ik wilde. Ik heb een tijd als make-upartiest gewerkt en later ben ik alsnog gaan studeren. ‘Wij komen uit een klein boerendorpje, waar weinig diversiteit was. Maar ze gaf altijd mee: heb een open blik naar andere mensen. Laatst ben ik met haar naar protesten voor Gaza geweest en ik zet me graag in voor de lhbti-gemeenschap. Ze zei altijd: ‘Poets je tanden, zorg dat je je rijbewijs haalt en ga stemmen.’ Als ik niet zou stemmen, zou ze boos worden. Dat begrijp ik, ook omdat vrouwen hard hebben gevochten voor ons stemrecht. ‘Mijn moeder heeft zichzelf altijd 150 procent gegeven op haar werk. Ik dacht weleens: mam, je bent jezelf een burn-out aan het werken. Dan was ze op zondagavond nog aan het werk. Ik heb weleens haar computer uitgezet en gezegd: nu is het genoeg. Maar soms betrap ik mezelf erop dat ik zelf ook zo ver ga in mijn werk. Dan moet ik tegen mezelf zeggen: het hoeft niet zoveel, je doet al genoeg.’ Marjolein Mullens (27) woont in Utrecht met haar vriend. Ze werkt als laborant op de afdeling radiologie in een ziekenhuis en een centrum voor kinderoncologie in Utrecht.</p>]]></description>
      <guid>https://www.volkskrant.nl/volkskrant-magazine/wat-ellen-haar-dochter-marjolein-wilde-meegeven-het-is-belangrijk-oog-te-hebben-voor-onrecht-in-de-wereld~b3b45d1d/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[Wat Ada haar dochter Fleur wilde meegeven: talent is een geschenk dat je niet moet laten liggen]]></title>
      <description><![CDATA[<p>Ada: ‘Ik wilde de kinderen in de eerste plaats een warm en liefdevol nest bieden waar ze kunnen praten over alles wat ze bezighoudt. Mijn intrinsieke overtuiging was om sterke, zelfstandige vrouwen op te voeden die niet financieel afhankelijk zijn van een man. Als je goed voor jezelf kunt zorgen, sta je ook lekker vrij in je huwelijk. Dan kun je ervoor kiezen om bij iemand te blijven uit liefde, niet omdat je moet. Zelf ben ik nooit financieel afhankelijk geweest van mijn man. In mijn jeugd zag ik, bij mijn moeder en bij anderen, hoe huisvrouwen financieel afhankelijk waren. Dat leidde soms tot ellendige situaties waarin vrouwen onmogelijk weg konden uit een slecht huwelijk. Wat ik ook wilde meegeven, is het ontplooien van je talenten. Het maakt niet uit waar je goed in bent, maar ik zie talent als een geschenk dat je niet moet laten liggen. Ik vind het heel fijn om te zien wat er van mijn kinderen is geworden. Ik ben een meelevende, maar ook een bezorgde moeder. Van dat laatste heeft Fleur gelukkig geen last. Zij kan veel beter loslaten dan ik.’ Ada Imming (78) is journalist en woont in Boxtel met haar man. Ze hebben twee dochters, Fleur is de oudste. Fleur: ‘‘Een slimme meid is op haar toekomst voorbereid’, heb ik meegekregen van mijn ouders. Zorg dat je een diploma haalt en ga werken voor je geld. Toen ik stopte met studeren, was dat voor hen een flinke schok. Mijn moeder was een hardwerkende vrouw. Bij vriendinnetjes zaten de moeders na schooltijd gezellig met thee klaar. Er waren momenten dat ik dacht: goh, het zou fijn zijn als jij ook thuis was. Maar ik vond het vooral inspirerend dat ze carrière maakte. Dat is voor mij een drijfveer geweest om zelf op eigen benen te staan. Uiteindelijk heb ik mijn studie alsnog afgemaakt. Het beste advies dat ik ooit heb gekregen, kwam van mijn moeder. Toen ik net naar Amersfoort was verhuisd, voelde ik me eenzaam. Mijn moeder zei: ‘Als je vrienden wil maken, moet je lid worden van een politieke partij’. Dat heb ik gedaan en daar heb ik vrienden voor het leven gemaakt. Dat bezorgde van haar heeft wel op mij gedrukt, daardoor voelde ik me minder vrij en had ik vaak haar angst. Toen ik op mijn 30ste ging reizen in Argentinië, lag ze een maand lang wakker. Bij mijn kind probeer ik daar bewust mee om te gaan, dat wil ik niet voor hem.’ Fleur Imming (50) is directeur bij een woningcorporatie. Ze woont in Amersfoort met haar man en zoon (15).</p>]]></description>
      <guid>https://www.volkskrant.nl/volkskrant-magazine/wat-ada-haar-dochter-fleur-wilde-meegeven-talent-is-een-geschenk-dat-je-niet-moet-laten-liggen~b8e20ce2/</guid>
      <pubDate>Thu, 1 Jan 2026 00:00:00 +0100</pubDate>
    </item>
    <item>
      <title><![CDATA[Wat Roué zijn zoon Randy wilde meegeven: toon respect, zeg u tegen ouderen en wees gehoorzaam]]></title>
      <description><![CDATA[<p>Roué: ‘Het eerste wat ik dacht toen mijn vrouw zwanger raakte, was: mijn zoon moet de Surinaamse taal vloeiend beheersen. Ik groeide op in Suriname en als er neefjes en nichtjes uit Nederland op bezoek kwamen die geen Surinaams spraken, vonden we dat lachwekkend. Dat wilde ik niet voor mijn kinderen. Ze leerden het vanzelf, omdat ze ons Surinaams hoorden praten. Mijn vrouw en ik hanteren de theorie: wij als ouders weten het het best. Als wij het zeggen, moeten jullie luisteren. ‘Ik vind respect, ‘u’ zeggen tegen ouderen en gehoorzaamheid belangrijk. En hard werken, want niets komt je zomaar aanwaaien. En netjes zijn vind ik belangrijk. Je woont in mijn huis, dus als ik in de kamer kom, eis ik dat het is opgeruimd. Maar het blijven jongens. Het varken in hen is niet altijd te temmen. Als er in de keuken een fles staat die er niet hoort, ben je als ouder geneigd het zelf op te ruimen. Maar ik laat niks gaan. Keer op keer zeg ik: dit hoort hier niet. Ik heb ze vaak uit bed gehaald om het te komen opruimen. Dit alles is de basis geweest van de band die we nu hebben. De kaders zijn duidelijk en binnen die kaders hebben we heel veel lol.’ Roué Verveer (52) is cabaretier en woont in Amsterdam met zijn echtgenoot en twee zoons, Randy is de oudste. Randy: ‘Ik vind het normaal om met twee woorden te praten en ‘u’ te zeggen tegen ouderen. Als ik ‘ja’ zeg tegen mijn vader, zegt hij: ‘Ja, wie?’ en dan zeg ik: ‘Ja pa.’ Ik mag wel zeggen dat het harde werken is gelukt. Voorbeeld: toen ik begon als dj, draaide ik weleens voor 0 euro, terwijl anderen zeiden: ‘Dat doe ik niet.’ Maar ik heb geleerd dat als je iets wil bereiken, je ervoor moet gaan en soms offers moet maken. ‘Het lijkt misschien alsof ik niet netjes ben, maar dat ben ik wel. Ik heb mijn eigen systeem dat hij niet begrijpt. Ik laat mijn pyjamabroek naast het bed op de grond liggen, zodat ik ’s avonds meteen weer erin kan stappen. Maar goed, als hij het zegt, moet het gedaan worden. Een wederwoord wordt niet gewaardeerd, op dat punt komen we niet. Ik heb geleerd dat je als kind luistert naar je ouders. Er zijn grenzen. Maar zolang ik binnen die grenzen blijf, is mijn vader mijn beste vriend. De opvoeding die ik heb gehad, vind ik top. Zo zou ik het zelf ook doen. Als ik het over mezelf mag zeggen: ik zou een kind willen zoals ik. Een makkelijk kind dat nooit voor problemen heeft gezorgd.’ Randy Verveer (25) uit Amsterdam heeft een kantoorbaan, is dj en heeft een eigen kledingmerk.</p>]]></description>
      <guid>https://www.volkskrant.nl/volkskrant-magazine/wat-roue-zijn-zoon-randy-wilde-meegeven-toon-respect-zeg-u-tegen-ouderen-en-wees-gehoorzaam~bf18062c/</guid>
      <pubDate>Thu, 25 Dec 2025 00:00:00 +0100</pubDate>
    </item>
    <item>
      <title><![CDATA[Wat Yvonne haar dochter Lean wilde meegeven: je hebt de vrijheid om zelf fouten te maken]]></title>
      <description><![CDATA[<p>Yvonne: ‘Het belangrijkste vond ik om een zo’n zelfstandig mogelijk iemand in de wereld te zetten. Ik denk altijd maar: mijn kind is niet mijn bezit. Ik moet ervoor zorgen dat ze alleen door het leven kan. We hebben haar de vrijheid gegeven om haar eigen beslissingen te nemen. We zeiden: als jij iets wil proberen, zijn wij er om je op te vangen als het mislukt, maar kijk maar hoe ver je zelf kunt komen. Toen ze 11 was, wilde ze naar een vriendinnetje in Leeuwarden. Daar wilde ik niet helemaal naartoe rijden, maar zij had bedacht dat ze met de trein kon gaan. Andere ouders vroegen of ze daar niet te jong voor was. Maar ik wist dat Lean het goed had uitgezocht. Ik had zoiets van: komt wel goed, ga dat reisje maar maken. Na de middelbare school wilde ze voor een jaar naar de Verenigde Staten. Op jonge leeftijd begon ze al met bijbaantjes om geld te verdienen. Ik dacht: joh meid, jij wil naar Amerika, als dat jouw wens is, ga ervoor. Ik heb in de opvoeding geen grote missers gemaakt. Alleen vraag ik me weleens af of ik op sommige momenten niet te veel met werk bezig ben geweest.’ Yvonne van der Kruit (64) is ambulant begeleider in de gehandicaptenzorg en woont in Dordrecht met haar partner. Ze hebben twee kinderen, Lean is de jongste. Lean: ‘Ik vind niet dat mijn moeder te veel met werk bezig was hoor, ik vind het heel normaal dat ouders veel werken. Wat ik wel merk, is dat mijn vriend veel meer met zijn familie praat over gevoelens. In ons gezin vonden wij dat vroeger moeilijker. Als ik ooit kinderen mag krijgen, wil ik ze meegeven dat je over alles openlijk kunt praten. ‘Als er iets is wat ik van mijn moeder heb meegekregen, is dat zelfstandigheid. Ik mocht altijd heel veel, zeker vergeleken met vriendinnetjes, zolang ik maar lieten weten wat ik ging doen. Daardoor zie ik de wereld nu als een open boek, waarin nog van alles te ontdekken valt. Ik ben heel zelfstandig. Als ik iets wil, begin ik meteen uit te zoeken hoe ik dat voor elkaar kan krijgen. Dat komt ook omdat mijn ouders niet altijd alles voor mij voorkauwden. Ik noem mezelf een independent woman. Mijn vriend zegt weleens: ‘Laat iemand je nou een keer helpen met iets.’ Die zelfstandigheid is positief, maar soms zou ik best vaker hulp mogen accepteren. Dat vind ik moeilijk. Soms blijf ik op werk te lang met iets worstelen, terwijl ik ook eerder hulp had kunnen vragen aan een collega of leidinggevende.’ Lean Schotting (25) werkt als eventmanager en woont in Rotterdam met twee huisgenoten.</p>]]></description>
      <guid>https://www.volkskrant.nl/volkskrant-magazine/wat-yvonne-haar-dochter-lean-wilde-meegeven-je-hebt-de-vrijheid-om-zelf-fouten-te-maken~b4575c19/</guid>
      <pubDate>Thu, 11 Dec 2025 00:00:00 +0100</pubDate>
    </item>
  </channel>
</rss>
