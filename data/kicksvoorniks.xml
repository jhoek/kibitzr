<?xml version="1.0" encoding="utf-16"?>
<rss version="2.0">
  <channel>
    <title><![CDATA[Kicks voor niks]]></title>
    <link>https://www.nrc.nl/rubriek/kicks-voor-niks/</link>
    <description><![CDATA[Kicks voor niks]]></description>
    <item>
      <title><![CDATA[Anna Enquist: ‘Ze vinden het helemaal niet gek dat ik borduur’]]></title>
      <description><![CDATA[<p>‘Je kan niet alle uren vullen met piano studeren, patiënten ontvangen en boeken schrijven. Je wilt ook wel eens gewoon níks, en dat kan met borduren. Als je nergens zin in hebt is het heel bevredigend om te doen, het tellen en rekenen of het allemaal klopt. Je kan zitten, maar je doet toch wat. Na de borreltijd kan je toch niet meer piano studeren, en je wilt ook niet altijd boeken lezen, dus bijvoorbeeld als mijn man naar Brava zit te kijken, dan neem ik er een borduurwerkje bij. „Het is rustgevend. Je hoeft er niks van te leren of van op te steken. Als je een boek leest moet je nadenken, wat vind ik van de personages, wat vind ik van de plot. Maar hier hoef ik niks van te vinden, alleen een beetje opletten.  „Borduren deed ik als jong meisje al. Met een buurmeisje, we waren een jaar of acht, misschien negen, borduurde ik samen aan tafel. Met veel kleurtjes wol borduurden we een tafereel van dansende kinderen op jute. Dat was met een telpatroon, dus je moest wel steeds onthouden waar je was. Ik vond dat heel gezellig, we zaten er liedjes bij te zingen. Samen handwerken doe ik nog steeds wel eens in Zweden, met een vriendin. Een borduurtafeltje of kistje heb ik niet, ik stop de hele handel in een plastic zak met een potlood erbij om op het patroon door te strepen dat ik in het echt al geborduurd heb.  „Voor de kleinkinderen heb ik heel veel gemaakt. In Zweden zijn erg mooie kinderboeken, en daarvan zijn van Clara Wæver vijf borduurpakketten gemaakt, die heb ik alle vijf besteld, altijd via een firma in Kloetinge. Omdat mijn jongste kleinzoon heel gek is op kreeften heb ik voor hem een grote rode kreeft geborduurd met een fles witte wijn erbij, en daarop dan weer zijn naam. Ik heb voor mijn kleindochter een enorme loper geborduurd met vlinders, een dekentje voor haar vioolkistje. Over die vlinders heb ik drie kwart jaar gedaan, als het niet een jaar is. De kleinkinderen leven tijdens het werken aan bijvoorbeeld die loper echt mee, dat is heel gezellig. Ze hebben ook alle drie een kussen gekregen naar eigen ontwerp, geborduurd van de draden die ik over heb gehouden.  „Alles wat ik voor ze maakte hangt op hun slaapkamertjes en de kussens liggen op hun bedden, dus het speelt een rol in hun levens. En hoe ver je dan bent en wat daarna komt, dat houden ze allemaal bij. Ze vinden het helemaal niet gek dat ik borduur.  „Vooral mijn zoon was er als vierjarige  helemaal gek van. We waren een keer op Terschelling met vakantie, en  in het winkeltje daar zagen we toen een borduurpakket van de kaart van Terschelling. Dat móést ik kopen van hem, en later hing hij dan over mijn schouder om te kijken hoe ik eraan werkte. Ik heb voor de kinderen zoveel geborduurd, ook kleine dingen voor op hun jasjes. Mijn zoon heeft het zelf ook geleerd. Als kleuter heeft hij een vis voor mij geborduurd, en die heb ik nog. Hij zei nog: ‘net toen ik snapte hoe het moest, was het af’.  „Toen ik aan mijn oudste kleinzoon Bjorn vroeg wat ik nu eens zou maken, dacht hij meteen aan de ijsvogel. Hij wordt bijna tien, we zaten samen in de borduurboeken te kijken, ik heb een heel mooi boek van Mies Bloch, van vijftig jaar oud. Maar het pakket van de ijsvogel was niet meer leverbaar. Toen heb ik een patroon van een boom met vogels gevonden, en dat hebben die mensen in Kloetinge  voor mij samengesteld. Ze kwamen met mooie suggesties. Zo kwam ik ook weer op een ander ontwerp, van nog een boom met vogels. Dat is ook  een Clara Wæver-ontwerp. Dus ik heb net een mail naar Kloetinge gestuurd of ze dat voor mij willen bestellen uit Denemarken.  „Borduren gaat altijd met periodes. Eerst voor mijn kinderen, toen ze groot werden heel lang niets. En nu voor de kleinkinderen. De narigheid met  borduren is: wat je er ook mee maakt, het zijn eigenlijk altijd verschrikkelijke dingen. Een volwassen mens kun je geen plezier doen met een borduurwerk in een lijstje. Dus eigenlijk kun je het alleen met enig plezier doen als je kleine kinderen hebt want  die vinden het prachtig.  „De vogelboom voor mijn kleinzoon waar ik nu aan ga beginnen wordt daarom misschien het laatste. Het omzomen van het linnen, een kruis maken in het midden. Het invullen op de kaartjes van de kleuren en hun codes, daar heb ik nu alweer zin in.”</p>]]></description>
      <guid>https://www.nrc.nl/nieuws/2022/04/08/anna-enquist-ze-vinden-het-helemaal-niet-gek-dat-ik-borduur-a4108451</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[Irma Boom: ‘Door te vegen raakt mijn hoofd opgeruimd’]]></title>
      <description><![CDATA[<p>‘De hele, hele dag ben ik zittend aan het werken: boeken maken. Soms heb ik  geen inspiratie, zit ik in de knoop met dingen of moet ik gewoon even nadenken – en dan loop ik naar buiten, naar mijn tuin of naar de voorzijde van het huis, om daar te vegen. Ik heb een hele mooie, bijzondere bezem met takjes uit Zwitserland, en daarmee maak ik dan heel rustig alles netjes. Door het vegen raakt mijn hoofd opgeruimd. Dat is een hele fijne gewaarwording. „Het feit dat je even bij je bureau vandaan bent, dat je buiten bent en probeert dingen te ordenen. Ik heb twee bezems, één voor de voorzijde en één voor de achterzijde. Die van de achterzijde staat buiten bij de tuindeur,  die van de voorzijde staat bij de voordeur in de meterkast.  „Ik veeg de tuin en de straat en het trottoir achter het huis. Wij hebben een geveltuin en daar liggen vaak blikjes, sigarettenfilters en andere troep, iedere dag weer, ik ben steeds verbaasd dat het zo is en ik ruim het iedere keer gewoon weer op. Ik merk wel dat hoe schoner het is, hoe minder snel mensen iets neergooien, dus het is voor anderen goed, maar zeker ook voor mijzelf. Vanaf mijn voordeur is het trottoir 21 meter breed, maar ik veeg ook verder, bij de buren, ik denk een meter of veertig tot vijftig. Ik loop een beetje heen en weer, meestal alleen met een sjaal om, het is immers maar kort, een jas hoeft niet.  „Het geluid van de bezem op de tegels is erg mooi, ook omdat ik een nogal licht bezempje heb.  Ze slijten heel snel, die bezems, dus elk jaar in juli heb ik nieuwe nodig. Ik koop ze bij een handyman-zaak in Zwitserland, daar gaan wij elk jaar in de zomer naartoe. Ook al doe ik dit al tien jaar, ik weet niet of ze mij herkennen bij die Zwitserse bezemwinkel hoor, er is daar nauwelijks contact met het personeel. En elke zomer ligt dus zo’n elegante Zwitserse bezem bij ons in de auto als we terugrijden naar Nederland.  „Het is dus niet een heksenbezem met van die lange twijgen eraan maar een korte platte. Boven aan de rand zit een lichtmetalen constructie om die twijgjes van boven goed bij elkaar te houden. De twijgen zitten in een soort driehoek,  zodat hij onderaan ongeveer dertig centimeter breed is. De bezem is heel licht. De twijgen zijn heel stevig maar van welke boom ze nu precies zijn?  Als hij gaat afslijten, gaat hij lijken op een penseel, dan wordt hij steeds dunner en dunner.  „Ik doe dit elke dag, tenminste dat probeer ik. Een minuut of vijf à zes en dan is het gebeurd. Voor iemand die altijd binnen zit, is het ook goed, want je hebt meteen aanspraak. Het is heel sociaal, mensen vinden het heerlijk dat je dit voor ze doet. Dat je niet je eigen troep opruimt maar ook die van anderen, rommel  zelfs uit een fietsenrek plukt, oogst bewondering en dat is ook bevredigend. Iedereen is zo positief, dat geeft energie. „Het is iets waar ik gelukkig van word. Helend is het, voor mijn hoofd, voor mijn concentratie. Je maakt het buiten schoon en in je hoofd ook.  „Ik veroordeel vanwege die rommel niemand hoor, ik doe het echt voor mezelf. Het kost me  niks, nul, en voor mij is het een goed gevoel. Als ik dan terugga naar kantoor, dan weet ik dat het opgeruimd is voor de deur. Dat doet me goed.”</p>]]></description>
      <guid>https://www.nrc.nl/nieuws/2022/04/01/ik-heb-een-hele-mooie-bijzondere-bezem-a4105816</guid>
      <pubDate>Fri, 1 Apr 2022 00:00:00 +00:00</pubDate>
    </item>
    <item>
      <title><![CDATA[Pieter Geenen: ‘Ik vind het  leuk om tussen mensen te zitten lezen’]]></title>
      <description><![CDATA[<p>‘Buiten boeken lezen is mijn kick. Het moet lekker weer zijn, en als ik dan vrij ben van werk,  steek ik een dun boek in de binnenkant van mijn zomerjas – want daar zit een grote binnenzak in – en ga ik fietsen of wandelen.  „Ik vind het leuk om tussen mensen te zitten lezen: rolschaatsende mensen, mensen met honden, er loopt zoveel los in Amsterdam. Bij de Hortus Botanicus komen vaak jonge mensen in het gras liggen,  met drankjes en zo. Maar ik kijk ook graag naar hoentjes in het water, naar een hond die het water in springt, of naar  nieuwe blaadjes aan de bomen. Dat zijn allemaal leuke dingen, daarvan kan ik heel erg genieten. „Door de stad lopen is ook een hobby van me. Een willekeurige wijk in de Bijlmer, de Rivierenbuurt ken ik ook nog niet echt goed, er zijn zoveel plekken waar je verrast wordt. Tot vermaak van mijn vrouw – die vindt dat belachelijk – neem ik een kussentje mee. En een pet tegen de zon. Als ik een goede bank heb gevonden, dan leg ik daar dat kussentje op, tegen pijn aan de billen. „Ik fiets ook graag met een kampeerstoeltje rond op Vlieland. Als ik dan een leuk plekje tegenkom in de duinen of in het bos, dan ga ik daar een uurtje zitten. Daarna heb ik het  gezien en ga ik weer door. Zo verander ik steeds van uitzicht.  „De tijd gaat veel vlugger dan je denkt. Ik heb nooit een horloge bij me en ook geen telefoon. Dus ik vraag aan voorbijgangers hoe laat het is, meestal is het later dan ik zelf denk. Tegen half vijf wil ik dan ergens iets drinken, ik maak er een leuke, fijne en ontspannen dag van.  „Als ik mensen een boek zie lezen,  probeer ik altijd stiekem te kijken: wat lezen ze? En dat overkomt mijzelf  ook, dat ze vragen wat ík lees. Ik heb weleens een velletje papier om mijn boek gedaan om zoiets te voorkomen. Soms, als ik een boek gelezen heb en het omslag irriteert me,  verander ik dat omslag. Dan maak ik thuis een nieuwe cover door hem ergens mee te beplakken, ik maak er een schilderijtje omheen, of plak er een flinke sticker op. Kost niks en is leuk om te doen: boeken verbeteren. Dat vind ik dan zelf hè, dat de voorkant is opgeknapt. Soms plastificeer ik de verbeterde cover ook nog.  „Ik las een keer een boek van Edmund Husserl, een Duitse filosoof die erg taai is, en daar vond ik een tekening van Saul Steinberg precíes bij passen. Die tekening heb ik toen gekopieerd en over de cover geplakt, dat maakte het boek een stuk helderder voor mij. Ik ben ooit op de academie begonnen aan een opleiding illustratieve vormgeving –  en ik ben het altijd leuk blijven vinden om de kern van iets te vatten in een plaatje. Op een boek met anekdotes over taoïsme stonden bijvoorbeeld goudvissen. Daar heb ik een scène overheen geschilderd die ik geschikter vond: twee wandelende mannen waarbij bij één een tak uit zijn hoofd groeit. In dit geval deed ik eerst witte verf op de cover, als ondergrondje. Het moet wel snel hoor, binnen anderhalf uur moet het klaar zijn, het mag niet een heel karwei worden.  „De vaste uitrusting buiten is dus een pet, een boek, een kussentje en een  kort restje potlood, zodat ik commentaar kan geven in de kantlijn, om terug te praten tegen de auteur. Nooit bij fictie hoor, alleen bij non-fictie. ‘Mooi’, ‘onzin’, ‘dat zie je verkeerd’, dat soort aantekeningen maak ik.  „Dit is allemaal voor mezelf. Ik ga heus niet in discussie met Albert Einstein. Als ik naar buiten zou treden,  zou ik bescheiden op mijn tellen passen, maar als ik een boek lees, hou ik me niet in.  „Tegenwoordig probeer ik boeken samen te vatten, want het is heel irritant dat je na twee maanden vergeet waar een boek over ging. Alles wat je gelezen hebt: weg. Nu heb ik een leuke bibliotheek van eigen aantekeningen zodat je een boek uit je kast kunt pakken, je eigen samenvatting kunt lezen en tevreden vaststellen: ‘dat heb ik allemaal gelezen, dat weet ik allemaal’.”</p>]]></description>
      <guid>https://www.nrc.nl/nieuws/2022/03/25/pieter-geenen-ik-vind-het-leuk-om-tussen-mensen-te-zitten-lezen-a4104685</guid>
      <pubDate>Fri, 25 Mar 2022 00:00:00 +00:00</pubDate>
    </item>
    <item>
      <title><![CDATA[‘Hoe de  advertentie is opgesteld, zegt veel over wie  de overledene was’]]></title>
      <description><![CDATA[<p>‘Mijn kick is dat ik altijd kijk naar smaakvolle teksten in overlijdensadvertenties. Mensen worden in die advertenties vaak prachtig getypeerd. De -familie heeft dan echt moeite gedaan om een  mooie regel te maken, om  de overledene neer te zetten in een soort -mini-biografie.  „Hoe de  advertentie is opgesteld, zegt veel over wie  de overledene was. Soms staat er alleen een rijtje namen onder, maar soms staat er ook bij: ‘opa van…, -vader van…, man van…’ –   dan laat zo’n advertentie tederheid zien, hoe iemand een spin in het familieweb was.   „Laatst las ik: ‘Je bent zelf verantwoordelijk voor de zingeving van je leven’. Dat was een uitspraak van de overledene zelf. Een fraai citaat, je leert iets van iemand, postuum. „Wat ik ook zag: ‘Geluk was bij ons als we geen pech hadden’. Dat zijn mensen  bij wie het glas vaak halfvol was. Soms  kiezen mensen een pakkende regel van een schrijver.  Zoals deze: ‘Voorbij is wat was, wederom niets’, van Lucebert. ‘Het is even, tussen twee stilten, luid geweest’ van J.C. Bloem is ook een relativerende. Het ontroert  mij heel erg als mensen er iets gaafs boven zetten. Als gynaecoloog maak ik  veel emoties mee, mijn werk draait om geboorte, om leven en dood. Niets raakt een mens dieper. „Er zijn ook grappige teksten, bijvoorbeeld:  ‘Schat  ik weet niet wat jij doet, maar ik ben alvast naar boven.’ En: ‘Ze laat naast een man en haar zonen, ook zes organen na’. Dat vond ik ook een vermakelijke, de familie is blijkbaar trots op haar. Peter Lestrade, een internist uit mijn eigen ziekenhuis, liet in zijn annonce zetten: ‘Goede dokters kennen alle protocollen, slechte dokters voeren ze allemaal uit.’ Dat is de kern van het dokter zijn, een inspirerende wijsheid. „Er zijn ook een paar voorbeelden van minder is meer: ‘Klaar is Kees’ of ‘Dood, niets meer aan doen’. Of: ‘God is groot,  maar ze moeten Jan ook niet uitvlakken’,  erg geestig. In de geneeskunde gaat regelmatig iets mis, want moeder natuur flikt ons van alles. Humor houdt ons dan op de been. Ik las ook een keer: ‘Eindelijk weer ondergronds’, dat had een mijn-ingenieur eronder laten zetten. En: ‘Kees closed’. „Als je  op zo’n manier die advertenties leest, met name  op zaterdag als er een heleboel in staan, dan kan je je echt amuseren.  „Laatst zag ik: ‘Piet is maandag teruggegeven aan de natuur’, dat vind ik mooi gezegd. Of: ‘Er is geen gelegenheid tot condoleren; moeder vond dat u al tijdens haar leven langs had kunnen komen’, en dat is zo waar. Want waarom gaan mensen niet af en toe bij elkaar op bezoek, het is te laat als je dood bent. „Ook heb ik gezien: ‘Jet houdt van bloemen.’ Jet was de weduwe van de overledene. Meestal staat eronder welke bloemen de overledene prefereert, maar hier staat dus wat de achterblijver mooi vindt. Dan concludeer ik uit die advertentie: ‘Let op Jet.’ Ik vind het erg attent dat iemand de aandacht vestigt op het verdriet van de weduwe.   „Op zaterdag besteed ik hier wel een kwartier tot twintig minuten aan. En ik krijg uiteraard te horen dat die hobby bij mijn naam past. „Naarmate de jaren vorderen,  heb ik vaker met de grillen van Moeder Natuur te maken gehad: je wordt er nederig van. Tegelijkertijd zorgt veel ervaring ervoor dat je sommige grillen kunt bestrijden.  Mijn beroep strekt zich uit van de wieg tot het graf, mijn aandachtsgebieden zijn verloskunde en benigne gynaecologie: menstruatiestoornissen, overgangsklachten, kindergynaecologie et cetera. „Ik krijg vanwege mijn werk ontzettend veel geboortekaartjes, honderden in al die jaren. En daar kan ik ook veel mee. Er zitten hele ontroerende bij, maar ook hele smakeloze. Die bestudeer ik ook en daar schrijf ik dan weer columns over voor het  Nederlands Tijdschrift voor Obstetrie en Gynaecologie . ‘Je kunt al iets, je kunt al te mooi voor woorden zijn’, een dichtregel van Monique en Hans Hagen. Goed geselecteerd door die ouders. -Geboorte en dood, het is er altijd, dus ik zal me niet snel vervelen.”</p>]]></description>
      <guid>https://www.nrc.nl/nieuws/2022/03/09/schat-ik-ben-alvast-naar-boven-a4099616</guid>
      <pubDate>Wed, 9 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik hou erg  van de juiste gereedschappen’]]></title>
      <description><![CDATA[<p>‘Ik ben nu ruim tachtig,  volgend jaar woon ik bijna een halve eeuw in deze bossen. Het bos begon me pas op te vallen nadat ik me het huis had eigen gemaakt. Toen merkte ik dat ik in huis eigenlijk nergens zon had. Ik begon daarom met het snoeien van de takken die voor mijn neus hingen. En ik heb kreupelhout weggehaald dat de bomen verstikte. Zo heb ik gazons gecreëerd en ontstond er een perspectief, waarin de bomen veel beter uitkomen.  „Het geeft een enorm plezier je eigen landschap te creëren, dat is wat er eigenlijk gebeurt. Werken aan het bos doe ik nu al tientallen jaren. In de zomer werk ik soms zeven uur per dag buiten. Het schrijven gaat tussendoor.  Elly de Waard  (1940) is dichter. „Het werk verschilt per seizoen, van september tot eind januari ben ik aan het harken. Dat harken is noodzakelijk, anders kan ik er in het voorjaar met de maaier niet overheen. Er moeten ook veel bomen worden omgezaagd. Meestal jonge bomen, die de oudere bomen hinderen. Ik heb een voorkeur voor oude bomen.  „Vlak bij mijn huis staat een prachtige beukenfamilie, die komen bij elkaar uit de grond. Dat is een bomenpartij met zonder enige twijfel  de oudste bomen  die hier in de omgeving staan. In 1890 is dit huis gebouwd als jachtverblijf, alles hier omheen was nog duinzand, die beuken zijn hier in een eeuw opgegroeid.  „Ik hou erg van de juiste gereedschappen. Een buxusschaar, want ik heb een laan van buxussen geplant. Een handtang voor snoeien, een takkentang, diverse harken. Een bosmaaier en een trimmer voor de grasranden. Handzagen, telescoopzagen (die kun je helemaal uittrekken ), een elektrische zaag uiteraard, een zitmaaier.  „Nu ik 81 ben geworden, en van het werken in de tuin versleten knieën heb weten over te houden, gebruik ik de John Deere zitmaaier als een alternatieve invalidewagen. De tuin is 4,5 hectare, dus anders moet ik enorme einden lopen. Dat doe ik nu op de tractor met daarachter de kar, beladen met gereedschappen. Overal op het terrein staan stoelen, want om de zoveel tijd moet ik uitrusten uiteraard. „Voor zwaar werk huur ik weleens een tuinman in. En een bevriend gezin heeft  twee zonen in de middelbareschoolleeftijd die geweldige houthakkers zijn. Want het omzagen van een grote boom is een gezamenlijk werk, zoiets groots is dat.  „Als bomen omgaan – meestal eiken die al op omvallen staan of abelen die enorm woekeren  – zit je met een enórme takkenlast. Van die takken maak ik houtwallen in de tuin, die dwarsverbanden maken en daarin nestelen dan  vogels. Het blad leg ik achter die hagen, zodat daar plaatsen ontstaan waar nieuwe groei kan plaatsvinden. Ik ben er altijd mee bezig. „Doordat ik het bos open heb gemaakt is er een betere balans gekomen tussen de dieren op de grond en de vogels. Er komen elk jaar twee buizerds, die zorgen dat er geen konijnenplaag kan ontstaan, ik vermoed doordat ze jonge konijnen opeten. En we hebben een aantal vossen gehad. Helaas is de laatste vos overleden, waarmee we heel erg bevriend waren, wat ons zeer treurig maakte. Ze was een moedervos van twee kleintjes, die ze ook aan ons is komen voorstellen. Ik heb een gedicht aan haar gewijd. „Haar jongen zijn weer anders van karakter, ze komen minder vaak bij ons. Toen ik hier begon, renden de fazanten door de tuin. Die fazanten waren ooit voor de jagers uitgezet, ik woon immers in een oud jachthuis. Door de vossen zijn die er niet veel meer. Er is soms een haas.  „Boomstammen maak ik schoon zodat het een soort pilaren worden, die het loof van het bos dragen. Ik heb dit allemaal zo gemaakt dat als ik  ’s morgens wakker word en  uit het raam kijk,  ik wel 150 meter ver kan zien  – zo heb ik een laan aangelegd. Door het licht in het bos is er meer balans op de grond gekomen. Nu is er weer zon. Toen ik begon kwam de zon nergens meer doorheen. Ik heb dit mezelf geleerd, door rondkijken en nadenken. Het jonge grut moet om, om grote  bomen ruimte en perspectief te  geven.”</p>]]></description>
      <guid>https://www.nrc.nl/nieuws/2022/02/23/ik-hou-erg-van-de-juiste-gereedschappen-a4093144</guid>
      <pubDate>Wed, 23 Feb 2022 00:00:00 +00:00</pubDate>
    </item>
    <item>
      <title><![CDATA[Erik Bindervoet: ‘De straat op gaan en daar poëzie zoeken’]]></title>
      <description><![CDATA[<p>‘Sinds negen maanden ben ik weer vader, dus vandaag heb ik met de wagen gewandeld. Ik doe graag  mind games  met mezelf als ik buiten ben. Als ik iemand aan zie komen probeer ik me heel snel en diep in het hoofd van die persoon te verplaatsen.  „Het is nogal ingewikkeld, en je krijgt er na een tijdje soms hoofdpijn van, want je kúnt je niet letterlijk verplaatsen in iemand anders. Wat je ook probeert. Al heb je natuurlijk mensen die gedachten kunnen lezen, daar denk ik wel eens aan. In de film  8½  van Fellini zit dat in een hele mooie scène. Allemaal bedrog en illusie, maar ondertussen. Je weet het niet, hè? Erik Bindervoet   (1962) is dichter, vertaler, schrijver en illustrator. Hij vertaalde onder andere werk van Shakespeare, James Joyce,  Dylan Thomas, Bob Dylan  en The Beatles. Volgende week gaat zijn toneelstuk bij TG Echo,   Twee geliefden op zoek naar een droomhuis , in première.  „Dus je ziet iemand aan komen lopen of fietsen en dan begin je te kijken: hoe hij beweegt, wat hij draagt. Het is een kwestie van seconden, meer tijd heb je niet. Soms praten mensen hardop omdat ze aan het bellen zijn, maar meestal is het moeilijk te achterhalen wat er in ze omgaat. Dus mag je echt alles gebruiken wat er om ze heen hangt.  „Terwijl ik die mensen zie aankomen kijk ik ze aan, tenminste dat probeer ik, niet te lang natuurlijk,  een snelle blik. Kijken in hoeverre ik hun gedachten kan raden. Tot de volgende komt –  dan is het voorbij.  „Je kan niet buiten jezelf denken, dus  misschien kijk je naar jezelf in de ogen van iemand anders. Wat je ook verzint, je komt uiteindelijk bij jezelf uit. Dus misschien zoek ik wel  een manier om mezelf beter te begrijpen. „Ik hou het meest van de excentriekelingen, die je steeds minder ziet trouwens.  Tegenwoordig breek je je nek over de corpsballen en daar is niet veel lol aan, allemaal zien ze er ongeveer hetzelfde uit. Ze zijn altijd in groepjes ook nog en ze hebben het alleen maar over geld.  „Toen Robbert-Jan Henkes en ik onze eerste roman schreven hadden we een waslijst met namen van buitenbeentjes op straat, zoals meneer Dato, die we naar het wasmiddel noemden omdat hij altijd met schuim om de mond praatte. Hij had trouwens ook een heel bizarre manier van lopen: alsof hij over het trottoir gleed.   „Er zitten  angstwekkende exemplaren tussen de mensen waarin ik me verplaats, al weet  je dat nooit zeker. Wat je wel weet is dat achter elk gezicht ellende zit, daar kan je bijna zeker van zijn. Iedereen heeft verdriet in zijn leven, dat is een waarheid als een platgeslagen open deur van hier tot ginder. Laatst zag ik onder een viaduct iemand huilen en bellen, je denkt even: ‘zal ik ernaartoe’, maar die laat je dan toch met rust.  „Je hoort zelden een volzin op straat, of een  complete zin. Altijd halve zinnen, lege zinnen. Als je al die flarden van gesprekken achter elkaar opschrijft is dat gewoon hallucinerend. Het zijn woorden, ze zijn uitgesproken en ze komen uit een context. Pure poëzie eigenlijk. Als je ze loswrikt uit de context worden het woorden die voor zichzelf zijn begonnen.  „Gezichten inspireren me ook bij het tekenen en schilderen. De straat opgaan, daar poëzie zoeken. Het is een stadium tussen niks doen en aan het werk zijn. Om tijdens het wandelen wat te doen te hebben. „Dit doe ik al heel lang. Eerst ging ik meestal de deur uit als ik vastzat met een gedicht of een vertaling, dan nam ik het stuk tekst waarin ik vastzat mee naar buiten om erover na te denken, maar daardoor werd ik een gevaar op de weg. Dus dat heb ik losgelaten. Nu concentreer ik me op de mensen die ik onderweg zie.  „Een andere  mind game  is om  ’s avonds in bed, voor het slapen gaan, nóg een keer te denken aan welke gezichten ik die dag allemaal gezien heb. Beter dan schaapjes tellen. En de meeste mensen zie je maar één keer in je leven, dat is ook zoiets raars,  dan is het voorbij. Dit is mijn mind game, die doe ik met mezelf, het is gratis en het kost niks.”</p>]]></description>
      <guid>https://www.nrc.nl/nieuws/2022/02/16/de-straat-op-gaan-en-daar-poezie-zoeken-a4090405</guid>
      <pubDate>Wed, 16 Feb 2022 00:00:00 +00:00</pubDate>
    </item>
    <item>
      <title><![CDATA[Barbara Stok: ‘De gracht is mijn privé-zwembad’]]></title>
      <description><![CDATA[<p>‘Twee jaar geleden heb ik vlakbij mijn huis, langs de kade van het Reitdiep in Groningen, een verborgen zwemtrapje ontdekt. In de zomer ben ik begonnen daar te gaan zwemmen –  het is fantastisch.  „Eerst zwom ik vaak in een zwembad, met een vriendin. Maar dat is toch niks voor mij, dat gedoe met omkleden in kleine hokjes. Het is trouwens ook duur. En dan  dat slalommen in het drukke water: zo vol met al die baantjestrekkers.  „Ik geniet van het alleen zijn, van alle ruimte:  de gracht is mijn privé-zwembad. Aan mijn  conditie moet ik nog wel werken, ik zwem  een kwartiertje. „Buitenzwemmen geeft me  een vrij gevoel, en dan ook nog midden in de stad, dat is nog veel bevrijdender dan in zee bijvoorbeeld. Ik probeer meteen als ik wakker ben te gaan. Als het nog helemaal stil is op straat. Het allermooist is het  als het dan ook nog regent, dan is er een verstilde sfeer en daarin zwem ik dan rond. Eendjes zwemmen langs mijn hoofd. Ook soms een paar roeiers, en dan zwaai ik even, maar  dat zien ze niet. Dat is heel maf, mensen zien het niet gauw als er iemand zwemt.    „Ik heb een poncho genaaid van handdoeken. Het is maar een minuut lopen of zo vanaf mijn huis. Die idiote handdoeken-poncho heb ik dan over mijn bikini – en dan op slippers naar het trapje.  „Een paar treden waren verroest geraakt, die braken op een gegeven moment af. Toen heb ik een berichtje aan de gemeente gestuurd. Binnen  no time  was er een nieuw trapje gemaakt. Ik had het niet verwacht, een dikke pluim voor de gemeente! „Ik was van plan zo lang mogelijk door te zwemmen, ook in herfst en winter, maar dat is me niet gelukt. Vooral dat ik in mijn bikini door de kou moet lopen spreekt me niet aan. Misschien moet ik me erbij neerleggen dat het een zomerse activiteit is. „Op een keer kwam ik het water uit en kwam er een man met een hond langs, die ik groette. Maar dan merk je dat zo iemand niet graag teruggroet, zo van: ‘Ik weet niet wat ik hiermee aan moet’, midden in de stad duikt in de vroegte een natte vrouw in een bikini op aan de rand van de kade, op een plek noch moment dat je zwemmers verwacht.  „Soms ga ik samen met een buurvrouw. Die is door mij op het idee gekomen en gaat nu soms mee. Als ik wakker ben app ik of ze al wakker is,  dan gaan we samen.  „Het is er redelijk diep denk ik, ik ben geen zwemheld,  je kan er niet staan. Als ik alleen ben, zwem ik om die reden meestal heen en weer langs de kant. En als de buurvrouw meegaat dan maken we de grote oversteek.  „Het is ook een gevoel van vrijheid omdat het gratis is. Ik maak niet van een officiële zwemvoorziening gebruik, en doe dus heel even niet mee aan het kapitalistisch systeem,  daar maak ik  een heel klein scheurtje in. Het gevoel van zwemmen in de stad doet me iets, het is een piepkleine daad van anarchisme. Misschien geen toeval: mijn nieuwe boek gaat over Hipparchia, een filosofe die koos voor een tegendraadse, minimalistische levensstijl: ze kwam uit een rijke familie, maar koos ervoor afstand te doen van alle bezit en op straat te leven.   „‘Is het wel schoon?’, wordt me vaak gevraagd. Zo overdreven dat alles schoon moet zijn, ik spoel me daarna toch af, wat kan er gebeuren. In dat grote water wordt wat vies is juist goed verdund, daar ga je echt niet snel dood aan. In zwembaden wordt ook geplast. „Ik voel me met dat zwemmen dus heel vrij en heel veilig. Na dat kwartiertje slof ik naar huis op  slippers en met de poncho om. Daar meteen onder de douche, afspoelen. Dat is een heel goed begin van de dag. Sport al gehad. Verfrist geraakt en vrolijk geworden. Tijd voor ontbijt en aan het werk.”</p>]]></description>
      <guid>https://www.nrc.nl/nieuws/2022/02/11/de-gracht-is-mijn-prive-zwembad-a4087123</guid>
      <pubDate>Fri, 11 Feb 2022 00:00:00 +00:00</pubDate>
    </item>
    <item>
      <title><![CDATA[Eric van ’t Zelfde: ‘Literatuur is nadenken, nadenken is zelfontplooiing’]]></title>
      <description><![CDATA[<p>‘In de eigen boekenkast de parels weer afstoffen, weer op je netvlies krijgen. Dit las je toen je zestien was en waarom maakte dat zo’n  indruk?  „Toen ik vijftien was las ik  Siddharta  van Herman Hesse, en ik kreeg een klap voor mijn kop zo goed was dat. Ik verdiepte me tegelijkertijd in Jan Wolkers en in  De oude man en de zee  van Hemingway. Als vijftienjarige heeft literatuur de wereld voor me geopend, dat wil ik ook aan mijn kinderen meegeven.  „Die boeken kreeg ik van mijn oom Dammis, die ze voor een habbekrats kocht op een tweedehands markt. En die filterde de titels precies voor me uit en zei dan: dit is voor jou op dit moment een relevant boek, dit moet je lezen. „Mijn vader kwam steeds met Marx aan, maar ook met grote Britse schrijvers, zoals Evelyn Waugh, en later Cicero, we kregen thuis van alles wat mee. Dat probeer ik aan mijn zoon en dochter mee te geven, ik zit zelf in het onderwijs, maar ze worden kapot gemaakt met al die huiswerkopdrachten, ik vind het eigenlijk het falen van het onderwijs. Nu zitten ze tot zeven uur aan het huiswerk, dan voetballen, en voor je het weet is het negen uur en moeten ze naar bed en dan denk ik, waar is de zelfontplooiing? Literatuur is nadenken, nadenken is zelfontplooiing.  „Meteen in het begin van de allereerste lockdown ben ik voor mijn boekenkast gaan staan en gaan kijken: welke boeken zijn nu relevant. Toen pakte ik eerst Camus eruit. Dat is echt een grote jongen. Als je leest hoe relevant  De pest  is tijdens corona, dat kon je bijna één op één wegzetten. Bij Camus is het geen prestatie om het hele oeuvre te lezen, want die heeft er weinig boeken uitgepoept. Hij heeft ook een tijd essays geschreven, over de doodstraf en zelfmoord. Ik lees alles van hem in die periode.   „Ik heb Letterkunde en Engels gestudeerd en mijn vrouw is docent Duits. Mijn kinderen lezen te weinig literatuur, dus ik ben met mijn dochter Jana gestart met samen lezen.  We zijn  begonnen met  De parel    en  Of mice and men , geniaal, en nu gaan we  Tortilla flat  lezen, ook een geniaal boek. Hoe John Steinbeck het leven van arme mensen beschrijft, zó goed. Het was een socialistische schrijver, zeer begaan met de onderklasse in Amerika. En ik ben zelf ook zo links als wat, dus die boeken raken mij diep.  „Jana had een aanloop nodig, ik zei nog: lees nou even door,  want je moet erin komen, als de dialogen komen wordt het leuk. Je weet dat op het einde iedereen een brok in zijn keel krijgt en dat was gelukkig ook zo. En  na verloop van tijd begon ze erover, ‘heeft Steinbeck nog meer geschreven?’, toen dacht ik meteen aan  The moon is down , maar dat is helaas niet in het Nederlands te krijgen. Ze heeft nu in elk geval belangstelling voor Steinbeck, dus dat is goed gelukt.  „Ivano is wat jonger, maar die moet ook verplicht lezen van mij. Die leest de stripversie van  Animal Farm . En wat verbazingwekkend was: dat hij  erg genoten heeft van  The complete maus  van Art Spiegelman over de Tweede Wereldoorlog, met die kat en die muizen. Ik geniet ervan om dat werk dan met hem te bespreken.  „Het lezen met mijn dochter? Jana had er in het begin niets mee. Zij is een sportfanaat. Gek van voetbal. Dus de eerste boeken waren biografieën van Nederlandse voetbalvrouwen, Lieke Martens en zo. Ik was al blij dat ze las, meters ging maken met boeken. En ik wil ze niet te veel lastig vallen met mijn frustraties, over weinig literatuur, je moet dat geleidelijk brengen.  „ The Catcher in the Rye  heb ik in mijn leven wel twintig keer gelezen. Ik heb het nu voor mijn dochter dan maar in het Nederlands besteld. En ik hoop dat ze er wat aan vindt. Ik heb de kaft gezien, in Engeland bij Penguin komen er elk jaar twintig nieuwe drukken van, met prachtige covers, maar hier is het een oude uitgave met een vreselijke voorkant, dus ik hoop dat ze daar doorheen kijkt.  „Vroeger had je catechese nodig om de Bijbel te begrijpen. Zo heb je ook bij literatuur op meerdere niveaus begeleiding nodig om het te begrijpen, het is gewoon moeilijk. Daar heb je hulp bij nodig. Lezen is wat dat betreft een luxe geworden.”</p>]]></description>
      <guid>https://www.nrc.nl/nieuws/2022/01/27/literatuur-is-nadenken-nadenken-is-zelfontplooiing-a4083320</guid>
      <pubDate>Thu, 27 Jan 2022 00:00:00 +00:00</pubDate>
    </item>
    <item>
      <title><![CDATA[Marieke van der Pol: ‘Als je een beetje oplet, vallen je zomaar parels in de schoot’]]></title>
      <description><![CDATA[<p>‘Het leven bestaat uit gratis kicks.  Zolang je kunt horen en zien, ligt het amusement voor het oprapen. De mens is een wolf voor zijn medemens, maar ook een bron van verwondering en inspiratie.  „We doen het allemaal: kijken naar de onbekende ander. Bij mij is het een tweede natuur geworden en het maakt dat ik me nooit verveel.  De motor is tomeloze nieuwsgierigheid: wie zijn die mensen hier naast mij in de treincoupé? Afgaand op wat ik kan waarnemen, fantaseer ik de rest erbij.  „Ooit ben ik opgeleid aan de Amsterdamse Toneelschool. Het was de tijd van het Werkteater, onze leraren kwamen daarvandaan. Wij moesten bijvoorbeeld in Artis een dier kiezen, daarvan de motoriek goed bestuderen, die je in de les eigen maken en daar vervolgens een karakter bij bedenken. Zo ga je van dier naar personage. En dat kan ook omgekeerd.  „Of we moesten naar het Beursgebouw –  en daar bestuderen hoe de mensen die daar werkten door de gangen liepen. Niet alleen hun eigen motoriek, maar ook de lijnen waarin ze bewogen, of wat ze en passant tegen elkaar zeiden. Dat bouwden we uit in de lessen en daar maakten we een show van; de choreografie van een beursvloer.  „Die manier van kijken is nooit meer opgehouden bij mij. Er vallen je zomaar parels in de schoot, als je een beetje oplet. „Laatst zat ik in de wachtkamer van een ziekenhuis en achter me zaten een oudere vrouw in een rolstoel en haar dochter. Ik ving op: ‘Mijn oranje slippers doe ik niet weg. Ze nemen alles mee, maar die slippers krijgen ze niet.’ ‘Maar mam, je kunt ze niet meer dragen.’ ‘Toch doe ik ze niet weg. Ik heb ze in de kamer gezet, dan kan ik ernaar kijken.’  „Zo’n beeld, die vrouw in die rolstoel die naar haar oranje slippers kijkt, daar kan ik dagen op teren, dat heeft een grote schoonheid. Zelfs de kleur van die slippers werkt daaraan mee: vitaal, koninklijk.  „Het is een verhaal. Schrijven voelt als een logisch vervolg, als een manier om die fascinatie vorm te geven.  „Een andere kick is het bivakkeren in je eigen hoofd, dat je je daar amuseert. Ook dat heeft vaak met schrijven te maken. Schrijven is een vliegwiel, het kan lang duren voor het op gang komt, maar ís het eenmaal op gang, dan stopt het ook niet zomaar. Dagen nadat ik een versie van een script heb ingeleverd, loop ik nog in de scènes rond – en dat is een prettige staat van zijn.  „Het omgekeerde dus van wat ik  hiervoor vertelde, want nu let je juist minder op de buitenwereld, maar vertoef je hoogst comfortabel in je eigen hoofd. Het komt voor dat ik het gevoel heb zeer turbulente dagen te beleven, terwijl ik  niet achter mijn werktafel vandaan kom. Je leidt meerdere levens op die manier, ik kan het aanbevelen.  „De allergrootste kick voor niks is sinds negen jaar mijn kleinzoon Lasse. Ik ben zijn willoze slavin-de-luxe. Waar ik met m’n eigen kind nog grenzen kon stellen, is dat nu onmogelijk. Tijdens het eten van zijn favoriete pasta kijken we een superheldenfilm, na het eten wandelen we via twee of drie speeltuinen naar de ijswinkel. Eindeloos geduldig zit ik twee uur te kleumen bij de skatebaan, en dan heb ik heus een boek bij me, maar daar kom ik niet aan toe want ik kan mijn ogen niet van hem afhouden. Iedereen mag in hem een doodgewoon jongetje zien, ik vind álles wat hij doet welgedaan. De rest van mijn leven zou ik kunnen doorbrengen met staren naar Lasse, maar dat zal ik hem niet aandoen. „Voor mij is alles nieuw hieraan. Ik kom uit een gezin met vier meiden, en zelf heb ik een dochter, maar nu is er een jongetje in mijn leven. En dat is zo wezenlijk anders, dat alleen al vind ik fascinerend. Waarom altijd die grens opzoeken? Waarom meteen boven in de boom? Nooit geweten dat een paal met een basket was bedoeld om in te klimmen en je daarna door de basket naar beneden te laten glijden. Maar nu weet ik het.”</p>]]></description>
      <guid>https://www.nrc.nl/nieuws/2022/01/20/als-je-een-beetje-oplet-vallen-je-zomaar-parels-in-de-schoot-a4081072</guid>
      <pubDate>Thu, 20 Jan 2022 00:00:00 +00:00</pubDate>
    </item>
    <item>
      <title><![CDATA[Eddy Terstall: ‘Op mijn bank in de kamer beleef ik van alles’]]></title>
      <description><![CDATA[<p>‘Mijn kick is mijn bank, gewoon thuis. Daar beleef ik van alles, gratis. De horeca is best duur en als filmmaker heb je je dagbudgetje zeg maar, en ik heb een leuk huis, heel gezellig vind ik het zelf. Maar ik gebruik slechts een deel ervan: negentig procent van de tijd zit ik op de bank. Meestal ligt een van mijn katten erbij. Saar en Suus, twee zussen.  „Op het tafeltje ervoor zit ik mijn scripts en columns te tikken. De tv staat rechts. Ik vind het heel fijn om aan mijn scripts te tikken met in mijn ooghoek een televisie met een voetbalwedstrijd. Als het spannend wordt, kijk ik even die kant op. Er moet iets live gebeuren, al is het de Franse competitie.  „Ik schreef vroeger weleens in een trein of op een terras, want dan kan ik me beter concentreren, maar nu kies ik voor de bank met de sportzender. Mijn tv is niet duur maar wel heel groot, dus naar rechts kijken is mijn raam op de wereld –  en meestal wordt er gevoetbald in die wereld.  „Op het moment ben ik de  seventies  en  eighties  aan het researchen, dat is heel leuk om te doen. Ik creëer mijn eigen wereld en mijn eigen personages. Soms bedenk ik iets op straat en dan ga ik snel naar huis om door te tikken. „Ik was altijd een kroegmens, maar nu ben  ik aan mijn bank gehecht. Ik ga overdag heus wel koffiedrinken op de hoek, maar ik ontvang nu vooral  mensen thuis. Dan kijk ik daar met vriendinnen muziekjes op YouTube. Het is een aanstekelijke hangbank. Soms komen mijn moeder of vrienden eten, dan eten we op de bank.  „Ik doe ook veel liggend, dat ik nog geen doorligplekken op mijn linkerzij heb is wel bijzonder. Soms slaap ik  zelfs wel eens op de bank. In principe slaap ik boven hoor, maar beneden is het gewoon wat groter en ruimer dan in mijn slaapkamer.  „En ik heb slippers. Ik ben in Marokko aan de slippers gebracht door Mohammed Mohandis, PvdA’er uit Gouda. Hij zei dat als je eenmaal slippers gewend bent, je nooit meer anders wilt, dus ik heb ze niet alleen thuis aan, maar ook naar de kroeg. Ze staan voor de bank en als ik even koffie wil zetten gaan hop, de slippers weer aan.  „Ik heb deze bank ooit  gekocht via Marktplaats, hij is rood en van nepleer, skai. Ik heb hem bekleed omdat de katten hem anders kapotkrabben. Het is immers ook hún huis. En als zij het decoratiever vinden als de bank krabhalen heeft, dan hebben ze daar waarschijnlijk een reden voor. Ik heb drie krabpalen, en die gebruiken ze ook, maar het is niet genoeg. Suus en Saar zijn heel meisjesachtig, ze zijn vier jaar en erg parmantig en eigenwijs en eigenzinnig, mooie wezentjes.  „De gehavende bank wordt door mij steeds opnieuw opgeluisterd, met nieuwe bekleding. Mooi strak zodat het niet flubbert, niet slordig oogt, en dat zit ook lekkerder. Bekleden doe ik zelf met een tacker. Ik hou niet van kreukels.  „De kussens kunnen eraf, dan is het een tweehangbank voor geliefden. Een vriendin zei wel: „Het is hier een beetje  groundhog day .” Of vrouwen door de bank teleurgesteld raken? Het is natuurlijk een goedkope tweedehandsbank en geen designding. Dus het verkeerde soort vrouwen wel. „Ik hou van mijn huis. Ik huur het van mijn oom, voor een familieprijs want hij heeft nooit zijn huis te gelde willen maken. De bouw is van binnen gewoon gezellig, ik ben altijd blij als ik er ben. Het is  mijn audiëntieplek. Het is een soort kern van waaruit ik de wereld bezie. Om een uur of tien ’s avonds heb ik mijn huiskleding al aan. Als vrienden dan bellen, zeg ik steeds vaker ‘nee ik kom niet, ik blijf thuis op mijn bank’. Ik heb geen enkele fetisj,  ook mijn bank is dat niet. Ik ben er dus niet verliefd op maar bevriend mee. Op mijn huis als geheel ben ik ook niet verliefd, maar ik ben er wel door bevangen. Ik wil er nooit meer weg.”</p>]]></description>
      <guid>https://www.nrc.nl/nieuws/2022/01/14/eddy-terstall-op-mijn-bank-in-de-kamer-beleef-ik-van-alles-a4078612</guid>
      <pubDate>Fri, 14 Jan 2022 00:00:00 +00:00</pubDate>
    </item>
  </channel>
</rss>
