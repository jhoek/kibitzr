<?xml version="1.0" encoding="utf-16"?>
<rss version="2.0">
  <channel>
    <title><![CDATA[Kicks voor niks]]></title>
    <link>https://www.nrc.nl/rubriek/kicks-voor-niks/</link>
    <description><![CDATA[Kicks voor niks]]></description>
    <item>
      <title><![CDATA[Pieter Waterdrinker: ‘De mooiste kick  is natuurlijk lezen’]]></title>
      <description><![CDATA[<p>‘Misschien ben ik de verkeerde voor deze rubriek, want eigenlijk kosten alle kicks die ik heb geld. Dat wil zeggen, ik drink graag goede wijn: dat kost geld. Om die wijn te compenseren heb ik – en dat is mijn redding misschien geweest – altijd graag gezwommen. In Rusland moet je naar een sportclub gaan om te zwemmen, in een openbaar zwembad is het namelijk net als destijds in de Sovjet-Unie: eerst worden je voeten door een arts nagekeken, daarna zwem je tussen honderden Russen.  „Nee, dat is niks. Dus ging ik altijd naar sportclubs met een zwembad. En dat was hartstikke duur. Voor mij dan, hè? In Sint-Petersburg had ik  mijn zwembadabonnement verlengd net voordat de oorlog in Oekraïne uitbrak, ruim achthonderd euro per jaar. Veel geld, maar je krijgt er ook veel voor terug.  „Dus na een avondje wijn drinken wandelde ik de volgende dag meestal in tien minuten naar de sportclub. Je moet je voorstellen: buiten is het min 35, maar doe je de deur open dan staan aan de balie vrouwen om je vriendelijk welkom te heten, en vervolgens duik je het zwembad in met water van 28 graden… Heerlijk! Dat is mijn kleine ondeugd… Niet gratis, maar toch…  „Wat ik ook altijd graag doe, zoals elk mens tegenwoordig, is wandelen. Na 25 jaar Rusland zonder echte vakanties, verblijf ik de afgelopen twee jaar vaak in Frankrijk. Daar wandel ik tegenwoordig veel.  Kijk, een schrijver die geen oog heeft voor de natuur, of het nu opschietend onkruid is, een vogel of een vrouw, is geen schrijver. Als romancier móét je oog hebben voor de bekoorlijkheden van de natuur!  „Voor het eerst in mijn leven heb ik nu een tuin. Als kind had ik dat niet. Ook niet die 25 jaar  in Rusland. Sedert een jaar verkeer ik in euforie over het onderhouden van de Franse tuin. Van het maaien van gras tot het zien verschijnen  van de bloesems aan de appel- en walnotenbomen, het is betoverend. Voor het eerst maak ik nu ook bewust en van nabij de gedaantewisselingen van de natuur mee.  „Het klinkt misschien gek, maar dat Franse platteland heeft iets middeleeuws. Ik vind het fantastisch. De cycli en de boeren die daar leven met die cycli, het versterven van de natuur aan het eind van de zomer, de bramen en pruimen. En in de herfst tot aan de winter is er de jacht. Mensen gaan dit soort zaken vaak pas zien als ze ouder worden, zoals ik nu.   Nou, als je Roth hebt gelezen is heel Europa je thuis „De mooiste kick, ik weet niet of dat onder gratis valt, is natuurlijk lezen. Ik voel me pas op mijn gemak als ik de boeken om me heen heb van schrijvers van wie ik houd. Ik heb bijvoorbeeld nooit in Berlijn gewoond, maar als ik daar rondloop,  voel ik me daar volkomen thuis, omdat ik zoveel schrijvers heb gelezen die er woonden.  „Ik ben voornamelijk op de klassieke schrijvers gericht, Flaubert, de Russen, Maupassant, Nabokov,Thomas Mann, Joseph Roth… Nou, als je Roth hebt gelezen is heel Europa je thuis. Parijs  bijvoorbeeld, waar hij is gestorven. Maar ook Amsterdam, daar heeft hij lang gewoond. Ik zat onlangs in De Engelse Reet, het Amsterdamse café waar hij vaak zat te drinken, want in de jaren dertig was hij gevlucht en had hij een Nederlandse uitgever. Ook zat hij vaak in Café Reynders  op het Leidseplein, hij logeerde in een hotelletje in de Warmoesstraat.  „Vorige week was ik op een Schots literair festival, louter gewijd aan memoirs. Ik zat daar met de kleindochter van Churchill op een kasteel van prins Charles, er was ook een man die de ultieme biografie over Lodewijk de Veertiende had geschreven. Zo’n elegante Engelse homoseksuele auteur die Joseph Roth ook enorm bewonderde. Hem heb ik aangeraden om naar The English Ass in Amsterdam te gaan, omdat Roth daar ook dikwijls zat. Zo zie je, je voelt je thuis waar je geliefde schrijvers thuis waren.  „De omgang en het zorgen voor dieren: dát is pas echt een gratis aberratie. Ik heb geen kinderen voor zover ik weet, maar wij hebben twee poezen en  – ik krijg het bijna niet uit mijn mond  – daar krijg je zoveel liefde van terug. Ik ben zonder huisdieren opgeroeid, mijn familie had een klein hotelletje. Kippen en vissen maakte je schoon, en die gingen dan de pan in. Dat was in mijn jeugd zo’n beetje de omgang met dieren. Zeker poezen voelen zo goed je stemmingen aan. Je denkt nu misschien ‘mag er een teiltje bij?’ maar het is gewoon zo. Onze poezen voelen alles aan, ze zijn hypersensitief, dat geeft merkwaardig genoeg een enorme rust om je heen. Ze zijn nu bij ons in Frankrijk. Die beelden van Oekraïense vluchtelingen met hun meegenomen huisdieren, ik begrijp dat allemaal zo goed. Ik denk dat mijn vrouw precies zo is. Zonder onze poezen hadden we Rusland nooit verlaten. Alora, dat waren mijn kicks voor niks. De échte gratis kicks krijg je natuurlijk niet te weten.”</p>]]></description>
      <guid>https://nrc.nl/nieuws/2022/06/17/de-mooiste-kick-is-natuurlijk-lezen-a4133551</guid>
      <pubDate>Fri, 17 Jun 2022 06:32:59 +00:00</pubDate>
    </item>
    <item>
      <title><![CDATA[Chris Polanen: ‘Lachen op je werk, daar word je echt gelukkig van’]]></title>
      <description><![CDATA[<p>‘Lachen op je werk, ik heb er nooit zo bij stilgestaan, maar daar word je echt gelukkig van. Tijdens corona is het drukker geworden bij alle dierenartsen, ook bij mij. Toen heb ik  nieuwe, jonge mensen in dienst genomen. De sfeer veranderde, er werd opeens meer gelachen – en ook meer gegeten.  „Ik heb het geluk dat ik mensen heb aangenomen die het goed met elkaar kunnen vinden. Niemand is grappenmaker pur sang, maar we houden allemaal van lachen en anekdotes vertellen. Ik geloof in een samenstelling van verschillende enneagram-typen in je team, die kunnen  elkaar  mooi aanvullen. Ik denk dat dat gebeurd is bij ons. We hebben laatst een groepsfoto gemaakt en toen hebben we ook vreselijk gelachen. Ik heb het niet gepland en dat kan ook niet. Het  is gewoon geluk.  „Ik ben al meer dan dertig jaar dierenarts, en als ik vandaag zou stoppen, zou veel van wat ik in de praktijk geleerd heb, verloren gaan. Ik merk dat ik het fijn vind mijn kennis aan een jonge dierenarts door te geven. Daar heb ik nooit bij stilgestaan. Dat ervaar je terwijl het gebeurt. In de praktijk leer je om te gaan met dieren, met hun eigenaren, met de financiën rond een praktijk, met slecht nieuws brengen over dieren die het niet gaan redden… allemaal dagelijks terugkerende dingen. Je bent natuurlijk al nuttig bezig als je dieren beter maakt, maar nu is het dubbelop: je helpt de dieren in de toekomst ook, omdat je je ervaring doorgeeft. Hoe je met lastige klanten omgaat, maar er achteraf ook om moet kunnen lachen. Hoe je een klant tevreden de deur uit krijgt. Ik hoop dat mijn jonge collega’s sommige fouten die ik heb gemaakt, niet meer zullen maken.  „In de Bijlmer wonen van oudsher veel mensen met Surinaamse, Antilliaanse en Afrikaanse roots, maar de laatste tien jaar is dat veranderd, er komen steeds meer expats. Een groot deel van mijn klanten nu zijn mensen van over de hele wereld: Chinezen, Russen, Zuid-Amerikanen, noem maar op. Dat maakt de praktijk heel internationaal. Een grote verandering, we spreken gedurende de dag nu vaak Engels. Verder zijn het  nog altijd honden, katten en een klein aantal knaagdieren die hier komen. Toevallig heb ik vandaag een rat geopereerd. Qua dieren is alles  hetzelfde gebleven, maar qua mensen is wel wat veranderd. Mensen uit sommige culturen, als je dat zo mag zeggen, gedragen zich vaak anders, ze zijn bijvoorbeeld heel gereserveerd of tonen juist  veel emotie.  Ik ben geen schrijver die alles uitdenkt, het verhaal zoekt zijn eigen weg en de personages ook „Ik ben heel tevreden in Nederland, maar dat is niet altijd zo geweest. Ik kwam niet geheel vrijwillig hier naartoe. Na de decembermoorden in Suriname in 1982, sloot de Anton de Kom Universiteit waaraan ik veeteelt studeerde. De meeste studenten vertrokken. Ik ging naar Nederland en begon met de studie diergeneeskunde. Ik heb 25 jaar een ernstige vorm van heimwee naar Suriname gehad en dat was de drijvende kracht achter mijn schrijverschap. Daar ben ik de heimwee achteraf dankbaar voor, maar het was geen pretje. Ik had het gevoel dat ik niet echt leefde en dacht: dit hier is allemaal niet werkelijk. Ik dacht dat ik terug moest naar Suriname,  om daar pas echt te leven.  „Dat is geen goede manier van leven, schadelijk zelfs. Toen mijn remigratie mislukte, werden dagelijks zwemmen én schrijven over Suriname overlevingsmechanismen voor mij. Daarmee heb ik het gered. Het schrijven is dan ook een bijna spirituele ervaring voor mij. Niet zozeer een kick, maar vroeger om hartenpijn te verlichten, en nu om terug te keren naar Suriname. Een Suriname dat ik kan vormen en herscheppen zoals ik het wil.  „Als ik schrijf doe ik nog altijd de gordijnen dicht, sluit me af, concentreer me – en dan ben ik in Paramaribo, op de veranda van mijn ouderlijk huis, ik loop  door mijn oude buurt. Ik ben geen schrijver die alles uitdenkt, het verhaal zoekt zijn eigen weg en de personages ook. Dat geeft een bepaalde flow, en dat bedoel ik met spiritueel, want het verhaal gaat eigenlijk vanzelf. Dat geeft een enorme kick, maar ook het besef dat wat je schrijft echt gelezen gaat worden – en jij de doorgever van dat verhaal bent.”</p>]]></description>
      <guid>https://nrc.nl/nieuws/2022/06/10/lachen-op-je-werk-daar-word-je-echt-gelukkig-van-a4132862</guid>
      <pubDate>Fri, 10 Jun 2022 06:32:59 +00:00</pubDate>
    </item>
    <item>
      <title><![CDATA[Jessica Durlacher: ‘Ik zwem dat meer rond   en voel me   een kampioen’]]></title>
      <description><![CDATA[<p>‘Ik leef op huis-tuin-en-keuken-kicks. Om mezelf af te leiden, zodat ik niet alleen maar  als een wanhopige aan mijn bureau naar een leeg scherm zit te staren. Om een beetje te kunnen schrijven moet je op  een of andere manier leeg en ontspannen kunnen zijn. „Ik noem het zelf geen kicks maar  hersenschopjes. Onzin die je in de juiste stemming brengt. En waar je dopamine van krijgt, natuurlijk. Daarvan heb ik er wel een paar. Je zou ze ook dwangneuroses kunnen noemen, maar dat klinkt zo psychiatrisch.  „Om de dag, of bijna om de dag, hardlopen is er een.  En bikramyoga in de badkamer. Vóór corona ging ik daarvoor naar de speciale hete bikramstudio’s in Haarlem of Amsterdam, wat ik heerlijk vond. Maar sinds de studio in Haarlem geen bikram meer doet (na onthullingen over  Bikram Choudhury’s  seksuele wangedrag hebben een aantal studio’s zijn naam  en sommige  zijn hele yogaroutine uitgebannen) én ik minder in Amsterdam ben, kost zo’n escapade me  met reizen en aankleden erbij bijna vier uur. En dat is te lang voor een kick, dat lijkt meer op een nogal rare, zinloze baan.  „Tijdens corona kwam ik erachter dat je ook kan bikrammen via YouTube, in een hete badkamer. Grote spiegel neerzetten – zonder spiegel val ik om –  en  een yogamat ervoor. En het is altijd warm in mijn badkamer,  weliswaar geen veertig graden, maar soit, van die excessieve hitte kreeg ik vroeger toch altijd hoofdpijn. Als je je concentreert is bikramyoga geweldig, daarna ben je echt sterker, leniger en rustiger dan daarvoor. Ik doe het meestal twee keer per week. Die lessen kan ik inmiddels dromen.  „De zomer komt eraan, en bij mooi weer, en genoeg energie, wordt het dan zwemmen in de Oosterplas. Mooiste meertje van Nederland, samen met het Wed, in de duinen, en ik kan ernaartoe fietsen. Het is een onderneming, zwemmen vind ik altijd een onderneming, maar het is fantastisch,  binnen drie kwartier ben je leeg, is je hoofd rein en lijkt het leven  weer zinvol. Ik zwem dat meer helemaal rond,  en voel me dan een kampioen. Van wat weet ik ook niet, van mezelf denk ik. De meeste mensen zijn bezig met strandballen en met pootjes baden aan de buitenrand, voor de zwemmers is er het midden, waar de rust is. Soms is het er erg stil, dus ik denk dat ik een oranje ballonnetje ga kopen, zodat de andere schaarse bezoekers het  tenminste opmerken en 112 bellen als ik naar de bodem word getrokken door een waterslang, mijn grote angst, of door kramp verlamd raak.  „En dan is er natuurlijk WordFeud, ook  een aangename kleine dwangneurose. Het mag niet meer dan een paar minuten kosten, maar er moeten dagelijks een paar woordjes worden gelegd. Het is een oefening in nederigheid want ik verlies geregeld, maar ik hou hoop dat ik mijn ergste beste tegenstandsters uiteindelijk leer verslaan. „Mag ik nog even doorgaan? Kleren stomen. Ik heb een stoomapparaat in de slaapkamer, zo’n ding dat ze in dure winkels hebben, met een slurf. En het is ontzettend bevredigend om wat trieste, muffe en kreukelige kleren met die slurf een boost te geven. Het is even duur als een strijkijzer maar veel handiger en makkelijker. En al je kleren worden er netjes en mooi van, fantastisch. En duurzaam! Ik doe mijn haar er trouwens ook mee. Als je haar stom, droog en ruig is en je gaat er met de stoomslurf in, dan gaat het geweldig krullen. En het wordt nog schoon ook. Niet borstelen.  „En dan hebben we nog mijn zondige verslaving aan Vinted. Tweedehandsdingetjes. Het is erg leuk om te zoeken en te bieden en heel soms vind ik een schat. Ik zoek een overeenkomst met de laagste prijs, meestal kom ik dan bij zinnen. Soms niet. Het is een onschuldige neiging en toch best enerverend.  „Maar na al die onzin is mijn hoofd wél rustig, lees uitgeput genoeg om naar iets onbewusts toe te kunnen, in de stemming dus om te kunnen schrijven.  Ik vervloek mijn kicks soms, maar zonder kan ik niet.”</p>]]></description>
      <guid>https://nrc.nl/nieuws/2022/05/27/ik-zwem-dat-meer-rond-en-voel-me-een-kampioen-a4127741</guid>
      <pubDate>Fri, 27 May 2022 06:33:00 +00:00</pubDate>
    </item>
    <item>
      <title><![CDATA[Iwan Brave: ‘In het regenwoud kom ik tot mezelf’]]></title>
      <description><![CDATA[<p>‘Het is nu regentijd hier, dan is het extra vochtig en zie je langs de paden in het regenwoud hoe het allemaal naar beneden sijpelt. Je bevindt je letterlijk in een kruidendamp. Je ruikt weldadige, kalmerende geuren van  gevallen bladeren en grassen. Ik kan me voorstellen dat het een geneeskrachtige werking heeft en de mensen  gezond houdt. Het is één grote kuur van schone lucht en kruidendamp. „Mijn vrouw en haar twee voordochters uit een vorige relatie komen uit het binnenland. Zij zijn marrons; nazaten van naar het bos gevluchte slaven. Wij hebben een dochter van acht, die als kleuter opgroeide in het binnenland. Dus we hadden een latrelatie. Sinds drie jaar wonen we onder één dak in Paramaribo, vanwege de school van de kinderen. Maar mijn vrouw heeft haar huis in het binnenland behouden. Zij gaat regelmatig terug voor haar kostgrondje, waar ze rijst en groenten verbouwt, dan ben ik enkele weken alleen met de kinderen. Nu was het vakantie en bracht ik de kinderen naar haar en bleef zelf ook vier dagen.  „Elke keer als ik die tocht over de rivier maak door het regenwoud, besef ik dat het om een gewilde ecotoeristische bestemming gaat. En zoiets ligt dan in mijn achtertuin, twee  uur over land en twee  uur over water, dat is echt een kick voor niks. Hoewel door de geldontwaarding en de financiële crises hier  dit normale familiebezoek nu ook voor mij kostbaar is. „Dit keer was  mijn vrouw daar naartoe gereisd vanwege een sterfgeval. Dat is voor marrons geen familie- maar een dorpsaangelegenheid. Vanwege hun traditionele geloof en rituelen duurt het twee weken of zelfs langer voordat iemand begraven wordt. Het lichaam wordt goed met kleden in de kist ingepakt, maar de lijkgeur piept er soms toch een beetje uit. Na de begrafenis is het brokodei,  een feest waarbij je de hele nacht doorhaalt. „Ik ervaar het als een rijkdom dat je even vier dagen op en neer naar het regenwoud kan gaan. Ik kom tot mezelf daar, ik ga erheen voor mijn rust. Er is geen verkeer, en beperkt elektriciteit – al die dorpen zijn geïsoleerde gemeenschappen die aan de rivier leven. Je kan ze per korjaal bereiken, of je maakt een  boswandeling naar het volgende dorp.  Er is een andere dynamiek. Je denkt niet: wat ga ik de komende uren doen? Je leeft met de mensen, praat met ze.  „De meeste huizen hebben geen toilet, ook dat van mijn vrouw niet, dus is het poepen in het bos. Baden  doe ik  altijd in de kreek waar de vrouwen hun afwas en de was doen. Pas tegen elven, als de zon lekker hoog staat. Het water is helder en verkwikkend koel. Het is een soort  natuurbadkamer; ik scheer me daar en  neem zelfs een rugborstel mee.  „En dan is er de rivier. Bij laagwater kun je naar het midden lopen en tussen de rotsen zitten, als in een soort woeste jacuzzi. Je moet je wel  goed schrap zetten, anders word je meegesleurd.  „Ik ben gepromoveerd tot pikin fu gron: kind van de grond. De marrons kennen geen grondeigendom, er wordt je een stuk grond toegewezen door de dorpsbestuurders en daarop mag  je je huis bouwen. Het is mijn droom om daar mijn oude dag te slijten. Maar de realiteit is dat ik vanwege de school van de kinderen in de stad zal moeten blijven wonen. Toch koester ik die droom. „Je komt trouwens  nooit met lege handen terug uit het binnenland. Dit keer moest ik voor de broer van mijn vrouw  grote bananen meenemen. En mijn vrouw was olie aan het maken van maripa, een palmvrucht. Dat is een intensief proces, de pitten in het bos zoeken en dan handmatig persen. Voorheen was het kostgrondje  bedoeld om in haar eigen onderhoud te voorzien, maar nu we samen zijn is het meer cultuurbehoud. Het is toch heel bijzonder dat we soms maanden  eten van haar zelfverbouwde rijst. „Als ze haar kostgrondje bezoekt, ziet ze haar moeder en de  tantes, zussen en nichten met wie ze opgroeide. Ze zal die grond nooit wegdoen. De marrons kennen een matriarchaal systeem; de kinderen krijgen de achternaam van de moeder. Als een kind overlijdt, beslist de oudste broer van de vrouw wat er gaat gebeuren. Dus niet de vader van het  kind. De moederlijke familie is leading, ook  in andere familiekwesties.  „Toen ik als kleuter emigreerde  naar Nederland dacht ik dat we naar een soort hemel gingen omdat je er met het vliegtuig heen moest. Inmiddels woon ik alweer ruim 25 jaar in mijn geboorteland. Sindsdien  heb ik geen behoefte  elders op vakantie te gaan. Als ik vakantie wil, ga ik naar het binnenland en kom ik met een tevreden gevoel terug in Paramaribo. Het is toch ongelofelijk chic dat ik onze kinderen voor familiebezoek  naar de boezem van het binnenland breng, het Amazone regenwoud.”</p>]]></description>
      <guid>https://nrc.nl/nieuws/2022/05/21/een-grote-kuur-van-schone-lucht-a4124831</guid>
      <pubDate>Sat, 21 May 2022 06:33:00 +00:00</pubDate>
    </item>
    <item>
      <title><![CDATA[Nadia de Vries: ‘Ik probeer mezelf uit te dagen een praatje te maken’]]></title>
      <description><![CDATA[<p>‘Ik woon alleen en ik werk thuis. Fulltime schrijver zijn is af en toe best isolerend. Er kunnen zo vier dagen voorbijgaan zonder een spontaan gesprek. Ik spreek dagelijks vrienden op WhatsApp, maar dat is toch anders dan wanneer je mensen op straat spreekt. „Wat dat betreft zijn mijn boodschappenwandelingen een goede uitkomst. Als ik weet dat ik een deadline heb, dan ga ik buiten de deur koffie halen en  mijn boodschappen doen bij zoveel mogelijk winkels, voor die kleine gesprekken met mensen die net als ik in de rij staan. Ik vind het heel belangrijk dat ik niet continu in mijn eigen hoofd zit. Wat ik dus graag doe is op ontdekkingstocht gaan,  steeds in een andere buurt mijn boodschappen doen.  Elke Albert Heijn is  anders ingericht, voor toeristen,  voor oude mensen of juist voor hipsters.  „Als ik naar een andere buurt ga moet ik ook vanaf huis extra ver lopen en teruglopen met de zware boodschappen aan de arm. Een echte work-out doe ik in de sportschool, maar dit is wel een mooie aanvulling erop, haha. „Als er een deadline is voor een grote tekst, dan kan ik me helemaal in die tekst verliezen en ga ik niet naar buiten. Ik werk en werk – en voor je het weet is het half acht in de avond en als ik dan naar buiten wil, is de dag eigenlijk al voorbij. En ja, de volgende dag kan dat wéér gebeuren. Als ik niet oplet begeef ik me dan te lang buiten de mensenwereld.  „Ik dwing mezelf naar buiten te gaan door  voor niet meer dan drie dagen boodschappen in huis te halen. Zo weet ik zeker dat ik op tijd mijn hol weer verlaat.  „Ik ga helemaal op in mijn werk, en als ik er echt helemaal in zit, werk ik ook de nachten door. Soms is dat riskant, want als ik ’s avonds inspiratie heb werk ik makkelijk tot vijf uur door en ga ik om half zes pas slapen. Het wordt dan nog moeilijker om uit de schrijfbubbel te komen: je begint steeds verder van het leefritme van andere mensen af te wijken. „Voor de dagen dat ik inderdaad te laat besef dat ik naar buiten moet, heb ik  een hometrainer in huis gehaald.   Ik kan dan  in de avond in elk geval een uur flink fietsen, zodat ik beweging krijg en   toch weer even in mijn lichaam kom.  „Soms ga ik een boek lezen op de hometrainer of iemand bellen om te zorgen dat ik er lang genoeg op blijf zitten. Door afleiding kan ik mezelf door vermoeidheid of door ongemak heen duwen. Zo kan ik ervoor zorgen dat ik een beetje fit blijf.  „In mijn jeugd ben ik ernstig ziek geweest en toen heb ik goed geleerd alleen te zijn. Doordat ik veel thuis zat en steeds een kort lijntje had met het ziekenhuis, kon ik ook niet uren spelen met andere kinderen of op vakantie gaan met leeftijdgenootjes. Ik heb dus jong geleerd mezelf te vermaken en daardoor kan ik veel voldoening halen uit  in mijn eentje muziek luisteren of lezen. Maar dat kan dus wel een risico zijn, wat sociaal contact betreft. Want als schrijver moet je nu eenmaal redelijk wat stukken schrijven om rond te kunnen komen. En schrijven vergt altijd een mate van isolatie.  „Wanneer ik met een groot project bezig bent, zoals twee jaar geleden mijn proefschrift en nu mijn roman, zijn uitstapjes naar de supermarkt dus een uitkomst om zonder formele afspraak toch onder de mensen te zijn. Ik probeer mezelf elke keer uit te dagen een praatje te maken. Je leert mensen te spotten die ook van aanspraak houden of extravert zijn en zich makkelijk openstellen. Soms zie je ook bijzondere mensen die contact zoeken en daar ga ik dan uit nieuwsgierigheid in mee. Sommige mensen nemen een hond om een praatje te maken met andere mensen. Nou, ik doe dat dus ook, maar dan zonder hond.”</p>]]></description>
      <guid>https://nrc.nl/nieuws/2022/05/11/een-praatje-in-de-supermarkt-tegen-het-isolement-a4124056</guid>
      <pubDate>Wed, 11 May 2022 06:33:01 +00:00</pubDate>
    </item>
    <item>
      <title><![CDATA[Dirk de Bruijn: ‘Mijn hele dagelijkse routine hou ik bij in een notitie-app’ ]]></title>
      <description><![CDATA[<p>‘Een quote die mij inspireert is: your mind is for having ideas, not for holding them, van David Allen. Om daarnaar te leven gebruik ik een notitie-app,  Notion. Mijn hele dagelijkse routine zit erin. Die app is zo gemaakt dat ik hem ook open kan stellen voor anderen, die geef je daarmee toegang tot je notities en gedachtes over een onderwerp. „Als je wat ik  noteer zou opdelen in hoofdstukken, heb ik denk ik een stuk of twintig hoofdstukken. In het hoofdstuk destiny staan lijstjes met persoonlijke doelen. Daarnaast heb ik een lijstje met welke boeken ik op dit moment lees, met  aantekeningen die ik over die boeken maak. Daar plaats ik stukken tekst bij,  zodat ik later meteen kan zien wat  me zo aansprak. „Ik  verzamel ook losse dingen die me te binnen schieten. Als ik bij iemand langs ben geweest die me inspireert, komt dat erin. En ik hou elke dag bij of ik mijn work-out heb gedaan of niet. Stel,  ik heb in een week maar vijf van de zeven work-outs gedaan, dan reflecteer ik daar aan het einde van die week over. Alles wat ik belangrijk vind krijgt een plek in de app. Ik heb daardoor altijd alles bij de hand. „Mijn werk is ook een hoofdstuk. Mijn team is een hoofdstuk, de boot is er een, scratchbooks voor random notes is er een, mijn investeringen. Mijn vriendin is ook een hoofdstuk: dit zijn leuke dingen om samen met haar te doen, dat is lief om aan haar te geven, dat vond ze belangrijk. Dan zet ik dat erbij, want dat wil ik onthouden. Ze heeft geen toegang tot haar pagina ha ha, maar we hebben wel files samen, bijvoorbeeld paklijsten voor onze trips, projecten zoals de badkamerverbouwing, onze boodschappen voor de supermarkt. „Uiteindelijk gaat dit over twee dingen. Onthouden is stressvol, bovendien is het niet meer dan een hulpmiddel. En er is zó veel te leren, als je dat niet goed verzamelt raak je de dingen weer kwijt – en dat vind ik zonde. „Zo bouw ik ook door aan mijn leiderschapsstijl, dingen waarin ik  geloof, dingen die ik verkeerd heb gedaan, mensen die ik inspirerend vind: al die zaken zijn van belang. Ik raak ze niet kwijt omdat ik ze opschrijf. En zo kom je steeds verder, in plaats van dat je steeds weer met een leeg papier begint. „Ik ben nu in Turkije. We hebben hier met vrienden een zeilboot. In het hoofdstuk zeilboot staan de files voor onderhoud aan de boot, welke onderdelen we nog nodig hebben, de jaarplanning van de tochten. We maken in die app met z’n allen een zeilplanning. „Ik maak ook notities tijdens gesprekken. Bijvoorbeeld die  keer dat ik aan tafel zat  met de ceo van McDonald’s Nederland. Swapfiets lijkt in zekere zin een  beetje op McDonald’s, wij beschrijven ons businessmodel weleens als een interne franchise. De ceo gaf mij een  leuk inzicht dat ik wilde bewaren. Drie jaar later praatte ik met een medewerker van ons die me vroeg: ‘Maar hoe doen ze dat  bij McDonald’s?’ Dat heb ik dan  zo bij de hand. „Een ander voorbeeld. Van mijn wijnweekenden met vrienden hou ik van alle jaren bij welke wijnhuizen ik leuk vond en welke ik nog wil bezoeken. Zo ook leuke restaurants natuurlijk, dat gaat allemaal onder  ‘restaurants’. En ik heb  ‘recepten’, want ik weet nooit hoe lang een ei moet koken, dus dat staat er ook in, drie minuten in kokend water, dat is mijn ei. „Ik schrijf eigenlijk altijd, ook tijdens meetings. En ik schrijf altijd met de hand, ook op mijn tablet, je onthoudt dan beter. Ik lees én werk in het Engels. In het Engels herkent de tablet handgeschreven teksten automatisch, in het Nederlands niet. En elke keer als ik iets opschrijf voelt het als een verrijking: dat het een plek heeft gekregen. Zo creëer je een basis die steeds groter wordt en waarop je altijd kunt blijven bouwen.”</p>]]></description>
      <guid>https://nrc.nl/nieuws/2022/04/22/mijn-vriendin-is-ook-een-hoofdstuk-in-de-app-a4115136</guid>
      <pubDate>Fri, 22 Apr 2022 06:33:01 +00:00</pubDate>
    </item>
    <item>
      <title><![CDATA[Anna Enquist: ‘Ze vinden het helemaal niet gek dat ik borduur’]]></title>
      <description><![CDATA[<p>‘Je kan niet alle uren vullen met piano studeren, patiënten ontvangen en boeken schrijven. Je wilt ook wel eens gewoon níks, en dat kan met borduren. Als je nergens zin in hebt is het heel bevredigend om te doen, het tellen en rekenen of het allemaal klopt. Je kan zitten, maar je doet toch wat. Na de borreltijd kan je toch niet meer piano studeren, en je wilt ook niet altijd boeken lezen, dus bijvoorbeeld als mijn man naar Brava zit te kijken, dan neem ik er een borduurwerkje bij. „Het is rustgevend. Je hoeft er niks van te leren of van op te steken. Als je een boek leest moet je nadenken, wat vind ik van de personages, wat vind ik van de plot. Maar hier hoef ik niks van te vinden, alleen een beetje opletten.  „Borduren deed ik als jong meisje al. Met een buurmeisje, we waren een jaar of acht, misschien negen, borduurde ik samen aan tafel. Met veel kleurtjes wol borduurden we een tafereel van dansende kinderen op jute. Dat was met een telpatroon, dus je moest wel steeds onthouden waar je was. Ik vond dat heel gezellig, we zaten er liedjes bij te zingen. Samen handwerken doe ik nog steeds wel eens in Zweden, met een vriendin. Een borduurtafeltje of kistje heb ik niet, ik stop de hele handel in een plastic zak met een potlood erbij om op het patroon door te strepen dat ik in het echt al geborduurd heb.  „Voor de kleinkinderen heb ik heel veel gemaakt. In Zweden zijn erg mooie kinderboeken, en daarvan zijn van Clara Wæver vijf borduurpakketten gemaakt, die heb ik alle vijf besteld, altijd via een firma in Kloetinge. Omdat mijn jongste kleinzoon heel gek is op kreeften heb ik voor hem een grote rode kreeft geborduurd met een fles witte wijn erbij, en daarop dan weer zijn naam. Ik heb voor mijn kleindochter een enorme loper geborduurd met vlinders, een dekentje voor haar vioolkistje. Over die vlinders heb ik drie kwart jaar gedaan, als het niet een jaar is. De kleinkinderen leven tijdens het werken aan bijvoorbeeld die loper echt mee, dat is heel gezellig. Ze hebben ook alle drie een kussen gekregen naar eigen ontwerp, geborduurd van de draden die ik over heb gehouden.  „Alles wat ik voor ze maakte hangt op hun slaapkamertjes en de kussens liggen op hun bedden, dus het speelt een rol in hun levens. En hoe ver je dan bent en wat daarna komt, dat houden ze allemaal bij. Ze vinden het helemaal niet gek dat ik borduur.  „Vooral mijn zoon was er als vierjarige  helemaal gek van. We waren een keer op Terschelling met vakantie, en  in het winkeltje daar zagen we toen een borduurpakket van de kaart van Terschelling. Dat móést ik kopen van hem, en later hing hij dan over mijn schouder om te kijken hoe ik eraan werkte. Ik heb voor de kinderen zoveel geborduurd, ook kleine dingen voor op hun jasjes. Mijn zoon heeft het zelf ook geleerd. Als kleuter heeft hij een vis voor mij geborduurd, en die heb ik nog. Hij zei nog: ‘net toen ik snapte hoe het moest, was het af’.  „Toen ik aan mijn oudste kleinzoon Bjorn vroeg wat ik nu eens zou maken, dacht hij meteen aan de ijsvogel. Hij wordt bijna tien, we zaten samen in de borduurboeken te kijken, ik heb een heel mooi boek van Mies Bloch, van vijftig jaar oud. Maar het pakket van de ijsvogel was niet meer leverbaar. Toen heb ik een patroon van een boom met vogels gevonden, en dat hebben die mensen in Kloetinge  voor mij samengesteld. Ze kwamen met mooie suggesties. Zo kwam ik ook weer op een ander ontwerp, van nog een boom met vogels. Dat is ook  een Clara Wæver-ontwerp. Dus ik heb net een mail naar Kloetinge gestuurd of ze dat voor mij willen bestellen uit Denemarken.  „Borduren gaat altijd met periodes. Eerst voor mijn kinderen, toen ze groot werden heel lang niets. En nu voor de kleinkinderen. De narigheid met  borduren is: wat je er ook mee maakt, het zijn eigenlijk altijd verschrikkelijke dingen. Een volwassen mens kun je geen plezier doen met een borduurwerk in een lijstje. Dus eigenlijk kun je het alleen met enig plezier doen als je kleine kinderen hebt want  die vinden het prachtig.  „De vogelboom voor mijn kleinzoon waar ik nu aan ga beginnen wordt daarom misschien het laatste. Het omzomen van het linnen, een kruis maken in het midden. Het invullen op de kaartjes van de kleuren en hun codes, daar heb ik nu alweer zin in.”</p>]]></description>
      <guid>https://nrc.nl/nieuws/2022/04/08/anna-enquist-ze-vinden-het-helemaal-niet-gek-dat-ik-borduur-a4108451</guid>
      <pubDate>Fri, 8 Apr 2022 06:33:01 +00:00</pubDate>
    </item>
    <item>
      <title><![CDATA[Irma Boom: ‘Door te vegen raakt mijn hoofd opgeruimd’]]></title>
      <description><![CDATA[<p>‘De hele, hele dag ben ik zittend aan het werken: boeken maken. Soms heb ik  geen inspiratie, zit ik in de knoop met dingen of moet ik gewoon even nadenken – en dan loop ik naar buiten, naar mijn tuin of naar de voorzijde van het huis, om daar te vegen. Ik heb een hele mooie, bijzondere bezem met takjes uit Zwitserland, en daarmee maak ik dan heel rustig alles netjes. Door het vegen raakt mijn hoofd opgeruimd. Dat is een hele fijne gewaarwording. „Het feit dat je even bij je bureau vandaan bent, dat je buiten bent en probeert dingen te ordenen. Ik heb twee bezems, één voor de voorzijde en één voor de achterzijde. Die van de achterzijde staat buiten bij de tuindeur,  die van de voorzijde staat bij de voordeur in de meterkast.  „Ik veeg de tuin en de straat en het trottoir achter het huis. Wij hebben een geveltuin en daar liggen vaak blikjes, sigarettenfilters en andere troep, iedere dag weer, ik ben steeds verbaasd dat het zo is en ik ruim het iedere keer gewoon weer op. Ik merk wel dat hoe schoner het is, hoe minder snel mensen iets neergooien, dus het is voor anderen goed, maar zeker ook voor mijzelf. Vanaf mijn voordeur is het trottoir 21 meter breed, maar ik veeg ook verder, bij de buren, ik denk een meter of veertig tot vijftig. Ik loop een beetje heen en weer, meestal alleen met een sjaal om, het is immers maar kort, een jas hoeft niet.  „Het geluid van de bezem op de tegels is erg mooi, ook omdat ik een nogal licht bezempje heb.  Ze slijten heel snel, die bezems, dus elk jaar in juli heb ik nieuwe nodig. Ik koop ze bij een handyman-zaak in Zwitserland, daar gaan wij elk jaar in de zomer naartoe. Ook al doe ik dit al tien jaar, ik weet niet of ze mij herkennen bij die Zwitserse bezemwinkel hoor, er is daar nauwelijks contact met het personeel. En elke zomer ligt dus zo’n elegante Zwitserse bezem bij ons in de auto als we terugrijden naar Nederland.  „Het is dus niet een heksenbezem met van die lange twijgen eraan maar een korte platte. Boven aan de rand zit een lichtmetalen constructie om die twijgjes van boven goed bij elkaar te houden. De twijgen zitten in een soort driehoek,  zodat hij onderaan ongeveer dertig centimeter breed is. De bezem is heel licht. De twijgen zijn heel stevig maar van welke boom ze nu precies zijn?  Als hij gaat afslijten, gaat hij lijken op een penseel, dan wordt hij steeds dunner en dunner.  „Ik doe dit elke dag, tenminste dat probeer ik. Een minuut of vijf à zes en dan is het gebeurd. Voor iemand die altijd binnen zit, is het ook goed, want je hebt meteen aanspraak. Het is heel sociaal, mensen vinden het heerlijk dat je dit voor ze doet. Dat je niet je eigen troep opruimt maar ook die van anderen, rommel  zelfs uit een fietsenrek plukt, oogst bewondering en dat is ook bevredigend. Iedereen is zo positief, dat geeft energie. „Het is iets waar ik gelukkig van word. Helend is het, voor mijn hoofd, voor mijn concentratie. Je maakt het buiten schoon en in je hoofd ook.  „Ik veroordeel vanwege die rommel niemand hoor, ik doe het echt voor mezelf. Het kost me  niks, nul, en voor mij is het een goed gevoel. Als ik dan terugga naar kantoor, dan weet ik dat het opgeruimd is voor de deur. Dat doet me goed.”</p>]]></description>
      <guid>https://nrc.nl/nieuws/2022/04/01/ik-heb-een-hele-mooie-bijzondere-bezem-a4105816</guid>
      <pubDate>Fri, 1 Apr 2022 06:33:02 +00:00</pubDate>
    </item>
    <item>
      <title><![CDATA[Pieter Geenen: ‘Ik vind het  leuk om tussen mensen te zitten lezen’]]></title>
      <description><![CDATA[<p>‘Buiten boeken lezen is mijn kick. Het moet lekker weer zijn, en als ik dan vrij ben van werk,  steek ik een dun boek in de binnenkant van mijn zomerjas – want daar zit een grote binnenzak in – en ga ik fietsen of wandelen.  „Ik vind het leuk om tussen mensen te zitten lezen: rolschaatsende mensen, mensen met honden, er loopt zoveel los in Amsterdam. Bij de Hortus Botanicus komen vaak jonge mensen in het gras liggen,  met drankjes en zo. Maar ik kijk ook graag naar hoentjes in het water, naar een hond die het water in springt, of naar  nieuwe blaadjes aan de bomen. Dat zijn allemaal leuke dingen, daarvan kan ik heel erg genieten. „Door de stad lopen is ook een hobby van me. Een willekeurige wijk in de Bijlmer, de Rivierenbuurt ken ik ook nog niet echt goed, er zijn zoveel plekken waar je verrast wordt. Tot vermaak van mijn vrouw – die vindt dat belachelijk – neem ik een kussentje mee. En een pet tegen de zon. Als ik een goede bank heb gevonden, dan leg ik daar dat kussentje op, tegen pijn aan de billen. „Ik fiets ook graag met een kampeerstoeltje rond op Vlieland. Als ik dan een leuk plekje tegenkom in de duinen of in het bos, dan ga ik daar een uurtje zitten. Daarna heb ik het  gezien en ga ik weer door. Zo verander ik steeds van uitzicht.  „De tijd gaat veel vlugger dan je denkt. Ik heb nooit een horloge bij me en ook geen telefoon. Dus ik vraag aan voorbijgangers hoe laat het is, meestal is het later dan ik zelf denk. Tegen half vijf wil ik dan ergens iets drinken, ik maak er een leuke, fijne en ontspannen dag van.  „Als ik mensen een boek zie lezen,  probeer ik altijd stiekem te kijken: wat lezen ze? En dat overkomt mijzelf  ook, dat ze vragen wat ík lees. Ik heb weleens een velletje papier om mijn boek gedaan om zoiets te voorkomen. Soms, als ik een boek gelezen heb en het omslag irriteert me,  verander ik dat omslag. Dan maak ik thuis een nieuwe cover door hem ergens mee te beplakken, ik maak er een schilderijtje omheen, of plak er een flinke sticker op. Kost niks en is leuk om te doen: boeken verbeteren. Dat vind ik dan zelf hè, dat de voorkant is opgeknapt. Soms plastificeer ik de verbeterde cover ook nog.  „Ik las een keer een boek van Edmund Husserl, een Duitse filosoof die erg taai is, en daar vond ik een tekening van Saul Steinberg precíes bij passen. Die tekening heb ik toen gekopieerd en over de cover geplakt, dat maakte het boek een stuk helderder voor mij. Ik ben ooit op de academie begonnen aan een opleiding illustratieve vormgeving –  en ik ben het altijd leuk blijven vinden om de kern van iets te vatten in een plaatje. Op een boek met anekdotes over taoïsme stonden bijvoorbeeld goudvissen. Daar heb ik een scène overheen geschilderd die ik geschikter vond: twee wandelende mannen waarbij bij één een tak uit zijn hoofd groeit. In dit geval deed ik eerst witte verf op de cover, als ondergrondje. Het moet wel snel hoor, binnen anderhalf uur moet het klaar zijn, het mag niet een heel karwei worden.  „De vaste uitrusting buiten is dus een pet, een boek, een kussentje en een  kort restje potlood, zodat ik commentaar kan geven in de kantlijn, om terug te praten tegen de auteur. Nooit bij fictie hoor, alleen bij non-fictie. ‘Mooi’, ‘onzin’, ‘dat zie je verkeerd’, dat soort aantekeningen maak ik.  „Dit is allemaal voor mezelf. Ik ga heus niet in discussie met Albert Einstein. Als ik naar buiten zou treden,  zou ik bescheiden op mijn tellen passen, maar als ik een boek lees, hou ik me niet in.  „Tegenwoordig probeer ik boeken samen te vatten, want het is heel irritant dat je na twee maanden vergeet waar een boek over ging. Alles wat je gelezen hebt: weg. Nu heb ik een leuke bibliotheek van eigen aantekeningen zodat je een boek uit je kast kunt pakken, je eigen samenvatting kunt lezen en tevreden vaststellen: ‘dat heb ik allemaal gelezen, dat weet ik allemaal’.”</p>]]></description>
      <guid>https://nrc.nl/nieuws/2022/03/25/pieter-geenen-ik-vind-het-leuk-om-tussen-mensen-te-zitten-lezen-a4104685</guid>
      <pubDate>Fri, 25 Mar 2022 06:33:02 +00:00</pubDate>
    </item>
    <item>
      <title><![CDATA[‘Hoe de  advertentie is opgesteld, zegt veel over wie  de overledene was’]]></title>
      <description><![CDATA[<p>‘Mijn kick is dat ik altijd kijk naar smaakvolle teksten in overlijdensadvertenties. Mensen worden in die advertenties vaak prachtig getypeerd. De -familie heeft dan echt moeite gedaan om een  mooie regel te maken, om  de overledene neer te zetten in een soort -mini-biografie.  „Hoe de  advertentie is opgesteld, zegt veel over wie  de overledene was. Soms staat er alleen een rijtje namen onder, maar soms staat er ook bij: ‘opa van…, -vader van…, man van…’ –   dan laat zo’n advertentie tederheid zien, hoe iemand een spin in het familieweb was.   „Laatst las ik: ‘Je bent zelf verantwoordelijk voor de zingeving van je leven’. Dat was een uitspraak van de overledene zelf. Een fraai citaat, je leert iets van iemand, postuum. „Wat ik ook zag: ‘Geluk was bij ons als we geen pech hadden’. Dat zijn mensen  bij wie het glas vaak halfvol was. Soms  kiezen mensen een pakkende regel van een schrijver.  Zoals deze: ‘Voorbij is wat was, wederom niets’, van Lucebert. ‘Het is even, tussen twee stilten, luid geweest’ van J.C. Bloem is ook een relativerende. Het ontroert  mij heel erg als mensen er iets gaafs boven zetten. Als gynaecoloog maak ik  veel emoties mee, mijn werk draait om geboorte, om leven en dood. Niets raakt een mens dieper. „Er zijn ook grappige teksten, bijvoorbeeld:  ‘Schat  ik weet niet wat jij doet, maar ik ben alvast naar boven.’ En: ‘Ze laat naast een man en haar zonen, ook zes organen na’. Dat vond ik ook een vermakelijke, de familie is blijkbaar trots op haar. Peter Lestrade, een internist uit mijn eigen ziekenhuis, liet in zijn annonce zetten: ‘Goede dokters kennen alle protocollen, slechte dokters voeren ze allemaal uit.’ Dat is de kern van het dokter zijn, een inspirerende wijsheid. „Er zijn ook een paar voorbeelden van minder is meer: ‘Klaar is Kees’ of ‘Dood, niets meer aan doen’. Of: ‘God is groot,  maar ze moeten Jan ook niet uitvlakken’,  erg geestig. In de geneeskunde gaat regelmatig iets mis, want moeder natuur flikt ons van alles. Humor houdt ons dan op de been. Ik las ook een keer: ‘Eindelijk weer ondergronds’, dat had een mijn-ingenieur eronder laten zetten. En: ‘Kees closed’. „Als je  op zo’n manier die advertenties leest, met name  op zaterdag als er een heleboel in staan, dan kan je je echt amuseren.  „Laatst zag ik: ‘Piet is maandag teruggegeven aan de natuur’, dat vind ik mooi gezegd. Of: ‘Er is geen gelegenheid tot condoleren; moeder vond dat u al tijdens haar leven langs had kunnen komen’, en dat is zo waar. Want waarom gaan mensen niet af en toe bij elkaar op bezoek, het is te laat als je dood bent. „Ook heb ik gezien: ‘Jet houdt van bloemen.’ Jet was de weduwe van de overledene. Meestal staat eronder welke bloemen de overledene prefereert, maar hier staat dus wat de achterblijver mooi vindt. Dan concludeer ik uit die advertentie: ‘Let op Jet.’ Ik vind het erg attent dat iemand de aandacht vestigt op het verdriet van de weduwe.   „Op zaterdag besteed ik hier wel een kwartier tot twintig minuten aan. En ik krijg uiteraard te horen dat die hobby bij mijn naam past. „Naarmate de jaren vorderen,  heb ik vaker met de grillen van Moeder Natuur te maken gehad: je wordt er nederig van. Tegelijkertijd zorgt veel ervaring ervoor dat je sommige grillen kunt bestrijden.  Mijn beroep strekt zich uit van de wieg tot het graf, mijn aandachtsgebieden zijn verloskunde en benigne gynaecologie: menstruatiestoornissen, overgangsklachten, kindergynaecologie et cetera. „Ik krijg vanwege mijn werk ontzettend veel geboortekaartjes, honderden in al die jaren. En daar kan ik ook veel mee. Er zitten hele ontroerende bij, maar ook hele smakeloze. Die bestudeer ik ook en daar schrijf ik dan weer columns over voor het Nederlands Tijdschrift voor Obstetrie en Gynaecologie. ‘Je kunt al iets, je kunt al te mooi voor woorden zijn’, een dichtregel van Monique en Hans Hagen. Goed geselecteerd door die ouders. -Geboorte en dood, het is er altijd, dus ik zal me niet snel vervelen.”</p>]]></description>
      <guid>https://nrc.nl/nieuws/2022/03/09/schat-ik-ben-alvast-naar-boven-a4099616</guid>
      <pubDate>Wed, 9 Mar 2022 06:33:02 +00:00</pubDate>
    </item>
  </channel>
</rss>
