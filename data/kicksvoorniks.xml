<?xml version="1.0" encoding="utf-16"?>
<rss version="2.0">
  <channel>
    <title><![CDATA[Kicks voor niks]]></title>
    <link>https://www.nrc.nl/rubriek/kicks-voor-niks/</link>
    <description><![CDATA[Kicks voor niks]]></description>
    <item>
      <title><![CDATA[Iwan Brave: ‘In het regenwoud kom ik tot mezelf’]]></title>
      <description><![CDATA[<p>‘Het is nu regentijd hier, dan is het extra vochtig en zie je langs de paden in het regenwoud hoe het allemaal naar beneden sijpelt. Je bevindt je letterlijk in een kruidendamp. Je ruikt weldadige, kalmerende geuren van  gevallen bladeren en grassen. Ik kan me voorstellen dat het een geneeskrachtige werking heeft en de mensen  gezond houdt. Het is één grote kuur van schone lucht en kruidendamp. „Mijn vrouw en haar twee voordochters uit een vorige relatie komen uit het binnenland. Zij zijn marrons; nazaten van naar het bos gevluchte slaven. Wij hebben een dochter van acht, die als kleuter opgroeide in het binnenland. Dus we hadden een latrelatie. Sinds drie jaar wonen we onder één dak in Paramaribo, vanwege de school van de kinderen. Maar mijn vrouw heeft haar huis in het binnenland behouden. Zij gaat regelmatig terug voor haar kostgrondje, waar ze rijst en groenten verbouwt, dan ben ik enkele weken alleen met de kinderen. Nu was het vakantie en bracht ik de kinderen naar haar en bleef zelf ook vier dagen.  „Elke keer als ik die tocht over de rivier maak door het regenwoud, besef ik dat het om een gewilde ecotoeristische bestemming gaat. En zoiets ligt dan in mijn achtertuin, twee  uur over land en twee  uur over water, dat is echt een kick voor niks. Hoewel door de geldontwaarding en de financiële crises hier  dit normale familiebezoek nu ook voor mij kostbaar is. „Dit keer was  mijn vrouw daar naartoe gereisd vanwege een sterfgeval. Dat is voor marrons geen familie- maar een dorpsaangelegenheid. Vanwege hun traditionele geloof en rituelen duurt het twee weken of zelfs langer voordat iemand begraven wordt. Het lichaam wordt goed met kleden in de kist ingepakt, maar de lijkgeur piept er soms toch een beetje uit. Na de begrafenis is het  brokodei ,  een feest waarbij je de hele nacht doorhaalt. „Ik ervaar het als een rijkdom dat je even vier dagen op en neer naar het regenwoud kan gaan. Ik kom tot mezelf daar, ik ga erheen voor mijn rust. Er is geen verkeer, en beperkt elektriciteit – al die dorpen zijn geïsoleerde gemeenschappen die aan de rivier leven. Je kan ze per korjaal bereiken, of je maakt een  boswandeling naar het volgende dorp.  Er is een andere dynamiek. Je denkt niet: wat ga ik de komende uren doen? Je leeft met de mensen, praat met ze.  „De meeste huizen hebben geen toilet, ook dat van mijn vrouw niet, dus is het poepen in het bos. Baden  doe ik  altijd in de kreek waar de vrouwen hun afwas en de was doen. Pas tegen elven, als de zon lekker hoog staat. Het water is helder en verkwikkend koel. Het is een soort  natuurbadkamer; ik scheer me daar en  neem zelfs een rugborstel mee.  „En dan is er de rivier. Bij laagwater kun je naar het midden lopen en tussen de rotsen zitten, als in een soort woeste jacuzzi. Je moet je wel  goed schrap zetten, anders word je meegesleurd.  „Ik ben gepromoveerd tot  pikin fu gron:  kind van de grond. De marrons kennen geen grondeigendom, er wordt je een stuk grond toegewezen door de dorpsbestuurders en daarop mag  je je huis bouwen. Het is mijn droom om daar mijn oude dag te slijten. Maar de realiteit is dat ik vanwege de school van de kinderen in de stad zal moeten blijven wonen. Toch koester ik die droom. „Je komt trouwens  nooit met lege handen terug uit het binnenland. Dit keer moest ik voor de broer van mijn vrouw  grote bananen meenemen. En mijn vrouw was olie aan het maken van maripa, een palmvrucht. Dat is een intensief proces, de pitten in het bos zoeken en dan handmatig persen. Voorheen was het kostgrondje  bedoeld om in haar eigen onderhoud te voorzien, maar nu we samen zijn is het meer cultuurbehoud. Het is toch heel bijzonder dat we soms maanden  eten van haar zelfverbouwde rijst. „Als ze haar kostgrondje bezoekt, ziet ze haar moeder en de  tantes, zussen en nichten met wie ze opgroeide. Ze zal die grond nooit wegdoen. De marrons kennen een matriarchaal systeem; de kinderen krijgen de achternaam van de moeder. Als een kind overlijdt, beslist de oudste broer van de vrouw wat er gaat gebeuren. Dus niet de vader van het  kind. De moederlijke familie is  leading , ook  in andere familiekwesties.  „Toen ik als kleuter emigreerde  naar Nederland dacht ik dat we naar een soort hemel gingen omdat je er met het vliegtuig heen moest. Inmiddels woon ik alweer ruim 25 jaar in mijn geboorteland. Sindsdien  heb ik geen behoefte  elders op vakantie te gaan. Als ik vakantie wil, ga ik naar het binnenland en kom ik met een tevreden gevoel terug in Paramaribo. Het is toch ongelofelijk chic dat ik onze kinderen voor familiebezoek  naar de boezem van het binnenland breng, het Amazone regenwoud.”</p>]]></description>
      <guid>https://www.nrc.nl/nieuws/2022/05/21/een-grote-kuur-van-schone-lucht-a4124831</guid>
      <pubDate>Sat, 21 May 2022 00:00:00 +00:00</pubDate>
    </item>
    <item>
      <title><![CDATA[Nadia de Vries: ‘Ik probeer mezelf uit te dagen een praatje te maken’]]></title>
      <description><![CDATA[<p>‘Ik woon alleen en ik werk thuis. Fulltime schrijver zijn is af en toe best isolerend. Er kunnen zo vier dagen voorbijgaan zonder een spontaan gesprek. Ik spreek dagelijks vrienden op WhatsApp, maar dat is toch anders dan wanneer je mensen op straat spreekt. „Wat dat betreft zijn mijn boodschappenwandelingen een goede uitkomst. Als ik weet dat ik een deadline heb, dan ga ik buiten de deur koffie halen en  mijn boodschappen doen bij zoveel mogelijk winkels, voor die kleine gesprekken met mensen die net als ik in de rij staan. Ik vind het heel belangrijk dat ik niet continu in mijn eigen hoofd zit. Wat ik dus graag doe is op ontdekkingstocht gaan,  steeds in een andere buurt mijn boodschappen doen.  Elke Albert Heijn is  anders ingericht, voor toeristen,  voor oude mensen of juist voor hipsters.  „Als ik naar een andere buurt ga moet ik ook vanaf huis extra ver lopen en teruglopen met de zware boodschappen aan de arm. Een echte work-out doe ik in de sportschool, maar dit is wel een mooie aanvulling erop, haha. „Als er een deadline is voor een grote tekst, dan kan ik me helemaal in die tekst verliezen en ga ik niet naar buiten. Ik werk en werk – en voor je het weet is het half acht in de avond en als ik dan naar buiten wil, is de dag eigenlijk al voorbij. En ja, de volgende dag kan dat wéér gebeuren. Als ik niet oplet begeef ik me dan te lang buiten de mensenwereld.  „Ik dwing mezelf naar buiten te gaan door  voor niet meer dan drie dagen boodschappen in huis te halen. Zo weet ik zeker dat ik op tijd mijn hol weer verlaat.  „Ik ga helemaal op in mijn werk, en als ik er echt helemaal in zit, werk ik ook de nachten door. Soms is dat riskant, want als ik ’s avonds inspiratie heb werk ik makkelijk tot vijf uur door en ga ik om half zes pas slapen. Het wordt dan nog moeilijker om uit de schrijfbubbel te komen: je begint steeds verder van het leefritme van andere mensen af te wijken. „Voor de dagen dat ik inderdaad te laat besef dat ik naar buiten moet, heb ik  een hometrainer in huis gehaald.   Ik kan dan  in de avond in elk geval een uur flink fietsen, zodat ik beweging krijg en   toch weer even in mijn lichaam kom.  „Soms ga ik een boek lezen op de hometrainer of iemand bellen om te zorgen dat ik er lang genoeg op blijf zitten. Door afleiding kan ik mezelf door vermoeidheid of door ongemak heen duwen. Zo kan ik ervoor zorgen dat ik een beetje fit blijf.  „In mijn jeugd ben ik ernstig ziek geweest en toen heb ik goed geleerd alleen te zijn. Doordat ik veel thuis zat en steeds een kort lijntje had met het ziekenhuis, kon ik ook niet uren spelen met andere kinderen of op vakantie gaan met leeftijdgenootjes. Ik heb dus jong geleerd mezelf te vermaken en daardoor kan ik veel voldoening halen uit  in mijn eentje muziek luisteren of lezen. Maar dat kan dus wel een risico zijn, wat sociaal contact betreft. Want als schrijver moet je nu eenmaal redelijk wat stukken schrijven om rond te kunnen komen. En schrijven vergt altijd een mate van isolatie.  „Wanneer ik met een groot project bezig bent, zoals twee jaar geleden mijn proefschrift en nu mijn roman, zijn uitstapjes naar de supermarkt dus een uitkomst om zonder formele afspraak toch onder de mensen te zijn. Ik probeer mezelf elke keer uit te dagen een praatje te maken. Je leert mensen te spotten die ook van aanspraak houden of extravert zijn en zich makkelijk openstellen. Soms zie je ook bijzondere mensen die contact zoeken en daar ga ik dan uit nieuwsgierigheid in mee. Sommige mensen nemen een hond om een praatje te maken met andere mensen. Nou, ik doe dat dus ook, maar dan zonder hond.”</p>]]></description>
      <guid>https://www.nrc.nl/nieuws/2022/05/11/een-praatje-in-de-supermarkt-tegen-het-isolement-a4124056</guid>
      <pubDate>Wed, 11 May 2022 00:00:00 +00:00</pubDate>
    </item>
    <item>
      <title><![CDATA[Dirk de Bruijn: ‘Mijn hele dagelijkse routine hou ik bij in een notitie-app’ ]]></title>
      <description><![CDATA[<p>‘Een quote die mij inspireert is:  your mind is for having ideas, not for holding them,  van David Allen. Om daarnaar te leven gebruik ik een notitie-app,  Notion. Mijn hele dagelijkse routine zit erin. Die app is zo gemaakt dat ik hem ook open kan stellen voor anderen, die geef je daarmee toegang tot je notities en gedachtes over een onderwerp. „Als je wat ik  noteer zou opdelen in hoofdstukken, heb ik denk ik een stuk of twintig hoofdstukken. In het hoofdstuk  destiny  staan lijstjes met persoonlijke doelen. Daarnaast heb ik een lijstje met welke boeken ik op dit moment lees, met  aantekeningen die ik over die boeken maak. Daar plaats ik stukken tekst bij,  zodat ik later meteen kan zien wat  me zo aansprak. „Ik  verzamel ook losse dingen die me te binnen schieten. Als ik bij iemand langs ben geweest die me inspireert, komt dat erin. En ik hou elke dag bij of ik mijn work-out heb gedaan of niet. Stel,  ik heb in een week maar vijf van de zeven work-outs gedaan, dan reflecteer ik daar aan het einde van die week over. Alles wat ik belangrijk vind krijgt een plek in de app. Ik heb daardoor altijd alles bij de hand. „Mijn werk is ook een hoofdstuk. Mijn team is een hoofdstuk, de boot is er een, scratchbooks voor  random notes  is er een, mijn investeringen. Mijn vriendin is ook een hoofdstuk: dit zijn leuke dingen om samen met haar te doen, dat is lief om aan haar te geven, dat vond ze belangrijk. Dan zet ik dat erbij, want dat wil ik onthouden. Ze heeft geen toegang tot haar pagina ha ha, maar we hebben wel  files  samen, bijvoorbeeld paklijsten voor onze trips, projecten zoals de badkamerverbouwing, onze boodschappen voor de supermarkt. „Uiteindelijk gaat dit over twee dingen. Onthouden is stressvol, bovendien is het niet meer dan een hulpmiddel. En er is zó veel te leren, als je dat niet goed verzamelt raak je de dingen weer kwijt – en dat vind ik zonde. „Zo bouw ik ook door aan mijn leiderschapsstijl, dingen waarin ik  geloof, dingen die ik verkeerd heb gedaan, mensen die ik inspirerend vind: al die zaken zijn van belang. Ik raak ze niet kwijt omdat ik ze opschrijf. En zo kom je steeds verder, in plaats van dat je steeds weer met een leeg papier begint. „Ik ben nu in Turkije. We hebben hier met vrienden een zeilboot. In het hoofdstuk zeilboot staan de  files  voor onderhoud aan de boot, welke onderdelen we nog nodig hebben, de jaarplanning van de tochten. We maken in die app met z’n allen een zeilplanning. „Ik maak ook notities tijdens gesprekken. Bijvoorbeeld die  keer dat ik aan tafel zat  met de ceo van McDonald’s Nederland. Swapfiets lijkt in zekere zin een  beetje op McDonald’s, wij beschrijven ons businessmodel weleens als een interne franchise. De ceo gaf mij een  leuk inzicht dat ik wilde bewaren. Drie jaar later praatte ik met een medewerker van ons die me vroeg: ‘Maar hoe doen ze dat  bij McDonald’s?’ Dat heb ik dan  zo bij de hand. „Een ander voorbeeld. Van mijn wijnweekenden met vrienden hou ik van alle jaren bij welke wijnhuizen ik leuk vond en welke ik nog wil bezoeken. Zo ook leuke restaurants natuurlijk, dat gaat allemaal onder  ‘restaurants’. En ik heb  ‘recepten’, want ik weet nooit hoe lang een ei moet koken, dus dat staat er ook in, drie minuten in kokend water, dat is mijn ei. „Ik schrijf eigenlijk altijd, ook tijdens meetings. En ik schrijf altijd met de hand, ook op mijn tablet, je onthoudt dan beter. Ik lees én werk in het Engels. In het Engels herkent de tablet handgeschreven teksten automatisch, in het Nederlands niet. En elke keer als ik iets opschrijf voelt het als een verrijking: dat het een plek heeft gekregen. Zo creëer je een basis die steeds groter wordt en waarop je altijd kunt blijven bouwen.”</p>]]></description>
      <guid>https://www.nrc.nl/nieuws/2022/04/22/mijn-vriendin-is-ook-een-hoofdstuk-in-de-app-a4115136</guid>
      <pubDate>Fri, 22 Apr 2022 00:00:00 +00:00</pubDate>
    </item>
    <item>
      <title><![CDATA[Anna Enquist: ‘Ze vinden het helemaal niet gek dat ik borduur’]]></title>
      <description><![CDATA[<p>‘Je kan niet alle uren vullen met piano studeren, patiënten ontvangen en boeken schrijven. Je wilt ook wel eens gewoon níks, en dat kan met borduren. Als je nergens zin in hebt is het heel bevredigend om te doen, het tellen en rekenen of het allemaal klopt. Je kan zitten, maar je doet toch wat. Na de borreltijd kan je toch niet meer piano studeren, en je wilt ook niet altijd boeken lezen, dus bijvoorbeeld als mijn man naar Brava zit te kijken, dan neem ik er een borduurwerkje bij. „Het is rustgevend. Je hoeft er niks van te leren of van op te steken. Als je een boek leest moet je nadenken, wat vind ik van de personages, wat vind ik van de plot. Maar hier hoef ik niks van te vinden, alleen een beetje opletten.  „Borduren deed ik als jong meisje al. Met een buurmeisje, we waren een jaar of acht, misschien negen, borduurde ik samen aan tafel. Met veel kleurtjes wol borduurden we een tafereel van dansende kinderen op jute. Dat was met een telpatroon, dus je moest wel steeds onthouden waar je was. Ik vond dat heel gezellig, we zaten er liedjes bij te zingen. Samen handwerken doe ik nog steeds wel eens in Zweden, met een vriendin. Een borduurtafeltje of kistje heb ik niet, ik stop de hele handel in een plastic zak met een potlood erbij om op het patroon door te strepen dat ik in het echt al geborduurd heb.  „Voor de kleinkinderen heb ik heel veel gemaakt. In Zweden zijn erg mooie kinderboeken, en daarvan zijn van Clara Wæver vijf borduurpakketten gemaakt, die heb ik alle vijf besteld, altijd via een firma in Kloetinge. Omdat mijn jongste kleinzoon heel gek is op kreeften heb ik voor hem een grote rode kreeft geborduurd met een fles witte wijn erbij, en daarop dan weer zijn naam. Ik heb voor mijn kleindochter een enorme loper geborduurd met vlinders, een dekentje voor haar vioolkistje. Over die vlinders heb ik drie kwart jaar gedaan, als het niet een jaar is. De kleinkinderen leven tijdens het werken aan bijvoorbeeld die loper echt mee, dat is heel gezellig. Ze hebben ook alle drie een kussen gekregen naar eigen ontwerp, geborduurd van de draden die ik over heb gehouden.  „Alles wat ik voor ze maakte hangt op hun slaapkamertjes en de kussens liggen op hun bedden, dus het speelt een rol in hun levens. En hoe ver je dan bent en wat daarna komt, dat houden ze allemaal bij. Ze vinden het helemaal niet gek dat ik borduur.  „Vooral mijn zoon was er als vierjarige  helemaal gek van. We waren een keer op Terschelling met vakantie, en  in het winkeltje daar zagen we toen een borduurpakket van de kaart van Terschelling. Dat móést ik kopen van hem, en later hing hij dan over mijn schouder om te kijken hoe ik eraan werkte. Ik heb voor de kinderen zoveel geborduurd, ook kleine dingen voor op hun jasjes. Mijn zoon heeft het zelf ook geleerd. Als kleuter heeft hij een vis voor mij geborduurd, en die heb ik nog. Hij zei nog: ‘net toen ik snapte hoe het moest, was het af’.  „Toen ik aan mijn oudste kleinzoon Bjorn vroeg wat ik nu eens zou maken, dacht hij meteen aan de ijsvogel. Hij wordt bijna tien, we zaten samen in de borduurboeken te kijken, ik heb een heel mooi boek van Mies Bloch, van vijftig jaar oud. Maar het pakket van de ijsvogel was niet meer leverbaar. Toen heb ik een patroon van een boom met vogels gevonden, en dat hebben die mensen in Kloetinge  voor mij samengesteld. Ze kwamen met mooie suggesties. Zo kwam ik ook weer op een ander ontwerp, van nog een boom met vogels. Dat is ook  een Clara Wæver-ontwerp. Dus ik heb net een mail naar Kloetinge gestuurd of ze dat voor mij willen bestellen uit Denemarken.  „Borduren gaat altijd met periodes. Eerst voor mijn kinderen, toen ze groot werden heel lang niets. En nu voor de kleinkinderen. De narigheid met  borduren is: wat je er ook mee maakt, het zijn eigenlijk altijd verschrikkelijke dingen. Een volwassen mens kun je geen plezier doen met een borduurwerk in een lijstje. Dus eigenlijk kun je het alleen met enig plezier doen als je kleine kinderen hebt want  die vinden het prachtig.  „De vogelboom voor mijn kleinzoon waar ik nu aan ga beginnen wordt daarom misschien het laatste. Het omzomen van het linnen, een kruis maken in het midden. Het invullen op de kaartjes van de kleuren en hun codes, daar heb ik nu alweer zin in.”</p>]]></description>
      <guid>https://www.nrc.nl/nieuws/2022/04/08/anna-enquist-ze-vinden-het-helemaal-niet-gek-dat-ik-borduur-a4108451</guid>
      <pubDate>Fri, 8 Apr 2022 00:00:00 +00:00</pubDate>
    </item>
    <item>
      <title><![CDATA[Irma Boom: ‘Door te vegen raakt mijn hoofd opgeruimd’]]></title>
      <description><![CDATA[<p>‘De hele, hele dag ben ik zittend aan het werken: boeken maken. Soms heb ik  geen inspiratie, zit ik in de knoop met dingen of moet ik gewoon even nadenken – en dan loop ik naar buiten, naar mijn tuin of naar de voorzijde van het huis, om daar te vegen. Ik heb een hele mooie, bijzondere bezem met takjes uit Zwitserland, en daarmee maak ik dan heel rustig alles netjes. Door het vegen raakt mijn hoofd opgeruimd. Dat is een hele fijne gewaarwording. „Het feit dat je even bij je bureau vandaan bent, dat je buiten bent en probeert dingen te ordenen. Ik heb twee bezems, één voor de voorzijde en één voor de achterzijde. Die van de achterzijde staat buiten bij de tuindeur,  die van de voorzijde staat bij de voordeur in de meterkast.  „Ik veeg de tuin en de straat en het trottoir achter het huis. Wij hebben een geveltuin en daar liggen vaak blikjes, sigarettenfilters en andere troep, iedere dag weer, ik ben steeds verbaasd dat het zo is en ik ruim het iedere keer gewoon weer op. Ik merk wel dat hoe schoner het is, hoe minder snel mensen iets neergooien, dus het is voor anderen goed, maar zeker ook voor mijzelf. Vanaf mijn voordeur is het trottoir 21 meter breed, maar ik veeg ook verder, bij de buren, ik denk een meter of veertig tot vijftig. Ik loop een beetje heen en weer, meestal alleen met een sjaal om, het is immers maar kort, een jas hoeft niet.  „Het geluid van de bezem op de tegels is erg mooi, ook omdat ik een nogal licht bezempje heb.  Ze slijten heel snel, die bezems, dus elk jaar in juli heb ik nieuwe nodig. Ik koop ze bij een handyman-zaak in Zwitserland, daar gaan wij elk jaar in de zomer naartoe. Ook al doe ik dit al tien jaar, ik weet niet of ze mij herkennen bij die Zwitserse bezemwinkel hoor, er is daar nauwelijks contact met het personeel. En elke zomer ligt dus zo’n elegante Zwitserse bezem bij ons in de auto als we terugrijden naar Nederland.  „Het is dus niet een heksenbezem met van die lange twijgen eraan maar een korte platte. Boven aan de rand zit een lichtmetalen constructie om die twijgjes van boven goed bij elkaar te houden. De twijgen zitten in een soort driehoek,  zodat hij onderaan ongeveer dertig centimeter breed is. De bezem is heel licht. De twijgen zijn heel stevig maar van welke boom ze nu precies zijn?  Als hij gaat afslijten, gaat hij lijken op een penseel, dan wordt hij steeds dunner en dunner.  „Ik doe dit elke dag, tenminste dat probeer ik. Een minuut of vijf à zes en dan is het gebeurd. Voor iemand die altijd binnen zit, is het ook goed, want je hebt meteen aanspraak. Het is heel sociaal, mensen vinden het heerlijk dat je dit voor ze doet. Dat je niet je eigen troep opruimt maar ook die van anderen, rommel  zelfs uit een fietsenrek plukt, oogst bewondering en dat is ook bevredigend. Iedereen is zo positief, dat geeft energie. „Het is iets waar ik gelukkig van word. Helend is het, voor mijn hoofd, voor mijn concentratie. Je maakt het buiten schoon en in je hoofd ook.  „Ik veroordeel vanwege die rommel niemand hoor, ik doe het echt voor mezelf. Het kost me  niks, nul, en voor mij is het een goed gevoel. Als ik dan terugga naar kantoor, dan weet ik dat het opgeruimd is voor de deur. Dat doet me goed.”</p>]]></description>
      <guid>https://www.nrc.nl/nieuws/2022/04/01/ik-heb-een-hele-mooie-bijzondere-bezem-a4105816</guid>
      <pubDate>Fri, 1 Apr 2022 00:00:00 +00:00</pubDate>
    </item>
    <item>
      <title><![CDATA[Pieter Geenen: ‘Ik vind het  leuk om tussen mensen te zitten lezen’]]></title>
      <description><![CDATA[<p>‘Buiten boeken lezen is mijn kick. Het moet lekker weer zijn, en als ik dan vrij ben van werk,  steek ik een dun boek in de binnenkant van mijn zomerjas – want daar zit een grote binnenzak in – en ga ik fietsen of wandelen.  „Ik vind het leuk om tussen mensen te zitten lezen: rolschaatsende mensen, mensen met honden, er loopt zoveel los in Amsterdam. Bij de Hortus Botanicus komen vaak jonge mensen in het gras liggen,  met drankjes en zo. Maar ik kijk ook graag naar hoentjes in het water, naar een hond die het water in springt, of naar  nieuwe blaadjes aan de bomen. Dat zijn allemaal leuke dingen, daarvan kan ik heel erg genieten. „Door de stad lopen is ook een hobby van me. Een willekeurige wijk in de Bijlmer, de Rivierenbuurt ken ik ook nog niet echt goed, er zijn zoveel plekken waar je verrast wordt. Tot vermaak van mijn vrouw – die vindt dat belachelijk – neem ik een kussentje mee. En een pet tegen de zon. Als ik een goede bank heb gevonden, dan leg ik daar dat kussentje op, tegen pijn aan de billen. „Ik fiets ook graag met een kampeerstoeltje rond op Vlieland. Als ik dan een leuk plekje tegenkom in de duinen of in het bos, dan ga ik daar een uurtje zitten. Daarna heb ik het  gezien en ga ik weer door. Zo verander ik steeds van uitzicht.  „De tijd gaat veel vlugger dan je denkt. Ik heb nooit een horloge bij me en ook geen telefoon. Dus ik vraag aan voorbijgangers hoe laat het is, meestal is het later dan ik zelf denk. Tegen half vijf wil ik dan ergens iets drinken, ik maak er een leuke, fijne en ontspannen dag van.  „Als ik mensen een boek zie lezen,  probeer ik altijd stiekem te kijken: wat lezen ze? En dat overkomt mijzelf  ook, dat ze vragen wat ík lees. Ik heb weleens een velletje papier om mijn boek gedaan om zoiets te voorkomen. Soms, als ik een boek gelezen heb en het omslag irriteert me,  verander ik dat omslag. Dan maak ik thuis een nieuwe cover door hem ergens mee te beplakken, ik maak er een schilderijtje omheen, of plak er een flinke sticker op. Kost niks en is leuk om te doen: boeken verbeteren. Dat vind ik dan zelf hè, dat de voorkant is opgeknapt. Soms plastificeer ik de verbeterde cover ook nog.  „Ik las een keer een boek van Edmund Husserl, een Duitse filosoof die erg taai is, en daar vond ik een tekening van Saul Steinberg precíes bij passen. Die tekening heb ik toen gekopieerd en over de cover geplakt, dat maakte het boek een stuk helderder voor mij. Ik ben ooit op de academie begonnen aan een opleiding illustratieve vormgeving –  en ik ben het altijd leuk blijven vinden om de kern van iets te vatten in een plaatje. Op een boek met anekdotes over taoïsme stonden bijvoorbeeld goudvissen. Daar heb ik een scène overheen geschilderd die ik geschikter vond: twee wandelende mannen waarbij bij één een tak uit zijn hoofd groeit. In dit geval deed ik eerst witte verf op de cover, als ondergrondje. Het moet wel snel hoor, binnen anderhalf uur moet het klaar zijn, het mag niet een heel karwei worden.  „De vaste uitrusting buiten is dus een pet, een boek, een kussentje en een  kort restje potlood, zodat ik commentaar kan geven in de kantlijn, om terug te praten tegen de auteur. Nooit bij fictie hoor, alleen bij non-fictie. ‘Mooi’, ‘onzin’, ‘dat zie je verkeerd’, dat soort aantekeningen maak ik.  „Dit is allemaal voor mezelf. Ik ga heus niet in discussie met Albert Einstein. Als ik naar buiten zou treden,  zou ik bescheiden op mijn tellen passen, maar als ik een boek lees, hou ik me niet in.  „Tegenwoordig probeer ik boeken samen te vatten, want het is heel irritant dat je na twee maanden vergeet waar een boek over ging. Alles wat je gelezen hebt: weg. Nu heb ik een leuke bibliotheek van eigen aantekeningen zodat je een boek uit je kast kunt pakken, je eigen samenvatting kunt lezen en tevreden vaststellen: ‘dat heb ik allemaal gelezen, dat weet ik allemaal’.”</p>]]></description>
      <guid>https://www.nrc.nl/nieuws/2022/03/25/pieter-geenen-ik-vind-het-leuk-om-tussen-mensen-te-zitten-lezen-a4104685</guid>
      <pubDate>Fri, 25 Mar 2022 00:00:00 +00:00</pubDate>
    </item>
    <item>
      <title><![CDATA[‘Hoe de  advertentie is opgesteld, zegt veel over wie  de overledene was’]]></title>
      <description><![CDATA[<p>‘Mijn kick is dat ik altijd kijk naar smaakvolle teksten in overlijdensadvertenties. Mensen worden in die advertenties vaak prachtig getypeerd. De -familie heeft dan echt moeite gedaan om een  mooie regel te maken, om  de overledene neer te zetten in een soort -mini-biografie.  „Hoe de  advertentie is opgesteld, zegt veel over wie  de overledene was. Soms staat er alleen een rijtje namen onder, maar soms staat er ook bij: ‘opa van…, -vader van…, man van…’ –   dan laat zo’n advertentie tederheid zien, hoe iemand een spin in het familieweb was.   „Laatst las ik: ‘Je bent zelf verantwoordelijk voor de zingeving van je leven’. Dat was een uitspraak van de overledene zelf. Een fraai citaat, je leert iets van iemand, postuum. „Wat ik ook zag: ‘Geluk was bij ons als we geen pech hadden’. Dat zijn mensen  bij wie het glas vaak halfvol was. Soms  kiezen mensen een pakkende regel van een schrijver.  Zoals deze: ‘Voorbij is wat was, wederom niets’, van Lucebert. ‘Het is even, tussen twee stilten, luid geweest’ van J.C. Bloem is ook een relativerende. Het ontroert  mij heel erg als mensen er iets gaafs boven zetten. Als gynaecoloog maak ik  veel emoties mee, mijn werk draait om geboorte, om leven en dood. Niets raakt een mens dieper. „Er zijn ook grappige teksten, bijvoorbeeld:  ‘Schat  ik weet niet wat jij doet, maar ik ben alvast naar boven.’ En: ‘Ze laat naast een man en haar zonen, ook zes organen na’. Dat vond ik ook een vermakelijke, de familie is blijkbaar trots op haar. Peter Lestrade, een internist uit mijn eigen ziekenhuis, liet in zijn annonce zetten: ‘Goede dokters kennen alle protocollen, slechte dokters voeren ze allemaal uit.’ Dat is de kern van het dokter zijn, een inspirerende wijsheid. „Er zijn ook een paar voorbeelden van minder is meer: ‘Klaar is Kees’ of ‘Dood, niets meer aan doen’. Of: ‘God is groot,  maar ze moeten Jan ook niet uitvlakken’,  erg geestig. In de geneeskunde gaat regelmatig iets mis, want moeder natuur flikt ons van alles. Humor houdt ons dan op de been. Ik las ook een keer: ‘Eindelijk weer ondergronds’, dat had een mijn-ingenieur eronder laten zetten. En: ‘Kees closed’. „Als je  op zo’n manier die advertenties leest, met name  op zaterdag als er een heleboel in staan, dan kan je je echt amuseren.  „Laatst zag ik: ‘Piet is maandag teruggegeven aan de natuur’, dat vind ik mooi gezegd. Of: ‘Er is geen gelegenheid tot condoleren; moeder vond dat u al tijdens haar leven langs had kunnen komen’, en dat is zo waar. Want waarom gaan mensen niet af en toe bij elkaar op bezoek, het is te laat als je dood bent. „Ook heb ik gezien: ‘Jet houdt van bloemen.’ Jet was de weduwe van de overledene. Meestal staat eronder welke bloemen de overledene prefereert, maar hier staat dus wat de achterblijver mooi vindt. Dan concludeer ik uit die advertentie: ‘Let op Jet.’ Ik vind het erg attent dat iemand de aandacht vestigt op het verdriet van de weduwe.   „Op zaterdag besteed ik hier wel een kwartier tot twintig minuten aan. En ik krijg uiteraard te horen dat die hobby bij mijn naam past. „Naarmate de jaren vorderen,  heb ik vaker met de grillen van Moeder Natuur te maken gehad: je wordt er nederig van. Tegelijkertijd zorgt veel ervaring ervoor dat je sommige grillen kunt bestrijden.  Mijn beroep strekt zich uit van de wieg tot het graf, mijn aandachtsgebieden zijn verloskunde en benigne gynaecologie: menstruatiestoornissen, overgangsklachten, kindergynaecologie et cetera. „Ik krijg vanwege mijn werk ontzettend veel geboortekaartjes, honderden in al die jaren. En daar kan ik ook veel mee. Er zitten hele ontroerende bij, maar ook hele smakeloze. Die bestudeer ik ook en daar schrijf ik dan weer columns over voor het  Nederlands Tijdschrift voor Obstetrie en Gynaecologie . ‘Je kunt al iets, je kunt al te mooi voor woorden zijn’, een dichtregel van Monique en Hans Hagen. Goed geselecteerd door die ouders. -Geboorte en dood, het is er altijd, dus ik zal me niet snel vervelen.”</p>]]></description>
      <guid>https://www.nrc.nl/nieuws/2022/03/09/schat-ik-ben-alvast-naar-boven-a4099616</guid>
      <pubDate>Wed, 9 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik hou erg  van de juiste gereedschappen’]]></title>
      <description><![CDATA[<p>‘Ik ben nu ruim tachtig,  volgend jaar woon ik bijna een halve eeuw in deze bossen. Het bos begon me pas op te vallen nadat ik me het huis had eigen gemaakt. Toen merkte ik dat ik in huis eigenlijk nergens zon had. Ik begon daarom met het snoeien van de takken die voor mijn neus hingen. En ik heb kreupelhout weggehaald dat de bomen verstikte. Zo heb ik gazons gecreëerd en ontstond er een perspectief, waarin de bomen veel beter uitkomen.  „Het geeft een enorm plezier je eigen landschap te creëren, dat is wat er eigenlijk gebeurt. Werken aan het bos doe ik nu al tientallen jaren. In de zomer werk ik soms zeven uur per dag buiten. Het schrijven gaat tussendoor.  Elly de Waard  (1940) is dichter. „Het werk verschilt per seizoen, van september tot eind januari ben ik aan het harken. Dat harken is noodzakelijk, anders kan ik er in het voorjaar met de maaier niet overheen. Er moeten ook veel bomen worden omgezaagd. Meestal jonge bomen, die de oudere bomen hinderen. Ik heb een voorkeur voor oude bomen.  „Vlak bij mijn huis staat een prachtige beukenfamilie, die komen bij elkaar uit de grond. Dat is een bomenpartij met zonder enige twijfel  de oudste bomen  die hier in de omgeving staan. In 1890 is dit huis gebouwd als jachtverblijf, alles hier omheen was nog duinzand, die beuken zijn hier in een eeuw opgegroeid.  „Ik hou erg van de juiste gereedschappen. Een buxusschaar, want ik heb een laan van buxussen geplant. Een handtang voor snoeien, een takkentang, diverse harken. Een bosmaaier en een trimmer voor de grasranden. Handzagen, telescoopzagen (die kun je helemaal uittrekken ), een elektrische zaag uiteraard, een zitmaaier.  „Nu ik 81 ben geworden, en van het werken in de tuin versleten knieën heb weten over te houden, gebruik ik de John Deere zitmaaier als een alternatieve invalidewagen. De tuin is 4,5 hectare, dus anders moet ik enorme einden lopen. Dat doe ik nu op de tractor met daarachter de kar, beladen met gereedschappen. Overal op het terrein staan stoelen, want om de zoveel tijd moet ik uitrusten uiteraard. „Voor zwaar werk huur ik weleens een tuinman in. En een bevriend gezin heeft  twee zonen in de middelbareschoolleeftijd die geweldige houthakkers zijn. Want het omzagen van een grote boom is een gezamenlijk werk, zoiets groots is dat.  „Als bomen omgaan – meestal eiken die al op omvallen staan of abelen die enorm woekeren  – zit je met een enórme takkenlast. Van die takken maak ik houtwallen in de tuin, die dwarsverbanden maken en daarin nestelen dan  vogels. Het blad leg ik achter die hagen, zodat daar plaatsen ontstaan waar nieuwe groei kan plaatsvinden. Ik ben er altijd mee bezig. „Doordat ik het bos open heb gemaakt is er een betere balans gekomen tussen de dieren op de grond en de vogels. Er komen elk jaar twee buizerds, die zorgen dat er geen konijnenplaag kan ontstaan, ik vermoed doordat ze jonge konijnen opeten. En we hebben een aantal vossen gehad. Helaas is de laatste vos overleden, waarmee we heel erg bevriend waren, wat ons zeer treurig maakte. Ze was een moedervos van twee kleintjes, die ze ook aan ons is komen voorstellen. Ik heb een gedicht aan haar gewijd. „Haar jongen zijn weer anders van karakter, ze komen minder vaak bij ons. Toen ik hier begon, renden de fazanten door de tuin. Die fazanten waren ooit voor de jagers uitgezet, ik woon immers in een oud jachthuis. Door de vossen zijn die er niet veel meer. Er is soms een haas.  „Boomstammen maak ik schoon zodat het een soort pilaren worden, die het loof van het bos dragen. Ik heb dit allemaal zo gemaakt dat als ik  ’s morgens wakker word en  uit het raam kijk,  ik wel 150 meter ver kan zien  – zo heb ik een laan aangelegd. Door het licht in het bos is er meer balans op de grond gekomen. Nu is er weer zon. Toen ik begon kwam de zon nergens meer doorheen. Ik heb dit mezelf geleerd, door rondkijken en nadenken. Het jonge grut moet om, om grote  bomen ruimte en perspectief te  geven.”</p>]]></description>
      <guid>https://www.nrc.nl/nieuws/2022/02/23/ik-hou-erg-van-de-juiste-gereedschappen-a4093144</guid>
      <pubDate>Wed, 23 Feb 2022 00:00:00 +00:00</pubDate>
    </item>
    <item>
      <title><![CDATA[Erik Bindervoet: ‘De straat op gaan en daar poëzie zoeken’]]></title>
      <description><![CDATA[<p>‘Sinds negen maanden ben ik weer vader, dus vandaag heb ik met de wagen gewandeld. Ik doe graag  mind games  met mezelf als ik buiten ben. Als ik iemand aan zie komen probeer ik me heel snel en diep in het hoofd van die persoon te verplaatsen.  „Het is nogal ingewikkeld, en je krijgt er na een tijdje soms hoofdpijn van, want je kúnt je niet letterlijk verplaatsen in iemand anders. Wat je ook probeert. Al heb je natuurlijk mensen die gedachten kunnen lezen, daar denk ik wel eens aan. In de film  8½  van Fellini zit dat in een hele mooie scène. Allemaal bedrog en illusie, maar ondertussen. Je weet het niet, hè? Erik Bindervoet   (1962) is dichter, vertaler, schrijver en illustrator. Hij vertaalde onder andere werk van Shakespeare, James Joyce,  Dylan Thomas, Bob Dylan  en The Beatles. Volgende week gaat zijn toneelstuk bij TG Echo,   Twee geliefden op zoek naar een droomhuis , in première.  „Dus je ziet iemand aan komen lopen of fietsen en dan begin je te kijken: hoe hij beweegt, wat hij draagt. Het is een kwestie van seconden, meer tijd heb je niet. Soms praten mensen hardop omdat ze aan het bellen zijn, maar meestal is het moeilijk te achterhalen wat er in ze omgaat. Dus mag je echt alles gebruiken wat er om ze heen hangt.  „Terwijl ik die mensen zie aankomen kijk ik ze aan, tenminste dat probeer ik, niet te lang natuurlijk,  een snelle blik. Kijken in hoeverre ik hun gedachten kan raden. Tot de volgende komt –  dan is het voorbij.  „Je kan niet buiten jezelf denken, dus  misschien kijk je naar jezelf in de ogen van iemand anders. Wat je ook verzint, je komt uiteindelijk bij jezelf uit. Dus misschien zoek ik wel  een manier om mezelf beter te begrijpen. „Ik hou het meest van de excentriekelingen, die je steeds minder ziet trouwens.  Tegenwoordig breek je je nek over de corpsballen en daar is niet veel lol aan, allemaal zien ze er ongeveer hetzelfde uit. Ze zijn altijd in groepjes ook nog en ze hebben het alleen maar over geld.  „Toen Robbert-Jan Henkes en ik onze eerste roman schreven hadden we een waslijst met namen van buitenbeentjes op straat, zoals meneer Dato, die we naar het wasmiddel noemden omdat hij altijd met schuim om de mond praatte. Hij had trouwens ook een heel bizarre manier van lopen: alsof hij over het trottoir gleed.   „Er zitten  angstwekkende exemplaren tussen de mensen waarin ik me verplaats, al weet  je dat nooit zeker. Wat je wel weet is dat achter elk gezicht ellende zit, daar kan je bijna zeker van zijn. Iedereen heeft verdriet in zijn leven, dat is een waarheid als een platgeslagen open deur van hier tot ginder. Laatst zag ik onder een viaduct iemand huilen en bellen, je denkt even: ‘zal ik ernaartoe’, maar die laat je dan toch met rust.  „Je hoort zelden een volzin op straat, of een  complete zin. Altijd halve zinnen, lege zinnen. Als je al die flarden van gesprekken achter elkaar opschrijft is dat gewoon hallucinerend. Het zijn woorden, ze zijn uitgesproken en ze komen uit een context. Pure poëzie eigenlijk. Als je ze loswrikt uit de context worden het woorden die voor zichzelf zijn begonnen.  „Gezichten inspireren me ook bij het tekenen en schilderen. De straat opgaan, daar poëzie zoeken. Het is een stadium tussen niks doen en aan het werk zijn. Om tijdens het wandelen wat te doen te hebben. „Dit doe ik al heel lang. Eerst ging ik meestal de deur uit als ik vastzat met een gedicht of een vertaling, dan nam ik het stuk tekst waarin ik vastzat mee naar buiten om erover na te denken, maar daardoor werd ik een gevaar op de weg. Dus dat heb ik losgelaten. Nu concentreer ik me op de mensen die ik onderweg zie.  „Een andere  mind game  is om  ’s avonds in bed, voor het slapen gaan, nóg een keer te denken aan welke gezichten ik die dag allemaal gezien heb. Beter dan schaapjes tellen. En de meeste mensen zie je maar één keer in je leven, dat is ook zoiets raars,  dan is het voorbij. Dit is mijn mind game, die doe ik met mezelf, het is gratis en het kost niks.”</p>]]></description>
      <guid>https://www.nrc.nl/nieuws/2022/02/16/de-straat-op-gaan-en-daar-poezie-zoeken-a4090405</guid>
      <pubDate>Wed, 16 Feb 2022 00:00:00 +00:00</pubDate>
    </item>
    <item>
      <title><![CDATA[Barbara Stok: ‘De gracht is mijn privé-zwembad’]]></title>
      <description><![CDATA[<p>‘Twee jaar geleden heb ik vlakbij mijn huis, langs de kade van het Reitdiep in Groningen, een verborgen zwemtrapje ontdekt. In de zomer ben ik begonnen daar te gaan zwemmen –  het is fantastisch.  „Eerst zwom ik vaak in een zwembad, met een vriendin. Maar dat is toch niks voor mij, dat gedoe met omkleden in kleine hokjes. Het is trouwens ook duur. En dan  dat slalommen in het drukke water: zo vol met al die baantjestrekkers.  „Ik geniet van het alleen zijn, van alle ruimte:  de gracht is mijn privé-zwembad. Aan mijn  conditie moet ik nog wel werken, ik zwem  een kwartiertje. „Buitenzwemmen geeft me  een vrij gevoel, en dan ook nog midden in de stad, dat is nog veel bevrijdender dan in zee bijvoorbeeld. Ik probeer meteen als ik wakker ben te gaan. Als het nog helemaal stil is op straat. Het allermooist is het  als het dan ook nog regent, dan is er een verstilde sfeer en daarin zwem ik dan rond. Eendjes zwemmen langs mijn hoofd. Ook soms een paar roeiers, en dan zwaai ik even, maar  dat zien ze niet. Dat is heel maf, mensen zien het niet gauw als er iemand zwemt.    „Ik heb een poncho genaaid van handdoeken. Het is maar een minuut lopen of zo vanaf mijn huis. Die idiote handdoeken-poncho heb ik dan over mijn bikini – en dan op slippers naar het trapje.  „Een paar treden waren verroest geraakt, die braken op een gegeven moment af. Toen heb ik een berichtje aan de gemeente gestuurd. Binnen  no time  was er een nieuw trapje gemaakt. Ik had het niet verwacht, een dikke pluim voor de gemeente! „Ik was van plan zo lang mogelijk door te zwemmen, ook in herfst en winter, maar dat is me niet gelukt. Vooral dat ik in mijn bikini door de kou moet lopen spreekt me niet aan. Misschien moet ik me erbij neerleggen dat het een zomerse activiteit is. „Op een keer kwam ik het water uit en kwam er een man met een hond langs, die ik groette. Maar dan merk je dat zo iemand niet graag teruggroet, zo van: ‘Ik weet niet wat ik hiermee aan moet’, midden in de stad duikt in de vroegte een natte vrouw in een bikini op aan de rand van de kade, op een plek noch moment dat je zwemmers verwacht.  „Soms ga ik samen met een buurvrouw. Die is door mij op het idee gekomen en gaat nu soms mee. Als ik wakker ben app ik of ze al wakker is,  dan gaan we samen.  „Het is er redelijk diep denk ik, ik ben geen zwemheld,  je kan er niet staan. Als ik alleen ben, zwem ik om die reden meestal heen en weer langs de kant. En als de buurvrouw meegaat dan maken we de grote oversteek.  „Het is ook een gevoel van vrijheid omdat het gratis is. Ik maak niet van een officiële zwemvoorziening gebruik, en doe dus heel even niet mee aan het kapitalistisch systeem,  daar maak ik  een heel klein scheurtje in. Het gevoel van zwemmen in de stad doet me iets, het is een piepkleine daad van anarchisme. Misschien geen toeval: mijn nieuwe boek gaat over Hipparchia, een filosofe die koos voor een tegendraadse, minimalistische levensstijl: ze kwam uit een rijke familie, maar koos ervoor afstand te doen van alle bezit en op straat te leven.   „‘Is het wel schoon?’, wordt me vaak gevraagd. Zo overdreven dat alles schoon moet zijn, ik spoel me daarna toch af, wat kan er gebeuren. In dat grote water wordt wat vies is juist goed verdund, daar ga je echt niet snel dood aan. In zwembaden wordt ook geplast. „Ik voel me met dat zwemmen dus heel vrij en heel veilig. Na dat kwartiertje slof ik naar huis op  slippers en met de poncho om. Daar meteen onder de douche, afspoelen. Dat is een heel goed begin van de dag. Sport al gehad. Verfrist geraakt en vrolijk geworden. Tijd voor ontbijt en aan het werk.”</p>]]></description>
      <guid>https://www.nrc.nl/nieuws/2022/02/11/de-gracht-is-mijn-prive-zwembad-a4087123</guid>
      <pubDate>Fri, 11 Feb 2022 00:00:00 +00:00</pubDate>
    </item>
  </channel>
</rss>
