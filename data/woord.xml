<?xml version="1.0" encoding="utf-16"?>
<rss version="2.0">
  <channel>
    <title><![CDATA[Woord]]></title>
    <link>https://nrc.nl/rubriek/woord</link>
    <description><![CDATA[Woord]]></description>
    <item>
      <title><![CDATA[Onheilspellend of niet?]]></title>
      <description><![CDATA[Politiek wordt woordenstrijd. Het gaat niet om beleid, maar om tegenstanders met een goedgekozen vergelijking in een kwaad daglicht te stellen. Daarom kwamen de voorlieden van rechts-conservatief Nederland met de ‘linkse wolk’ die Nederland dreigt te verduisteren. Daarmee implicerend dat die wolk onvermijdelijk tot een stortregen van belastingverhogingen, klimaatgedram en wokeness moet leiden. Klopt deze suggestie? Als donkere wolken zich over Nederland samentrekken, berg je dan. Wanneer  het weerbericht meldt dat wolken en opklaringen elkaar zullen afwisselen, is het duidelijk dat je een paraplu mee moet nemen. Immers uit de aangekondigde wolken zou best eens een stevige bui kunnen vallen.  Maar een wolkje melk in de koffie betekent absoluut niet dat de koffie ondrinkbaar wordt, veeleer wordt een te sterke smaak iets verzacht.  Een wolk, zegt het woordenboek, is een massa gecondenseerd water dat op grote hoogte zweeft en die kan overgaan in regen, hagel of sneeuw. Onaangenaam dus. Een wolk kan daarnaast ook slaan op een grote menigte of zwerm, want die zien er vanaf een afstand uit als een donkere wolk. Een sprinkhanenwolk bijvoorbeeld. De Bijbel heeft ons al geleerd hoe schadelijk zo’n wolk is. Dit type wolk bedoelden de liberaal-conservatieve leiders natuurlijk. Maar er bestaan ook kometenwolken en om die waar te nemen, komen belangstellenden welgemoed ’s nachts hun bed uit. Een wolk als een verzameling, is ook de achtergrond van het nieuwe begrip woordwolk: je verzamelt alle woorden die met een bepaald thema te maken hebben en plaatst die door, onder, boven, tussen en achter elkaar in een grafische wolk. Niet positief of negatief, gewoon modieus.   In de wolken zijn staat voor zeer gelukkig zijn Achter de wolken schijnt de zon, zegt het spreekwoord. Dus ook achter een linkse wolk, maar of die zon het morgenrood van links is of een reddende zonnestraal vanaf de rechterkant, blijft in het midden. Misschien dat onze muzikaal onderlegde eerste minister bij deze uitdrukking denkt aan een beroemde aria uit de fel-nationalistische Duitse opera Der Freischütz, die begint met de regel Und ob die Wolke sie verhülle. Agathe, de maagd naar wier hand gedongen wordt, zingt over een hemelse zon die verscholen gaat achter wolken maar waarvan iedereen weet dat hij als een vader voor de mensheid zorgt. Als dit het beeld is dat onze regeringsleider wil overdragen, waarom verbergt hij zich dan achter een linkse wolk?        Misschien loopt hij met zijn hoofd in de wolken, hetgeen betekent dat hij zo blij is dat hij niet goed oplet. In de wolken zijn staat voor zeer gelukkig zijn. Iemand die op een wolk zweeft, verkeert in een staat van geluk en tevredenheid en een jonge moeder die in een roze wolk leeft, kan aan niets anders denken dan aan het grote geluk dat haar met de komst van haar kind toegevallen is. Of het klopt, doet er minder toe. Een wolk is hier het symbool van happiness. Een wolk van een baby is geen huilbaby, maar een gezond en fleurig kind. En dat lijkt veel meer het beeld dat de met elkaar flirtende linkse groepen met hun wolk willen uitstralen. ]]></description>
      <guid>https://nrc.nl/nieuws/2023/03/05/onheilspellend-of-niet-a4158650</guid>
      <pubDate>Sun, 5 Mar 2023 13:06:45 +00:00</pubDate>
    </item>
    <item>
      <title><![CDATA[De opbrengst van de klopjacht is sadisme: je verlekkeren aan het feit dat iemand anders in angst leeft]]></title>
      <description><![CDATA[Met man en macht jagen op een wild dier of op een mens, bijvoorbeeld een gevaarlijke misdadiger — dat was de oorspronkelijke betekenis van klopjacht. Maar nu prominenten in het nieuws ten prooi vallen aan doodsbedreigers, ‘jagers’, krijgt het woord een omineuze lading, waar sadisme en haat bij komen kijken. De samenstelling van ‘klop’ en ‘jacht’ geeft het woord in combinatie met de disssonerende ‘o’ en ‘a’ iets ritmisch en opwindends, bijna alsof de achtervolging gepaard gaat met tromgeroffel of percussie. Bovendien valt er wel degelijk iets te halen, want het bronwoord, ‘jagen’, duidt op ‘achtervolgen om buit te maken’, al vanaf de Middeleeuwen toen men   jaghen of iagen  schreef, zoals in deze zin: ‘Als jachonde … beesten jaghen in dat wout’. Het woud kunnen tegenwoordig de media zijn, zoals we hebben gezien in de tragedie rondom prinses Diana. Bekend zijn, celebrity, lokt de klopjacht uit, ook in het geval van onze eigen prinses, Amalia. Criminelen bedreigden haar waarna ze haar studentenwoning in Amsterdam moest verlaten. Ook was zij in het vizier van een tbs’er die om onverklaarbare redenen geobsedeerd is door haar. En dan Pim Lammers. Deze schrijver van het Kinderboekenweekgedicht werd in een heuse online pedo-klopjacht uitgemaakt voor ‘pedofilieactivist’. Na doodsbedreigingen heeft hij zich teruggetrokken. Waar slaat al dit gejaag op? Ik zie twee mogelijkheden, a) het is een restant van onze oorsprong als jager-verzamelaars; en b) het representeert een duik in de krochten van onze psyche, daar waar sadisme ontstaat. Nog erger, misschien gaat het om a plus b. Sadisme is de opbrengst van de klopjacht: je verlekkeren aan het feit dat iemand anders in angst leeft Dit blijkt in ieder geval in de vele fictievormen waarin ‘klopjacht’ voorkomt, van games — de first person shooter is niets anders dan een jacht — tot The Most Dangerous Game, een kort verhaal uit 1924 van de Amerikaanse schrijver Richard Connell waarin een Russische aristocraat op een eiland jacht maakt op mensen. In de filmversie uit 1932 doet hij dat zelfs met een pijl en boog, wat het geheel nog luguberder maakt. In recente tijden zien we een dergelijk verhaalgegeven vaak, voorop The Hunger Games, Suzanne Collins’ immens populaire young adult-romanserie over een dystopische gemeenschap waar de klopjacht op mensen volkssport nummer één is. Sadisme. Dat is de opbrengst van de klopjacht. Je verlekkeren aan het feit dat iemand anders in angst leeft. De ironie is wel dat het precies andersom is: juist degenen die ‘kloppen’, de drijvers tijdens het jagen, leven in angst, de machthebbers in de genoemde voorbeelden uit fictie, maar ook de bedreigers van Amalia en Lammers. Die kunnen niet tegen andersheid (celebrity). Vervolgens zet angst zich om in haat jegens die ‘vreemde ander’. En biedt ‘klopjacht’ een laffe, veilige haven. Authentieke jagers staan hier buiten. Dat zijn eenlingen die niets van doen hebben met dat kloppen, dat massale, voortdrijven van een machteloze prooi.  Hoe dan ook, de klopjacht —  in het kader van de doodsbedreigingen én in de oorspronkelijke betekenis — blijf illegaal in Nederland.]]></description>
      <guid>https://nrc.nl/nieuws/2023/02/24/bij-een-klopjacht-zijn-het-juist-de-jagers-die-leven-in-angst-a4158013</guid>
      <pubDate>Fri, 24 Feb 2023 13:06:45 +00:00</pubDate>
    </item>
    <item>
      <title><![CDATA[Zeg het vlees vaarwel]]></title>
      <description><![CDATA[Velen die het vieren, maar weinigen die weten wat het betekent: carnaval. Terwijl grote delen van  Nederland zich de afgelopen dagen verkleed onderdompelden in het feestgedruis, zei men het ‘vlees vaarwel’, carne vale in het Italiaans. Dat is althans de volksetymologische verklaring. Waarschijnlijker is dat het woord komt van het kerklatijn carnem levare, het vlees wegnemen. Tegenwoordig is carnaval in ons land vooral een drank- en muziekfestijn, maar in vroeger tijden was het bovenal een eetfestijn.  Het  volksfeest wordt al sinds de Middeleeuwen in Europa gevierd, voorafgaand aan een vastenperiode, vandaar ook vastenavond, of vasteloavend, van veertig dagen van matiging  waarin bijvoorbeeld geen vlees wordt gegeten. Traditionele volksfeesten, waarbij rollen worden omgedraaid, maskers en vermommingen worden opgezet, en de lente wordt verwelkomd gaan terug tot de oude Grieken en Romeinen en, in deze streken,   de Germanen. Bij de kerstening  van Europa in de Middeleeuwen bleek dat de ‘heidense gewoontes’ rond de volksfeesten  er niet zo makkelijk onder waren te krijgen. Tijdens het Concilie van Benevento in 1091 besloot de Katholieke Kerk  dat de feesten binnen de christelijke liturgie konden worden opgenomen.  Bij de kerstening van de feesten vindt ook Aswoensdag zijn oorsprong; het begin van de  vastentijd als voorbereiding op het Paasfeest. Een veertigdagentijd, omdat Jezus Christus na zijn doop veertig dagen ging vasten in de woestijn.  Aswoensdag ontleent zijn naam aan de gelovigen die een kruis met as op hun voorhoofd laten tekenen; een uiting van berouw en zondigheid, gemaakt van de as van verbrande palmtakken van de viering van Palmpasen in het jaar ervoor.  In ontkerstend Europa is de bezinning, bijvoorbeeld op de doorgedraaide destructiedrift van de mens, steeds verder te zoeken In ontkerstend Europa is de bezinning, bijvoorbeeld op de doorgedraaide destructiedrift van de mens, steeds verder te zoeken. Voor de leeglopende kerken kwam weinig substantieels in de plaats. Maar carnaval appelleert aan nog altijd met  religie verbonden zaken als gemeenschapszin. „Echt gewoon één zijn met elkaar”, zei een carnavalsvierder in de Sjtad van Sjtuf (Roermond) tegen de NOS, gevraagd  naar de betekenis van carnaval. Vroeger leefden mensen met de seizoenen, dus had het vasten voor de lente ook een praktische component. Het einde van de wintervoorraad raakte in zicht. Misschien was het ook wel makkelijker te vasten, omdat er weinig te eten was. Een luxeprobleem voor de huidige generaties carnavalsvierders is dat vasten een stuk lastiger is, nu alles continu beschikbaar is in het schap van de supermarkt. Maar dat  gemak is niet langer houdbaar, zo realiseren zich steeds meer mensen, want met rondvliegende kipfilet verwoest de mens de planeet.   In de hossende massa’s in Lampegat (Eindhoven), Kruikezeikersgat (Tilburg) of  Oeteldonk (Den Bosch), bevinden zich inmiddels waarschijnlijk meer vegetariërs dan vroeger. Zij zouden het mooi vinden als de volksetymologie betekenis breed zou worden  nageleefd en veel  mensen na de carnavalsviering het vlees  vaarwel zouden zeggen. Kom op, Kruikezeikers en co: de mens is zondig, carne vale! 
		Nieuwsbrief
		NRC Eten &amp; Gezondheid
	 
		De laatste inzichten over eten, de lekkerste recepten en slimme tips om gezond te leven
	]]></description>
      <guid>https://nrc.nl/nieuws/2023/02/22/zeg-het-vlees-vaarwel-a4157775</guid>
      <pubDate>Wed, 22 Feb 2023 13:06:45 +00:00</pubDate>
    </item>
    <item>
      <title><![CDATA[Dubbele betekenis van ‘respect’ bron van spanning]]></title>
      <description><![CDATA[Zo’n twintig jaar geleden liet de regering de koningin in de Troonrede zeggen dat we respect moeten hebben voor de ander, terwijl een nationale tegeltjeswijsheid juist zegt dat respect geen recht is, maar iets is dat je moet verdienen. Wie heeft er nu gelijk, majesteit of het volk? Misschien wel beiden.  Respect is geen begrip dat het Nederlands zo maar is komen aanwaaien. Het komt uit het Latijn,  waar het samenhangt met het werkwoord respicere, dat vertaald kan worden met ‘om je heen kijken’ of ‘omkijken’. Vandaar ook respijt dat net als het oudere Nederlands ‘in een ommezien’ uitstel betekent.  Wie goed om zich heen kijkt, is opmerkzaam. Daarom dat respect aanvankelijk voor ‘aandacht’ stond of ‘in aanmerking nemen’, een betekenis die nog in het Engels bestaat. ‘In many respects’ is bij ons ‘in vele opzichten’. Deze betekenis is in het Nederlands verdwenen, behalve in respectievelijk. Van de betekenis ‘aandacht’ naar ‘ontzag’ of ‘eerbied’ is geen grote ontwikkeling. Wie door goed naar anderen te kijken ziet dat iemand meer macht of aanzien heeft, zal snel in eerbied het hoofd buigen. Al in de 16e eeuw lezen we hoe gelovigen respect hebben voor hun bisschop. Dit is het respect van de volkswijsheid: het respect dat een hoger geplaatste kan afdwingen of het respect dat we betonen aan iemand die veel gepresteerd heeft. Maar het woord heeft zich intussen weer verder ontwikkeld. Fransen spreken over het respecteren van beloftes of van spelregels en met het historisch zakenverkeer tussen Frankrijk en Nederland is deze interpretatie ook meegekomen. Dus respecteren wij nu ook contracten. Maar dit is niet het einde van buitenlandse invloeden op het Nederlandse respect. Het Engels kent een uitdrukking als ‘without respect of persons’ dat in het Nederlands, als het Bijbelwoord uit Romeinen 2:11 vertaald, ‘zonder aanzien des persoons’ luidt. Dus zonder onderscheid te maken.  God discrimineert niet, maar erkent ieder in zijn eigen waarde, legt Paulus uit Hier gaat het niet om ontzag of eerbied, maar gewoon om erkenning. God discrimineert niet, maar erkent ieder in zijn eigen waarde, legt Paulus aan zijn net bekeerde geloofsgenoten uit en dit is de betekenis die koningin Beatrix destijds gebruikte in de Troonrede. Respect wordt dus op tweeërlei wijze gebruikt in het Nederlands: enerzijds eerbied en anderzijds erkenning. Dat maakt de discussie zo moeilijk. Als een vertegenwoordiger van een met de nek aangekeken bevolkingsgroep respect voor zichzelf en zijn vrienden eist, dan vraagt hij om erkenning, om niet langer gediscrimineerd te worden. In het daarop volgende debat kan zijn tegenstander echter net doen of hij deze betekenis niet kent en aangeven dat hij pas respect zal betonen als de ander iets presteert. Hij gebruikt respect dus in de betekenis eerbied of ontzag. Misschien uit onwetendheid, maar de kans is levensgroot dat hij het doet om de onderliggende partij nog eens op haar plek te zetten. In zo’n geval levert een discussie weinig op, behalve als er zich een arbiter meldt die beide partijen oproept respect te hebben voor de regels van het taalspel en ze erop wijst dat beiden een ander respect in de mond genomen hebben.    ]]></description>
      <guid>https://nrc.nl/nieuws/2023/02/19/dubbele-betekenis-van-respect-bron-van-spanning-a4157509</guid>
      <pubDate>Sun, 19 Feb 2023 13:06:46 +00:00</pubDate>
    </item>
    <item>
      <title><![CDATA[Van moraal naar moreel en terug]]></title>
      <description><![CDATA[Van moraal naar moreel is taalkundig een kleine stap, slechts een klinkerverandering. In de werkelijkheid is het anders. Er ligt een wereld van verschil tussen een losse moraal en het moreel van de troepen hooghouden. Moreel en moraal komen beide van het Franse moral, dat ethiek en zedenles betekent. Daarom hebben we naast elkaar moraaltheologie en de moraal van een verhaal. Tot in de 18de eeuw konden beide vormen in het Nederlands door elkaar gebruikt worden. Dus in plaats van naar een moraal kon er net zo goed naar een moreel in de fabels van La Fontaine gezocht worden.  Moreel en moraal zijn niet de enige woorden uit het Frans die op elkaar lijken. We kennen bijvoorbeeld instrumenteel naast instrumentaal, materieel naast materiaal. Maar telkens met  betekenisverschil: instrumenteel heeft met werktuigen te maken, instrumentaal met muziek, materiaal slaat op dingen die nodig zijn om iets te maken, materieel rolt, bij de spoorwegen, brandweer of in het leger.  Zo zijn moreel en moraal ook uit elkaar gegroeid. En toch hebben beide woorden nog iets van hun alleroorspronkelijkste achtergrond behouden. Ze gaan namelijk terug op  het Latijnse moralis, ‘betrekking hebbend op de zedenleer’, een bijvoeglijk naamwoord, afkomstig van het welbekende mos dat ‘gewoonte’ betekent. Het meervoud van mos is mores en daarom zit er een r in afgeleide vormen. Mores is een kreet die de corporale student nog steeds in de mond bestorven ligt als hij wangedrag wil vergoelijken, zonder dat hij beseft dat hij hiermee feitelijk een beroep doet op hoogstaand zedelijk gedrag. Want dat is hoe de klassieken van mores, hun traditie, op moralis, ethisch gedrag, fatsoen, kwamen.  Iemand zonder moraal, heeft geen besef van goed en kwaad De Fransen namen met het woord ook de betekenis over. Moral werd de leer van de goede zeden, dus de ethiek, vandaar de plicht om je meer dan betamelijk, liever zelfs voorbeeldig te gedragen, dus in tijden van gevaar moedig. Moral kwam uiteindelijk zo goed als overeen met wat men eertijds deugden noemde en bepaalde dus het onderscheid tussen goed en slecht gedrag. Het Nederlandse moraal kent deze betekenis eveneens: iemand zonder moraal, heeft geen besef van goed en kwaad.  In Vlaanderen komt nog een moreel voor dat op het eerste gezicht niet lijkt te stroken met het verhaal tot nu toe: een moreel verslag. In feite is dit een leenvertaling uit het Frans waar een bestuur geacht jaarlijks een rapport moral aflevert, een jaarverslag. Een goed functionerend bestuur wordt geacht zich behoorlijk te gedragen en daarvan jaarlijks rapport op te maken. Dus overeenkomstig goede bestuurlijke gewoonten. Bij het uiteengaan van het Nederlandse moreel en moraal ging moreel in de richting van moed en beperkte moraal zich voornamelijk tot de zedelijke kant, tot er zich via de wielertaal een nieuw moraal het Nederlands binnendrong. Het jargon van het wielrennen was tot voor kort Frans en zodoende kon wereldkampioen Gerrie Knetemann indertijd melden dat hij de dag van zijn overwinning vol moraal zat. Sport rukt op en daarom is het niet vreemd meer te horen dat het Oekraïense leger over zoveel moraal beschikt.     ]]></description>
      <guid>https://nrc.nl/nieuws/2023/02/12/van-moraal-naar-moreel-en-terug-a4156896</guid>
      <pubDate>Sun, 12 Feb 2023 13:06:46 +00:00</pubDate>
    </item>
    <item>
      <title><![CDATA[Apocalyps door parasitaire schimmels:  the new weird  is hier]]></title>
      <description><![CDATA[Zo ongeveer de halve wereld kijkt naar de apocalyptische serie The Last of Us, over een pandemie veroorzaak door een mutatie van Cordyceps, een geslacht van entomopathogene schimmels. ‘Cordyceps’? ‘Entomopathogene schimmels’? Zoek daar plaatjes van op — en huiver. De woorden verwijzen naar schimmels die insecten parasiteren tot de dood erop volgt. En vervang je insecten door ‘mensen’, dan heb je The Last of Us. Wie kijkt, krijgt onwillekeurig een onverklaarbare jeuk. Wat erger is, puur bij toeval moet ik een kitrand in de badkamer vervangen. Ik probeer de klus te vergeten, in ieder geval zolang  de serie duurt. Schimmel. Het woord boezemt angst in. Je leest: „Schimmel. Organisme behorend tot het rijk der Fungi.” Rijk der Fungi? Geloof het of niet, ik ken een Japanse film van Ishiro Honda getiteld Attack of the Mushroom People (1963) waarin muterende paddenstoelen mensen infecteren. De woordgeschiedenis is doortrokken van horror en fantasy. ‘Schimmel’ is een afleiding van de Germaanse wortel skim, verwijzend naar ‘lichtglans’ of ‘schaduw’. Het woord is een visualisering van de witte kleur of de doffe glans die een schimmellaag kan vertonen. In de hedendaagse literatuur is er een toepasselijke term voor al dit akeligs: the new weird. Sinds ‘het nieuwe vreemde’ een aantal jaren geleden werd bedacht door onder andere de Amerikaanse auteur Jeff VanderMeer, die in bijvoorbeeld Annihilation schrijft over de vermenging van  plant en mens, hoor je hier wat minder over. Dat komt omdat het vreemde inmiddels niet zo heel vreemd meer is. Een virus hier, een schimmelinfectie daar, we kijken er niet meer zo van op. Het bestaan van het woord drukt ons met de neus op de feiten, namelijk dat wij mensen deze planeet delen met organismen die veel sterker zijn dan wij Toch is ‘schimmel’ weird. En eng. Het bestaan van het woord drukt ons met de neus op de feiten, namelijk dat wij mensen deze planeet delen met organismen die veel sterker zijn dan wij, die mysterieus zijn, unheimisch, vandaar dat we ‘schimmel’ ook als vloekwoord gebruiken, bijvoorbeeld, het Haagse „krijg de afgetrokken Spaanse schimmel!” Hoe verklaar je dit dan: wie een jenever neemt, kan zeggen: „Ik berijd mijn schimmel?” aldus Ewoud Sanders in zijn Borrelwoordenboek (1997). Deze borrelnaam, in 1839 voor het eerst gesignaleerd in Schiedam, blijkt te komen uit een verzameling spreekwoorden over drank en dronkenschap van P.J. Harrebomée. „De witachtige uitslag van het brood, op het paard overgebracht, heeft wellicht de klare jenever zoo doen benoemen, in verband met het inrijden in de keel van den nathals.” En nu, vrees ik, is er een nieuw woord, gecreëerd in aflevering twee van The Last of Us. De zombies, het halve hoofd vervangen door uitgegroeide entomopathogene schimmels, hebben de vluchtende hoofdpersonen Joel (Pedro Pascal) en Tess (Anna Torv) in een hoek gedreven. Dan, een kus als schanddaad, een schimmelkus die je nooit van je leven zal vergeten. Tess tegenover dat paddenstoelenhoofd. Haar mond open. En uit de zijne sijpelen lange, witte draden: tongen met Cordyceps. Dit kun je nooit meer niet zien, genoeg om je naar de fles te laten grijpen. Om je schimmel flínk te berijden. 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	]]></description>
      <guid>https://nrc.nl/nieuws/2023/02/08/apocalyps-door-parasitaire-schimmels-the-new-weird-is-hier-a4156540</guid>
      <pubDate>Wed, 8 Feb 2023 13:06:46 +00:00</pubDate>
    </item>
    <item>
      <title><![CDATA[‘Ombudspolitiek’ berust op interne tegenspraak]]></title>
      <description><![CDATA[Taal is een duizenddingendoekje, dat denkt althans de Haagse gemeentepoliticus die zich nu vanwege mogelijke corruptie voor de rechter moet verantwoorden. Hij probeert immers met woorden de smetten van zijn blazoen te vegen. Zijn sterkste troef lijkt daarbij ombudspolitiek, een term die bij nadere analyse echter op interne tegenspraak blijkt te berusten. Met zijn eigen vinding ombudspolitiek verwijst de verdachte ex-wethouder natuurlijk naar het begrip ombudsman, een instituut dat in Nederland pas vanaf 1982 bestaat, maar in Zweden een veel langere geschiedenis kent. Immers het Zweedse parlement stelde in 1809 al een ombudsman aan. De opdracht van deze ombudsman was om klachten over wanbeheer door de centrale overheid en de ambtenarij te onderzoeken. De ombudsman zocht, daartoe opgeroepen door klachten van burgers, naar misstanden in het bestuur in de hoop met zijn bevindingen de autoriteiten zover te krijgen dat ze de problemen zouden oplossen en de burger genoegdoening zouden geven.  De naam is niet toevallig gekozen. In vroegere eeuwen kende Zweden namelijk al een figuur die umbitzman of ombotzman genoemd werd, niet de latere onafhankelijke klachtenfunctionaris, maar een wettelijke vertegenwoordiger van iemand of de afgevaardigde van een groep, een zaakwaarnemer, die de belangen van anderen behartigde, en soms ook adviseur. In het woord zit het begrip ombud, in het Oud-Noors geschreven als umbod, waarin we het Nederlandse ‘om’ kunnen herkennen en ‘(ge)bod’, maar ook het woord ‘boodschap’. Ombud stond dus oorspronkelijk voor een figuur of instantie die je om een boodschap kon sturen, een tussenpersoon. Tussen deze betekenis en die van belangenbehartiger lijkt weinig verschil.  De Zweeds ombudsman behartigde niet de belangen van een groep, maar was onafhankelijk Toen de Zweedse volksvertegenwoordiging de eerste ombudsman benoemde, werd er teruggegrepen op deze oude functionaris en diens naam, maar wel met een immens verschil: de nieuwe ombudsman behartigde niet de belangen van een groep, maar was onafhankelijk. Dat hij door zijn, en later ook haar, activiteiten toch als schutspatroon van de machtelozen gezien werd, hangt samen met het feit dat hij  moest vaststellen dat de ambtelijke molens nogal eens geneigd zijn de individuele burger te vermalen.    Het woord ‘politiek’, dat in ombudspolitiek besloten ligt, gaat terug op het oude Griekse woord polis, ‘stad’. Steden waren in die tijd onafhankelijke staten. Zodoende werd stadsbestuur meteen staatkunde. Het bestuur van zo’n stad richtte zich, als het goed was, niet op het belang van individuen, maar van de gemeenschap. En dat is wat politiek nog steeds beoogt te zijn. Dus precies het tegenovergestelde van wat de oude Scandinavische ombud voorop stelt: die richtte zich op het belang van een of meer personen of van de groep die vertegenwoordigd werd. Wellicht dat de Haagse oud-wethouder die de term ombudspolitiek heeft gemunt als groot historicus een middeleeuws Scandinavisch voorbeeld voor ogen heeft. Maar het lijkt er toch meer op dat hij met woorden recht probeert te praten wat krom is.   ]]></description>
      <guid>https://nrc.nl/nieuws/2023/02/05/ombudspolitiek-berust-op-interne-tegenspraak-a4156214</guid>
      <pubDate>Sun, 5 Feb 2023 13:06:47 +00:00</pubDate>
    </item>
    <item>
      <title><![CDATA[Competent: niet alleen meer wat je kunt maar ook hoe je bent]]></title>
      <description><![CDATA[Een competent chirurg is iemand die goed opereert, ook al is hij misschien een bullebak, een competent leraar beheerst de stof, weet die over te brengen, maar hoeft geenszins geliefd te zijn en een competent chauffeur rijdt zonder brokken te maken. Competent, zoals hier gebruikt, betekent dus zoveel als deskundig of bekwaam. Maar het is ook synoniem aan bevoegd of gerechtigd. Een rechtbank die competent geacht wordt om een zaak te behandelen, heeft jurisdictie, rechtsmacht, op dit terrein. Competentie komt via het Frans van het Latijn. Het werkwoord competere kan vertaald worden met ‘samenvallen’. Vandaar dat het Latijnse competentia naar symmetrie, overeenkomst en analogie verwijst. Het werkwoord heeft echter, zoals vrijwel alle woorden, een betekenisontwikkeling doorgemaakt en kan daarom ook samentreffen en gemeenschappelijk streven naar iets aanduiden. In de geest van ‘vele handen maken het werk licht’, werd competere vervolgens ‘in staat zijn’ en ‘passen’. Dat samenwerken niet automatisch tot eensgezindheid leidt, blijkt uit competitie dat van dezelfde Latijnse bron komt. In dit geval spelen meerdere partijen mee die elk dingen naar hetzelfde eindresultaat. Helaas kan slechts een van de mededingers winnen. Van deze wedijver naar concurrentie, zoals bij het Engelse compete, is slechts een kleine stap.  Competentie lijkt zich verwijderd te hebben van zijn oorsprong. Want wat hebben vakbekwaamheid en rechtsmacht nu van doen met samenwerken of bij machte zijn. De oudste betekenis van het Nederlandse competent en het Franse compétent is de juridische.  Een recente en geheel nieuwe ontwikkeling vindt men in eigentijdse vacatureteksten en functieprofielen Vroeger sprak men wel van de ‘competente portie’ van een erfenis. Dit is zoiets als de legitieme portie: het erfdeel dat een nabestaande rechtens niet ontnomen kan worden. Dus wat volgens de wet passend is bij zijn status als rechthebbende. De betekenis ‘passend’ ligt erg dicht bij ‘toebehoren, toekomen’. De volgende stap ligt nu voor de hand: ‘bevoegd’, zoals bij een rechtbank die competent geacht wordt om zich uit te spreken over een geschil.     Een recente en geheel nieuwe ontwikkeling vindt men in eigentijdse vacatureteksten en functieprofielen, waarin gevraagd wordt naar de competenties van een kandidaat. Die gaan niet uitsluitend over diens vakbekwaamheid, maar over de al dan niet aanwezige combinatie van kennis, vaardigheden en persoonlijke kwaliteiten, zoals populaire managementboeken uitleggen. Tot de competenties van een leraar behoren niet langer alleen zijn vakkennis en didactische kwaliteiten, maar ook bijvoorbeeld empathisch vermogen, sociale intelligentie, samenwerkingsvermogen en zijn interpersoonlijke competentie, wat daar ook mee bedoeld moge zijn. Competenties zijn te meten, melden deze veel geraadpleegde werken. Een aankomend onderwijzer moet dus bij zijn afsluitend examen laten zien dat hij erover beschikt.  Wie tot voor kort competent was in zijn vak, lijkt nu hopeloos achter te lopen. Competent en competitie zitten in  elkaars vaarwater.   ]]></description>
      <guid>https://nrc.nl/nieuws/2023/02/01/competent-niet-alleen-meer-wat-je-kunt-maar-ook-hoe-je-bent-a4155917</guid>
      <pubDate>Wed, 1 Feb 2023 13:06:47 +00:00</pubDate>
    </item>
    <item>
      <title><![CDATA[De tank was een strijdwagen met aanvankelijk vooral een psychologisch effect]]></title>
      <description><![CDATA[Het had weinig gescheeld of het Westen had geen ‘tanks’ maar ‘landschepen’ naar Oekraïne gestuurd. Landship was de naam die de Britten in het begin van de Eerste Wereldoorlog verzonnen voor een groot, nog te bouwen voertuig, dat met veel soldaten het niemandsland kon oversteken naar de loopgraven van de vijand. De Britse landmacht had al over zoiets nagedacht, maar liet het erbij. Toen nam Winston Churchill, chef van de marine, het initiatief, mogelijk aangestoken door een sf-verhaal van H.G. Wells uit 1903 over ‘pantserschepen te land’ (The Land Ironclads). Churchills Landships Committee, opgericht in februari 1915, stelde zijn ambitie al snel bij: het was beter om een kleiner, gepantserd voertuig te maken, dat met een snelheid van 4 mijl (6 km) per uur een loopgraaf van 2,5 meter kon oversteken zonder erin weg te zakken, en dit te bewapenen met mitrailleurs en een licht kanon.  Het werd, ten slotte, een voertuig op twee rupsbanden die rond de flanken liepen, en met een ruitvormig zijaanzicht. Van de achtkoppige bemanning waren er vier nodig om de benzinemotor en de transmissie te bedienen. Het enige dat nog een beetje aan een oorlogsschip deed denken was de mitrailleur die aan weerszijden van de romp uit een soort geschutskoepeltje stak.  ‘Gepantserde tractor’ leek even in zwang te komen als naam, maar de arbeiders die de eerste exemplaren in elkaar zetten, kregen in verband met de geheimhouding te horen dat ze werkten aan ‘mobiele watertanks’. En dat bleef hangen. In februari 1916 maakte de Tank Mark I zijn debuut op de slagvelden van de Somme. Waarbij het psychologische effect aanvankelijk groter was dan het militaire, door motorpech, het onbegaanbare terrein en de kwetsbaarheid voor directe granaattreffers. Het duurde tot 1918 voor de Britten (en  Fransen) het ‘tankwapen’ echt effectief inzetten, in combinatie met artillerie en luchtaanvallen en met infanterie in hun spoor. Ongeveer wat Oekraïne zich nu voorstelt van zijn westerse Leopard-, Challenger- en Abrams-tanks.  Duitsland bouwde pas aan het eind van WO I  zijn eerste Sturmpanzerwagen, en spreekt van ‘Panzer’ terwijl de Fransen ‘char’ zeggen, waarin je nog iets kunt horen van de ‘strijdwagen’ die Leonardo da Vinci al tekende. Tank is altijd een vitaal homoniem gebleven. Naast militaire betekenis, ook in samenstellingen (‘tankaanval’, ‘anti-tank’, ‘tankversperring’), is de andere ‘tank’ – die gassen en vloeistoffen van mest tot melk kan bevatten, of zelfs niets, zoals de ‘vacuümtank’ – alomtegenwoordig, ook in afleidingen. Denk: ‘benzine tanken’, ‘tanktoerisme’ en denk ook ‘denktank’, waarin slimme mensen hersenwaaien. Maar ‘tankvuur’ en ‘tankwasser’ hebben twee betekenissen.  En tot slot de ‘tanktop’, het mouwloze T-shirt met smalle schouderbandjes dat ook wel ‘muscle shirt’ of, nederiger, ‘kamizooltje’ heet – dat is de bovenste helft van een ‘tank suit’ en dat is weer een zwemkostuum uit het begin van de twintigste eeuw, toen een ‘swimming tank’ nog lang geen militair amfibievoertuig was.  Correctie (29 januari 2023): Onder de aan Oekraïne geleverde westerse tanks stond het Britse type Chieftain vermeld. Dit moet Challenger zijn en is hierboven aangepast.]]></description>
      <guid>https://nrc.nl/nieuws/2023/01/27/de-tank-was-een-strijdwagen-met-aanvankelijk-vooral-een-psychologisch-effect-a4155512</guid>
      <pubDate>Fri, 27 Jan 2023 13:06:47 +00:00</pubDate>
    </item>
    <item>
      <title><![CDATA[Als je niet van regels houdt ]]></title>
      <description><![CDATA[Geen liberaal of hij heeft een hekel aan van boven opgelegde regels. Als er wat afgesproken moet worden, kunnen ze dat zelf wel. Zelfregulering heet dit in de terminologie van de markt. Maar zo’n systeem waarbij het eigen initiatief zich uitstrekt tot zelfbeperking, werkt niet, constateert de voorzitter van de Duitse financiële toezichthouder, nu de cryptovaluta-wereld opgeschrikt wordt door het ene na het andere schandaal. Zelf-reguleren lijkt iets wat toplieden en hun bedrijven behoren te doen, maar zo is het begrip niet begonnen. Toen het voor het eerst opdook in het Engels in  het laatste kwart van de 19de eeuw, sloeg het op machines die zo geconstrueerd waren dat ze zelf hun snelheid konden regelen.  Regelen en reguleren lijken niet alleen op elkaar, ze stammen ook van dezelfde Latijnse bron, regula dat ‘lat’ betekent. Omdat een lat gebruikt werd om op ongelinieerd perkament of papier lijntjes te trekken voor de regels van een tekst, stond regula al heel snel ook voor regel. Ook in de zin van regels van een reglement, want dat is immers een opsomming van regels. Dat reguleren oorspronkelijk recht of regelmatig maken betekent, blijkt nog bij de tandarts want die reguleert of regulariseert een gebit. Decennialang hebben wij in Nederland bovendien gedacht dat het reguleren van de grote rivieren – het rechttrekken van de bochten – profijtelijk was. Het water zowel als de scheepvaart bereikten sneller de zee. Nu beseffen we dat een bochtenlandschap niet alleen zijn charme heeft maar ook uitwijkplaatsen biedt in tijden van hoog water.  Ongereguleerde aanvoer van goederen betekent dat grootafnemers er nooit zeker van kunnen zijn of een bestelde hoeveelheid op het afgesproken tijdstip arriveren. De toestroom blijkt onregelmatig. Gereguleerde handel en gereguleerde markten vinden niet alleen plaats met de regelmaat van de klok, maar zijn ook onderhevig aan regels, bij voorkeur regels die om concurrentievervalsing te voorkomen ook elders gelden. Actiegroepen en sommige politici vragen zich al jaren af of het niet goed zou zijn de drugshandel te reguleren. En dan doelen ze niet meer op regelmatige tijdstippen maar op een markt die onderworpen is aan verordeningen. Dus regels als synoniem aan wetten en bepalingen. Maar reguleren werd ook elders gebruikt. Van de betekenis ‘langs een lineaal trekken’, ‘recht maken’ tot ‘richten’ is maar een kleine stap en vandaar dat gelovigen zich eertijds konden reguleren naar Gods woord. Maar het is niet waarschijnlijk  dat deze, ouderwetse, betekenis met zijn religieuze, morele bijklank  gebruikt wordt in het moderne zelfregulering. Dat is nu een term uit de wereld van het grote bedrijfsleven en zegt tegelijk ‘overheid bemoei je niet met ons’ en ‘wij houden niet van regels en beperkingen maar als het moet, weten wij wel hoe ons te matigen’.  Alsof zelfregulering zoiets is als zelfbeheersing. Maar zelfbeheersing krijgen mensen pas na langdurige opvoeding en veelvuldige correcties onder de knie. Het wordt na veel oefening een innerlijke kwaliteit; zelfregulering moet het resultaat zijn van aan elkaar opgelegde regels.     ]]></description>
      <guid>https://nrc.nl/nieuws/2023/01/15/als-je-niet-van-regels-houdt-a4154249</guid>
      <pubDate>Sun, 15 Jan 2023 13:06:47 +00:00</pubDate>
    </item>
  </channel>
</rss>
