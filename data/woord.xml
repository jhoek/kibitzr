<?xml version="1.0" encoding="utf-16"?>
<rss version="2.0">
  <channel>
    <title><![CDATA[Woord]]></title>
    <link>https://nrc.nl/rubriek/woord</link>
    <description><![CDATA[Woord]]></description>
    <item>
      <title><![CDATA[Uitslag is wat de huid, de weegschaal en de stembus met elkaar gemeen hebben]]></title>
      <description><![CDATA[Geen slag zonder slaan, maar hoe zit het met uitslaan en uitslag? Er moet een verband zijn, maar is dat zoiets als  een ‘uitslaande brand’ of een ‘bal uitslaan’? Uitslaan is een werkwoord en het zelfstandig naamwoord uitslag is daarvan afgeleid, maar de betekenisrelatie ligt ingewikkelder. Uitslaan is oorspronkelijk ‘van je afslaan’ en een aantal eeuwen geleden kon het daarom ook verjagen betekenen. Zo gebruiken we het woord nu niet meer, maar dat er nog steeds een naar buiten gerichte beweging inzit, blijkt als het gaat over schaatsers: die moeten goed hun benen uitslaan. Vleugels uitslaan ligt in dezelfde sfeer; tegen het vogellijf opgevouwen lichaamsdelen worden breed naar buiten bewogen. Een stofdoek uitslaan is een stapje verder.  Ook hier gaat het om stevige bewegingen, maar die zijn bedoeld om het vuil uit een lap te kloppen. Een vuur uitslaan doe je door erop te slaan en als dit goed gebeurt doof je het vuur, maar deze betekenis klopt niet bij een uitslaande brand. Dat is een brand die zich een weg naar buiten heeft gebaand. Iemand die onzin uitslaat, smijt zonder nadenken woorden de ruimte in. De uitslag van een woning is weer iets anders. Dat is een tekening van een huis weergegeven of geprojecteerd in een plat vlak. Normaliter opstaande wanden zijn plat uitgevouwen.  Tussen ‘naar buiten bewegen’ en ‘naar buiten komen’ ligt niet veel meer dan een nuance. Naar buiten komen is de betekenis van de uitslaande brand, maar ook die van huiduitslag. Ongerechtigheden die binnen in een lijf zitten dringen zich naar buiten en resulteren in puisten, korsten of schimmels. En ook een wijzer van een ouderwetse weegschaal die uitslaat, beweegt zich van de neutrale balansstand af. Maar daarmee zijn we nog niet bij de uitslag van een examen, een wedstrijd of een verkiezing. En toch moet er een verband zijn tussen deze uitslag en het werkwoord uitslaan. Wie goed zoekt, kan dit verband vinden in een nu wat verouderde betekenis, die lijkt op die van ‘uitklaren’. De betekenis daarvan is ‘toestemming vragen aan douaneautoriteiten om goederen over een landsgrens te mogen vervoeren’. Bij uitslaan draaide het om transport uit een opslag of verkoop vanuit een magazijn. Het tegenovergestelde dus van inslaan. Dat betekent goederen en masse aankopen om een voorraad op te bouwen. Inslaan als vakterm uit de kleermakersbranche betekent kleding zo omslaan of omvouwen dat er een zoom ontstaat. Hoe breder de zoom des te meer stof blijft er extra beschikbaar voor eventuele reparaties. Op deze manier kon het begrip voorraad in verband gebracht worden met termen als inslaan en vervolgens uitslaan. Als de uitslag van goederen uit een magazijn voorspoedig verliep, leidde dat tot een positief resultaat. En dat resultaat is de uitslag die we zien bij verkiezingen, wedstrijden en examens. Hoeveel onzin politici ook uitslaan of hoezeer ze doen of een ongewenste verkiezingsuitslag lijkt op een uitslaande brand, het enige waarachtige dat ze kunnen zeggen als ze afgestraft zijn door de kiezer is dat ze er nerveuze uitslag van krijgen.       ]]></description>
      <guid>https://nrc.nl/nieuws/2023/03/17/het-resultaat-dat-telt-a4159785</guid>
      <pubDate>Fri, 17 Mar 2023 13:01:58 +00:00</pubDate>
    </item>
    <item>
      <title><![CDATA[De  absurditeit van het doemscenario]]></title>
      <description><![CDATA[Of je het nu wilde of niet, deze Provinciale Statenverkiezingen ging je in met in je hoofd Billy Pilgrim. Misschien is Billy er altijd, maar op een zondagochtend sprong hij opeens op de voorgrond toen Esther Ouwehand van de Partij voor de Dieren in het Buitenhofdebat zei, „de kippenslachterijen worden slapend rijk”. Slachterij. Abattoir. Slachthuis. Vijf. Billy. Als Amerikaanse infanterieverkenner en krijgsgevangene overleefde hij in 1945 het  bombardement van Dresden; en zijn ervaringen staan in de roman Slachthuis vijf (1969) van Kurt Vonnegut. Vonnegut en de Statenverkiezingen — zij hebben alles met elkaar te maken, juist via dat ene woord. Nederland moet minder boerderijdieren om  stikstofdoelen in 2030 te halen. Ook slachterijen gaan de klappen voelen, waarmee Ouwehand op haar wenken wordt bediend. Nu, maken we zoals Billy in Vonneguts roman een tijdreis, in ons geval naar circa 2040, zal ‘slachterij’ dan nog worden gebezigd? De kracht van het woord zit in de boektitel, ook in het Engels en het Duits, Slaughterhouse 5 en Schlachthof-fünf. De beschrijving in Het Algemeen Nederlands Woordenboek luidt: ‘… biedt ruimte om getransporteerde dieren in verschillende stappen te slachten, waarbij handelingen als verdoven, afmaken, verbloeden, haren verwijderen, organen verwijderen, karkassen delen, uitbenen en in stukken snijden worden verricht.’ Juist in de context van Vonnegut en de oorlog scheppen deze betekenissen lugubere vergezichten. Het ging de Amerikaanse schrijver om ‘slachterij’ als metafoor. Apocalyptisch zijn de beschrijvingen via Billy Pilgrim van de onnoemelijke situatie in Dresden vlak na de aanval. In werkelijkheid was Vonnegut er zelf. Hij overleefde door samen met andere krijgsgevangenen omringd door kadavers in een vleeskelder drie verdiepingen onder een slachthuis, nummer vijf, te schuilen terwijl meer dan tweehonderd Lancasters negenhonderd ton aan brandbommen op de stad gooiden. Deze traumatische ervaring veranderde de schrijver. In Slachthuis vijf ontdekt Billy dat het leven niet is opgebouwd uit heden, verleden en toekomst, maar uit alledrie  tegelijk, wat tijdreizen mogelijk maakt. Belangrijker: hiermee kunnen we het idee van de mens als vrij wezen opzij schuiven. En wat is ‘slachterij’ anders dan een voldongen feit, voor wie zich schuifelend tussen de dranghekken bevindt richting de plaats waar slachters wachten, hun messen geslepen? De flexibele tijd, het onvermijdelijke lot — beide dingen zitten gebakken in het bronwoord ‘slachten’. Dat verwijst van oudsher ook naar ‘aarden naar’, vandaar dat ‘geslacht’ betekent afstamming of geaardheid. In het Oudhoogduits zei men: ‘nah den fordoron slahan’, dat wil zeggen ‘naar de vaderen slaan’ . ‘Slachten’ betekende ooit letterlijk vee doodslaan. Dat laatste zeggen en doen we niet meer, want het moet humaan. Maar eerlijk, we willen  het niet weten, hoe het eraan toegaat in zo’n slachterij. Toch moet het nu. Vijf voor twaalf is het voor de natuur. Gelukkig is Vonnegut er om ons de absurditeit van het doemscenario te leren omarmen. We kunnen zoals Billy Pilgrim lachen om de Statenverkiezingen, om de debatten, en dan ons best doen om de uitkomst te veranderen via het stemhok, ook al staat die vast.]]></description>
      <guid>https://nrc.nl/nieuws/2023/03/14/de-absurditeit-van-het-doemscenario-a4159371</guid>
      <pubDate>Tue, 14 Mar 2023 13:01:58 +00:00</pubDate>
    </item>
    <item>
      <title><![CDATA[De lobbyist  werd van tijdverdrijvende nietsnut tot stiekeme beïnvloeder ]]></title>
      <description><![CDATA[Geen verdachter woord waart er door Den Haag dan lobby. Het verwijst naar de stiekeme oud-politicus, die zijn adresboekje veil heeft voor big pharma, luchtvaart of militair-industrieel complex. Toch staat hetzelfde woord elders in een geheel andere reuk: horeca-ondernemingen tooien zich met de naam lobby om aan te geven dat het goed drinken, dansen en zelfs ook eten in hun zaak is. Een oord vol ‘stadsvibes’, wat dat ook moge betekenen. De horeca-lobby staat dichter bij de oorspronkelijke betekenis van het woord dan de Haagse. Lobby komt uit het Engels en slaat oorspronkelijk op een gang of een hal. De eerste keer dat lobby in een Engelse tekst uit de 16e eeuw aangetroffen is, bleek het een term uit het kloosterwezen. Lobby verwees namelijk naar een overdekte kloostergang, die met arcades in een vierkant rond een binnentuin loopt. Paters en nonnen kunnen daar beschermd tegen alle weersinvloeden in stilte biddend hun dagelijkse ommegang maken.  De geschiedenis van deze kloostergang gaat terug op de klassieke oudheid, toen de Romeinen een laubia kenden of lobium, een woord dat we in het huidige Nederlands nog als luifel tegenkomen. Zo’n lobium is een overkapte zuilengalerij voor de ingang van een tempel of een rijke villa. Een portico wordt zo’n open voorhal ook wel genoemd. Ons woord portiek is ervan afkomstig, al heeft het helaas niet de allure van een renaissance portico behouden. Gerechtshoven, stedelijke overheden en volksvertegenwoordigingen werden alle graag  ondergebracht in gebouwen met enige uitstraling en grandeur en dus in grote panden met een heus voorportaal. Daar konden advocaten en verdachten buiten het gehoor van rechters overleggen, daar konden belangstellenden wachten en burgers, die geen toegang hadden tot de beraadslagingen van de autoriteiten, politici ontmoeten om hun wensen en verzoeken kenbaar maken.  Toen eenmaal de macht van de vorst naar het parlement verschoven was, steeg het belang van de lobby De lobby werd dus een ruimte van belang en groeide uit tot een echte wachtruimte, in noordelijke landen vanwege het gure klimaat. De commercie nam het voorbeeld van de hoven en parlementen graag over. Daarom beschikken hotels van enige omvang over een forse inpandige lobby, die bij voorkeur leeg is, maar waar indien nodig busladingen nieuwe gasten zonder elkaar te verdringen op hun beurt kunnen wachten. Het Britse Lagerhuis beschikte al in de 17e eeuw over een lobby waar burgers hun Members of Parliament konden ontmoeten. Veel te betekenen had dit nog niet, want het duurde nog enige eeuwen voor de democratie echt tot het Verenigd Koninkrijk doordrong, maar toch werden lieden die veel rondhingen in de grote ingangshal van het huis al lobbyisten genoemd, baliekluivers die hun tijd zoek brachten in het politieke milieu. Toen eenmaal de macht van de vorst naar het parlement verschoven was, steeg het belang van de lobby. Zodoende werd de lobbyist van tijdverdrijvende nietsnut tot stiekeme beïnvloeder en verschoof de betekenis van lobby van hal naar beleidsgefluister. En dus slaat een lobbyverbod dat afzwaaiende politici boven het hoofd hangt niet op een gebiedsverbod maar op verbod actief te blijven op het eigen beleidsterrein. Lobby]]></description>
      <guid>https://nrc.nl/nieuws/2023/03/12/de-lobbyist-werd-van-tijdverdrijvende-nietsnut-tot-stiekeme-beinvloeder-a4159227</guid>
      <pubDate>Sun, 12 Mar 2023 13:01:59 +00:00</pubDate>
    </item>
    <item>
      <title><![CDATA[Het nederige mogen kan ook dwingend zijn]]></title>
      <description><![CDATA[Als je een keer een ultiem gevoel van vrijheid wil beleven, moet je eens een uurtje scrollen op LinkedIn. Waar sommigen denken dat er tegenwoordig niets meer mag, en je vooral niets meer mag zeggen, mogen mensen op LinkedIn oneindig veel en ze moeten het juist zeggen. „Vandaag mocht ik een gastlezing geven.” „Ik heb mogen samenwerken met een fantastisch team.” „Trots om binnenkort deze prachtige functie te mogen vervullen.” Functies vervullen, vergaderingen voorzitten, mooie gesprekken voeren, de administratie doen: het is zo geweldig of onbenullig nog niet of iemand op LinkedIn heeft het gemogen. Die zegswijze roept onmiddellijk de vraag op: van wie mocht het dan wel? Je moeder? De juf? Het universum? God?                 God zou er wel eens mee te maken kunnen hebben. „We zijn dankbaar dat we hier vandaag met elkaar mogen samen zijn”: het is een gebruikelijke zinsnede om het tafelgebed te openen in wat strenger christelijke gezinnen. Iemand vertelde me eens hoe een  gereformeerde vriend bij elk afscheid  zijn ‘tot ziens’ standaard beantwoordde met ‘dat mogen we hopen’. Als alleen God beschikt, en niemand anders, noopt dat tot nederigheid. ‘Nederig’ is niet het woord dat ik zou gebruiken om de mens op LinkedIn te karakteriseren, hoe gretig  die het woord ‘mogen’ ook in de mond neemt.  Er is meer aan de hand. Ook in de zorg mag een mens van alles: nu mag u hier even gaan liggen, mag u zich daar even uitkleden, mag u even diep zuchten, en mag u bij de balie een nieuwe afspraak maken. De functie van het woord ‘mogen’ is het verzachten van de boodschap. In de zorg verbloemt het dat wat gevraagd wordt geen voorrecht maar een regelrecht commando is (je moet nu echt even je hoofd stilhouden als je wil dat ik die smartie uit je neus vis).  Op LinkedIn verbloemt het de grootte van ons ego. Een ‘moger’ maakt zichzelf kleiner door zijn dankbaarheid te betuigen voor de kansen die anderen hem boden, om vervolgens zonder gêne te kunnen opzwellen: kijk eens hoe knap ik ben? Ik mag er zijn, want ik mocht er zijn. Geen nieuwe truc trouwens – hij gaat al zo’n 75 jaar mee. „Wie ben ik dat ik dit doen mag?” sprak Juliana vernuftig tijdens haar inhuldiging als koningin in 1948.  Mogen verhult niet alleen ons ego, maar ook dat werk geen voorrecht is, geen keuze, geen geschenk, maar een keiharde verplichting om de huur te kunnen te betalen, de tandartsrekening, het dagelijks brood. Het is een voorwaarde om simpelweg te kunnen overleven in onze maatschappij. Volgens de Amsterdamse socioloog Marguerite van den Berg is dat de grootste misvatting over werk: dat het een gunst aan ons is, iets dat we krijgen, in plaats van iets dat we geven. Hoe leuk je je werk ook vindt, werk is geen mogen maar moeten. Want, zegt Van den Berg: „Werk is in een kapitalistisch systeem altijd uitbuiting.” Het kapitalisme omverwerpen, dat mocht ik willen. Eerder nog verdwijnt mogen van sociale media. Een simpele schrijfwijzer voor elke ijverige LinkedInner: sta je op het punt om mogen te gebruiken in een LinkedIn-bericht? Onthoud dan: mogen? Mag niet! ]]></description>
      <guid>https://nrc.nl/nieuws/2023/03/08/het-nederige-mogen-kan-ook-dwingend-zijn-a4158917</guid>
      <pubDate>Wed, 8 Mar 2023 13:01:59 +00:00</pubDate>
    </item>
    <item>
      <title><![CDATA[Onheilspellend of niet?]]></title>
      <description><![CDATA[Politiek wordt woordenstrijd. Het gaat niet om beleid, maar om tegenstanders met een goedgekozen vergelijking in een kwaad daglicht te stellen. Daarom kwamen de voorlieden van rechts-conservatief Nederland met de ‘linkse wolk’ die Nederland dreigt te verduisteren. Daarmee implicerend dat die wolk onvermijdelijk tot een stortregen van belastingverhogingen, klimaatgedram en wokeness moet leiden. Klopt deze suggestie? Als donkere wolken zich over Nederland samentrekken, berg je dan. Wanneer  het weerbericht meldt dat wolken en opklaringen elkaar zullen afwisselen, is het duidelijk dat je een paraplu mee moet nemen. Immers uit de aangekondigde wolken zou best eens een stevige bui kunnen vallen.  Maar een wolkje melk in de koffie betekent absoluut niet dat de koffie ondrinkbaar wordt, veeleer wordt een te sterke smaak iets verzacht.  Een wolk, zegt het woordenboek, is een massa gecondenseerd water dat op grote hoogte zweeft en die kan overgaan in regen, hagel of sneeuw. Onaangenaam dus. Een wolk kan daarnaast ook slaan op een grote menigte of zwerm, want die zien er vanaf een afstand uit als een donkere wolk. Een sprinkhanenwolk bijvoorbeeld. De Bijbel heeft ons al geleerd hoe schadelijk zo’n wolk is. Dit type wolk bedoelden de liberaal-conservatieve leiders natuurlijk. Maar er bestaan ook kometenwolken en om die waar te nemen, komen belangstellenden welgemoed ’s nachts hun bed uit. Een wolk als een verzameling, is ook de achtergrond van het nieuwe begrip woordwolk: je verzamelt alle woorden die met een bepaald thema te maken hebben en plaatst die door, onder, boven, tussen en achter elkaar in een grafische wolk. Niet positief of negatief, gewoon modieus.   In de wolken zijn staat voor zeer gelukkig zijn Achter de wolken schijnt de zon, zegt het spreekwoord. Dus ook achter een linkse wolk, maar of die zon het morgenrood van links is of een reddende zonnestraal vanaf de rechterkant, blijft in het midden. Misschien dat onze muzikaal onderlegde eerste minister bij deze uitdrukking denkt aan een beroemde aria uit de fel-nationalistische Duitse opera Der Freischütz, die begint met de regel Und ob die Wolke sie verhülle. Agathe, de maagd naar wier hand gedongen wordt, zingt over een hemelse zon die verscholen gaat achter wolken maar waarvan iedereen weet dat hij als een vader voor de mensheid zorgt. Als dit het beeld is dat onze regeringsleider wil overdragen, waarom verbergt hij zich dan achter een linkse wolk?        Misschien loopt hij met zijn hoofd in de wolken, hetgeen betekent dat hij zo blij is dat hij niet goed oplet. In de wolken zijn staat voor zeer gelukkig zijn. Iemand die op een wolk zweeft, verkeert in een staat van geluk en tevredenheid en een jonge moeder die in een roze wolk leeft, kan aan niets anders denken dan aan het grote geluk dat haar met de komst van haar kind toegevallen is. Of het klopt, doet er minder toe. Een wolk is hier het symbool van happiness. Een wolk van een baby is geen huilbaby, maar een gezond en fleurig kind. En dat lijkt veel meer het beeld dat de met elkaar flirtende linkse groepen met hun wolk willen uitstralen. ]]></description>
      <guid>https://nrc.nl/nieuws/2023/03/05/onheilspellend-of-niet-a4158650</guid>
      <pubDate>Sun, 5 Mar 2023 13:01:59 +00:00</pubDate>
    </item>
    <item>
      <title><![CDATA[De opbrengst van de klopjacht is sadisme: je verlekkeren aan het feit dat iemand anders in angst leeft]]></title>
      <description><![CDATA[Met man en macht jagen op een wild dier of op een mens, bijvoorbeeld een gevaarlijke misdadiger — dat was de oorspronkelijke betekenis van klopjacht. Maar nu prominenten in het nieuws ten prooi vallen aan doodsbedreigers, ‘jagers’, krijgt het woord een omineuze lading, waar sadisme en haat bij komen kijken. De samenstelling van ‘klop’ en ‘jacht’ geeft het woord in combinatie met de disssonerende ‘o’ en ‘a’ iets ritmisch en opwindends, bijna alsof de achtervolging gepaard gaat met tromgeroffel of percussie. Bovendien valt er wel degelijk iets te halen, want het bronwoord, ‘jagen’, duidt op ‘achtervolgen om buit te maken’, al vanaf de Middeleeuwen toen men   jaghen of iagen  schreef, zoals in deze zin: ‘Als jachonde … beesten jaghen in dat wout’. Het woud kunnen tegenwoordig de media zijn, zoals we hebben gezien in de tragedie rondom prinses Diana. Bekend zijn, celebrity, lokt de klopjacht uit, ook in het geval van onze eigen prinses, Amalia. Criminelen bedreigden haar waarna ze haar studentenwoning in Amsterdam moest verlaten. Ook was zij in het vizier van een tbs’er die om onverklaarbare redenen geobsedeerd is door haar. En dan Pim Lammers. Deze schrijver van het Kinderboekenweekgedicht werd in een heuse online pedo-klopjacht uitgemaakt voor ‘pedofilieactivist’. Na doodsbedreigingen heeft hij zich teruggetrokken. Waar slaat al dit gejaag op? Ik zie twee mogelijkheden, a) het is een restant van onze oorsprong als jager-verzamelaars; en b) het representeert een duik in de krochten van onze psyche, daar waar sadisme ontstaat. Nog erger, misschien gaat het om a plus b. Sadisme is de opbrengst van de klopjacht: je verlekkeren aan het feit dat iemand anders in angst leeft Dit blijkt in ieder geval in de vele fictievormen waarin ‘klopjacht’ voorkomt, van games — de first person shooter is niets anders dan een jacht — tot The Most Dangerous Game, een kort verhaal uit 1924 van de Amerikaanse schrijver Richard Connell waarin een Russische aristocraat op een eiland jacht maakt op mensen. In de filmversie uit 1932 doet hij dat zelfs met een pijl en boog, wat het geheel nog luguberder maakt. In recente tijden zien we een dergelijk verhaalgegeven vaak, voorop The Hunger Games, Suzanne Collins’ immens populaire young adult-romanserie over een dystopische gemeenschap waar de klopjacht op mensen volkssport nummer één is. Sadisme. Dat is de opbrengst van de klopjacht. Je verlekkeren aan het feit dat iemand anders in angst leeft. De ironie is wel dat het precies andersom is: juist degenen die ‘kloppen’, de drijvers tijdens het jagen, leven in angst, de machthebbers in de genoemde voorbeelden uit fictie, maar ook de bedreigers van Amalia en Lammers. Die kunnen niet tegen andersheid (celebrity). Vervolgens zet angst zich om in haat jegens die ‘vreemde ander’. En biedt ‘klopjacht’ een laffe, veilige haven. Authentieke jagers staan hier buiten. Dat zijn eenlingen die niets van doen hebben met dat kloppen, dat massale, voortdrijven van een machteloze prooi.  Hoe dan ook, de klopjacht —  in het kader van de doodsbedreigingen én in de oorspronkelijke betekenis — blijf illegaal in Nederland.]]></description>
      <guid>https://nrc.nl/nieuws/2023/02/24/bij-een-klopjacht-zijn-het-juist-de-jagers-die-leven-in-angst-a4158013</guid>
      <pubDate>Fri, 24 Feb 2023 13:02:00 +00:00</pubDate>
    </item>
    <item>
      <title><![CDATA[Zeg het vlees vaarwel]]></title>
      <description><![CDATA[Velen die het vieren, maar weinigen die weten wat het betekent: carnaval. Terwijl grote delen van  Nederland zich de afgelopen dagen verkleed onderdompelden in het feestgedruis, zei men het ‘vlees vaarwel’, carne vale in het Italiaans. Dat is althans de volksetymologische verklaring. Waarschijnlijker is dat het woord komt van het kerklatijn carnem levare, het vlees wegnemen. Tegenwoordig is carnaval in ons land vooral een drank- en muziekfestijn, maar in vroeger tijden was het bovenal een eetfestijn.  Het  volksfeest wordt al sinds de Middeleeuwen in Europa gevierd, voorafgaand aan een vastenperiode, vandaar ook vastenavond, of vasteloavend, van veertig dagen van matiging  waarin bijvoorbeeld geen vlees wordt gegeten. Traditionele volksfeesten, waarbij rollen worden omgedraaid, maskers en vermommingen worden opgezet, en de lente wordt verwelkomd gaan terug tot de oude Grieken en Romeinen en, in deze streken,   de Germanen. Bij de kerstening  van Europa in de Middeleeuwen bleek dat de ‘heidense gewoontes’ rond de volksfeesten  er niet zo makkelijk onder waren te krijgen. Tijdens het Concilie van Benevento in 1091 besloot de Katholieke Kerk  dat de feesten binnen de christelijke liturgie konden worden opgenomen.  Bij de kerstening van de feesten vindt ook Aswoensdag zijn oorsprong; het begin van de  vastentijd als voorbereiding op het Paasfeest. Een veertigdagentijd, omdat Jezus Christus na zijn doop veertig dagen ging vasten in de woestijn.  Aswoensdag ontleent zijn naam aan de gelovigen die een kruis met as op hun voorhoofd laten tekenen; een uiting van berouw en zondigheid, gemaakt van de as van verbrande palmtakken van de viering van Palmpasen in het jaar ervoor.  In ontkerstend Europa is de bezinning, bijvoorbeeld op de doorgedraaide destructiedrift van de mens, steeds verder te zoeken In ontkerstend Europa is de bezinning, bijvoorbeeld op de doorgedraaide destructiedrift van de mens, steeds verder te zoeken. Voor de leeglopende kerken kwam weinig substantieels in de plaats. Maar carnaval appelleert aan nog altijd met  religie verbonden zaken als gemeenschapszin. „Echt gewoon één zijn met elkaar”, zei een carnavalsvierder in de Sjtad van Sjtuf (Roermond) tegen de NOS, gevraagd  naar de betekenis van carnaval. Vroeger leefden mensen met de seizoenen, dus had het vasten voor de lente ook een praktische component. Het einde van de wintervoorraad raakte in zicht. Misschien was het ook wel makkelijker te vasten, omdat er weinig te eten was. Een luxeprobleem voor de huidige generaties carnavalsvierders is dat vasten een stuk lastiger is, nu alles continu beschikbaar is in het schap van de supermarkt. Maar dat  gemak is niet langer houdbaar, zo realiseren zich steeds meer mensen, want met rondvliegende kipfilet verwoest de mens de planeet.   In de hossende massa’s in Lampegat (Eindhoven), Kruikezeikersgat (Tilburg) of  Oeteldonk (Den Bosch), bevinden zich inmiddels waarschijnlijk meer vegetariërs dan vroeger. Zij zouden het mooi vinden als de volksetymologie betekenis breed zou worden  nageleefd en veel  mensen na de carnavalsviering het vlees  vaarwel zouden zeggen. Kom op, Kruikezeikers en co: de mens is zondig, carne vale! 
		Nieuwsbrief
		NRC Eten &amp; Gezondheid
	 
		De laatste inzichten over eten, de lekkerste recepten en slimme tips om gezond te leven
	]]></description>
      <guid>https://nrc.nl/nieuws/2023/02/22/zeg-het-vlees-vaarwel-a4157775</guid>
      <pubDate>Wed, 22 Feb 2023 13:02:00 +00:00</pubDate>
    </item>
    <item>
      <title><![CDATA[Dubbele betekenis van ‘respect’ bron van spanning]]></title>
      <description><![CDATA[Zo’n twintig jaar geleden liet de regering de koningin in de Troonrede zeggen dat we respect moeten hebben voor de ander, terwijl een nationale tegeltjeswijsheid juist zegt dat respect geen recht is, maar iets is dat je moet verdienen. Wie heeft er nu gelijk, majesteit of het volk? Misschien wel beiden.  Respect is geen begrip dat het Nederlands zo maar is komen aanwaaien. Het komt uit het Latijn,  waar het samenhangt met het werkwoord respicere, dat vertaald kan worden met ‘om je heen kijken’ of ‘omkijken’. Vandaar ook respijt dat net als het oudere Nederlands ‘in een ommezien’ uitstel betekent.  Wie goed om zich heen kijkt, is opmerkzaam. Daarom dat respect aanvankelijk voor ‘aandacht’ stond of ‘in aanmerking nemen’, een betekenis die nog in het Engels bestaat. ‘In many respects’ is bij ons ‘in vele opzichten’. Deze betekenis is in het Nederlands verdwenen, behalve in respectievelijk. Van de betekenis ‘aandacht’ naar ‘ontzag’ of ‘eerbied’ is geen grote ontwikkeling. Wie door goed naar anderen te kijken ziet dat iemand meer macht of aanzien heeft, zal snel in eerbied het hoofd buigen. Al in de 16e eeuw lezen we hoe gelovigen respect hebben voor hun bisschop. Dit is het respect van de volkswijsheid: het respect dat een hoger geplaatste kan afdwingen of het respect dat we betonen aan iemand die veel gepresteerd heeft. Maar het woord heeft zich intussen weer verder ontwikkeld. Fransen spreken over het respecteren van beloftes of van spelregels en met het historisch zakenverkeer tussen Frankrijk en Nederland is deze interpretatie ook meegekomen. Dus respecteren wij nu ook contracten. Maar dit is niet het einde van buitenlandse invloeden op het Nederlandse respect. Het Engels kent een uitdrukking als ‘without respect of persons’ dat in het Nederlands, als het Bijbelwoord uit Romeinen 2:11 vertaald, ‘zonder aanzien des persoons’ luidt. Dus zonder onderscheid te maken.  God discrimineert niet, maar erkent ieder in zijn eigen waarde, legt Paulus uit Hier gaat het niet om ontzag of eerbied, maar gewoon om erkenning. God discrimineert niet, maar erkent ieder in zijn eigen waarde, legt Paulus aan zijn net bekeerde geloofsgenoten uit en dit is de betekenis die koningin Beatrix destijds gebruikte in de Troonrede. Respect wordt dus op tweeërlei wijze gebruikt in het Nederlands: enerzijds eerbied en anderzijds erkenning. Dat maakt de discussie zo moeilijk. Als een vertegenwoordiger van een met de nek aangekeken bevolkingsgroep respect voor zichzelf en zijn vrienden eist, dan vraagt hij om erkenning, om niet langer gediscrimineerd te worden. In het daarop volgende debat kan zijn tegenstander echter net doen of hij deze betekenis niet kent en aangeven dat hij pas respect zal betonen als de ander iets presteert. Hij gebruikt respect dus in de betekenis eerbied of ontzag. Misschien uit onwetendheid, maar de kans is levensgroot dat hij het doet om de onderliggende partij nog eens op haar plek te zetten. In zo’n geval levert een discussie weinig op, behalve als er zich een arbiter meldt die beide partijen oproept respect te hebben voor de regels van het taalspel en ze erop wijst dat beiden een ander respect in de mond genomen hebben.    ]]></description>
      <guid>https://nrc.nl/nieuws/2023/02/19/dubbele-betekenis-van-respect-bron-van-spanning-a4157509</guid>
      <pubDate>Sun, 19 Feb 2023 13:02:00 +00:00</pubDate>
    </item>
    <item>
      <title><![CDATA[Van moraal naar moreel en terug]]></title>
      <description><![CDATA[Van moraal naar moreel is taalkundig een kleine stap, slechts een klinkerverandering. In de werkelijkheid is het anders. Er ligt een wereld van verschil tussen een losse moraal en het moreel van de troepen hooghouden. Moreel en moraal komen beide van het Franse moral, dat ethiek en zedenles betekent. Daarom hebben we naast elkaar moraaltheologie en de moraal van een verhaal. Tot in de 18de eeuw konden beide vormen in het Nederlands door elkaar gebruikt worden. Dus in plaats van naar een moraal kon er net zo goed naar een moreel in de fabels van La Fontaine gezocht worden.  Moreel en moraal zijn niet de enige woorden uit het Frans die op elkaar lijken. We kennen bijvoorbeeld instrumenteel naast instrumentaal, materieel naast materiaal. Maar telkens met  betekenisverschil: instrumenteel heeft met werktuigen te maken, instrumentaal met muziek, materiaal slaat op dingen die nodig zijn om iets te maken, materieel rolt, bij de spoorwegen, brandweer of in het leger.  Zo zijn moreel en moraal ook uit elkaar gegroeid. En toch hebben beide woorden nog iets van hun alleroorspronkelijkste achtergrond behouden. Ze gaan namelijk terug op  het Latijnse moralis, ‘betrekking hebbend op de zedenleer’, een bijvoeglijk naamwoord, afkomstig van het welbekende mos dat ‘gewoonte’ betekent. Het meervoud van mos is mores en daarom zit er een r in afgeleide vormen. Mores is een kreet die de corporale student nog steeds in de mond bestorven ligt als hij wangedrag wil vergoelijken, zonder dat hij beseft dat hij hiermee feitelijk een beroep doet op hoogstaand zedelijk gedrag. Want dat is hoe de klassieken van mores, hun traditie, op moralis, ethisch gedrag, fatsoen, kwamen.  Iemand zonder moraal, heeft geen besef van goed en kwaad De Fransen namen met het woord ook de betekenis over. Moral werd de leer van de goede zeden, dus de ethiek, vandaar de plicht om je meer dan betamelijk, liever zelfs voorbeeldig te gedragen, dus in tijden van gevaar moedig. Moral kwam uiteindelijk zo goed als overeen met wat men eertijds deugden noemde en bepaalde dus het onderscheid tussen goed en slecht gedrag. Het Nederlandse moraal kent deze betekenis eveneens: iemand zonder moraal, heeft geen besef van goed en kwaad.  In Vlaanderen komt nog een moreel voor dat op het eerste gezicht niet lijkt te stroken met het verhaal tot nu toe: een moreel verslag. In feite is dit een leenvertaling uit het Frans waar een bestuur geacht jaarlijks een rapport moral aflevert, een jaarverslag. Een goed functionerend bestuur wordt geacht zich behoorlijk te gedragen en daarvan jaarlijks rapport op te maken. Dus overeenkomstig goede bestuurlijke gewoonten. Bij het uiteengaan van het Nederlandse moreel en moraal ging moreel in de richting van moed en beperkte moraal zich voornamelijk tot de zedelijke kant, tot er zich via de wielertaal een nieuw moraal het Nederlands binnendrong. Het jargon van het wielrennen was tot voor kort Frans en zodoende kon wereldkampioen Gerrie Knetemann indertijd melden dat hij de dag van zijn overwinning vol moraal zat. Sport rukt op en daarom is het niet vreemd meer te horen dat het Oekraïense leger over zoveel moraal beschikt.     ]]></description>
      <guid>https://nrc.nl/nieuws/2023/02/12/van-moraal-naar-moreel-en-terug-a4156896</guid>
      <pubDate>Sun, 12 Feb 2023 13:02:00 +00:00</pubDate>
    </item>
    <item>
      <title><![CDATA[Apocalyps door parasitaire schimmels:  the new weird  is hier]]></title>
      <description><![CDATA[Zo ongeveer de halve wereld kijkt naar de apocalyptische serie The Last of Us, over een pandemie veroorzaak door een mutatie van Cordyceps, een geslacht van entomopathogene schimmels. ‘Cordyceps’? ‘Entomopathogene schimmels’? Zoek daar plaatjes van op — en huiver. De woorden verwijzen naar schimmels die insecten parasiteren tot de dood erop volgt. En vervang je insecten door ‘mensen’, dan heb je The Last of Us. Wie kijkt, krijgt onwillekeurig een onverklaarbare jeuk. Wat erger is, puur bij toeval moet ik een kitrand in de badkamer vervangen. Ik probeer de klus te vergeten, in ieder geval zolang  de serie duurt. Schimmel. Het woord boezemt angst in. Je leest: „Schimmel. Organisme behorend tot het rijk der Fungi.” Rijk der Fungi? Geloof het of niet, ik ken een Japanse film van Ishiro Honda getiteld Attack of the Mushroom People (1963) waarin muterende paddenstoelen mensen infecteren. De woordgeschiedenis is doortrokken van horror en fantasy. ‘Schimmel’ is een afleiding van de Germaanse wortel skim, verwijzend naar ‘lichtglans’ of ‘schaduw’. Het woord is een visualisering van de witte kleur of de doffe glans die een schimmellaag kan vertonen. In de hedendaagse literatuur is er een toepasselijke term voor al dit akeligs: the new weird. Sinds ‘het nieuwe vreemde’ een aantal jaren geleden werd bedacht door onder andere de Amerikaanse auteur Jeff VanderMeer, die in bijvoorbeeld Annihilation schrijft over de vermenging van  plant en mens, hoor je hier wat minder over. Dat komt omdat het vreemde inmiddels niet zo heel vreemd meer is. Een virus hier, een schimmelinfectie daar, we kijken er niet meer zo van op. Het bestaan van het woord drukt ons met de neus op de feiten, namelijk dat wij mensen deze planeet delen met organismen die veel sterker zijn dan wij Toch is ‘schimmel’ weird. En eng. Het bestaan van het woord drukt ons met de neus op de feiten, namelijk dat wij mensen deze planeet delen met organismen die veel sterker zijn dan wij, die mysterieus zijn, unheimisch, vandaar dat we ‘schimmel’ ook als vloekwoord gebruiken, bijvoorbeeld, het Haagse „krijg de afgetrokken Spaanse schimmel!” Hoe verklaar je dit dan: wie een jenever neemt, kan zeggen: „Ik berijd mijn schimmel?” aldus Ewoud Sanders in zijn Borrelwoordenboek (1997). Deze borrelnaam, in 1839 voor het eerst gesignaleerd in Schiedam, blijkt te komen uit een verzameling spreekwoorden over drank en dronkenschap van P.J. Harrebomée. „De witachtige uitslag van het brood, op het paard overgebracht, heeft wellicht de klare jenever zoo doen benoemen, in verband met het inrijden in de keel van den nathals.” En nu, vrees ik, is er een nieuw woord, gecreëerd in aflevering twee van The Last of Us. De zombies, het halve hoofd vervangen door uitgegroeide entomopathogene schimmels, hebben de vluchtende hoofdpersonen Joel (Pedro Pascal) en Tess (Anna Torv) in een hoek gedreven. Dan, een kus als schanddaad, een schimmelkus die je nooit van je leven zal vergeten. Tess tegenover dat paddenstoelenhoofd. Haar mond open. En uit de zijne sijpelen lange, witte draden: tongen met Cordyceps. Dit kun je nooit meer niet zien, genoeg om je naar de fles te laten grijpen. Om je schimmel flínk te berijden. 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	]]></description>
      <guid>https://nrc.nl/nieuws/2023/02/08/apocalyps-door-parasitaire-schimmels-the-new-weird-is-hier-a4156540</guid>
      <pubDate>Wed, 8 Feb 2023 13:02:01 +00:00</pubDate>
    </item>
  </channel>
</rss>
