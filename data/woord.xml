<?xml version="1.0" encoding="utf-16"?>
<rss version="2.0">
  <channel>
    <title><![CDATA[Woord]]></title>
    <link>https://nrc.nl/rubriek/woord</link>
    <description><![CDATA[Woord]]></description>
    <item>
      <title><![CDATA[{ scrum }]]></title>
      <description><![CDATA[De scrum. Als de zwaarste spelers met de dikste spieren de dark arts van de rugbysport beoefenen. Ze zeggen dat er een methode is om te ‘scrummen’. Maar iedere front rower van Friesland tot de Fiji zal je vertellen: niemand weet wat er werkelijk gebeurt in de clash der voorwaartsen op het rugbyveld. Niet echt. Duistere kunstjes. Op het wereldkampioenschap rugby, van 8 september tot 28 oktober in Frankrijk, zal de scrum meer dan ooit voor het voetlicht komen. Sommigen zeggen dat het sjorren en duwen afdoet aan de lyriek van rugby als een moderne sport met snelle atleten die toveren met balhantering. Anderen vinden het middeleeuws aandoende spektakel essentieel in rugby, even beeldschoon als een sonnet van Shakespeare. De scrum gaat zo: je staat voorover gebogen in een sterke lichaamshouding samen met je zeven medespelers wachtend totdat jullie de hit kunnen uitvoeren op de oppositie die in dezelfde positie staat. In de tweede rij doen twee spelers hun hoofd tussen de heupen van de drie op de eerste rij, hun hand tussen de benen van degene vlak daarvoor om het broekje goed vast te pakken. Stévig moet je je binden aan dat lichaam. Twee spelers aan beide flanken hurken met respectievelijk linker- en rechterschouder tegen de billen van de drie op de eerste rij. Ten slotte de nummer acht: hoofd tussen de heupen van de twee tweede-rij’ers. Een scrum half, een speler klein van formaat horende bij de backs, rolt de bal in het tunneltje gevormd door de eerste-rij’ers. De spelers grommen van de inspanning terwijl ze als een eenheid tegen elkaar duwen, scrummen, vechten om iedere centimeter gras. De geur van verse zweet vermengd met ingesmeerde spierbalsem doet je ogen tranen, om nog maar te zwijgen van scheten die loskomen door de inspanning. ‘Scrum’, ontleend aan het Engels, is een verkorte versie van scrummage, een wisselvorm van scrimmage die rond einde vijftiende eeuw ontstond om ‘worsteling’ of ‘schermutseling’ aan te duiden. Tegenwoordig gebruiken voetbalcommentatoren ‘scrimmage’ als een kluwen van aanvallers en verdedigers de bal, en de kluts, voor het doel kwijt is. ‘Scrum’ kennen we niet echt in het Nederlands, afgezien van managers die dingen roepen zoals ‘in het scrum-framework steek je ook dagelijks de koppen bij elkaar’. Over skrum leert evenwel het Etimologiewoordeboek van Afrikaans (G.J. van Wyk, 2003): ‘Bepaalde formasie voorspelers, andersins enige bondel spelers, wat onderskeidelik ná sekere spelfoute of tydens vry spel saambind en teen die ander span beur.’ Deze beschrijving klopt niet helemaal, al is het te ingewikkeld om dat hier nu even uit te leggen, maar wat ik maar zeggen wil: niemand weet precies wat en hoe als het gaat om ‘scrum’. Uitgerekend de fysiek grote Zuid-Afrikanen kennen de skrum als geen ander. Dat zal ook in Frankrijk blijken waar regerend wereldkampioen de Springbokke hoge ogen gooien. Een van hun wapens: de skrum. Hoe kan het ook anders, met voorwaartsen die Frans ‘Bud Spencer’ Malherbe of Retshegofaditswe ‘Ox’ Nché heten, mannen die dodelijk toveren daar waar niemand kijkt. En dan heimelijk grinniken als de tegenstander knockout ligt.]]></description>
      <guid>https://nrc.nl/nieuws/2023/09/25/scrum-a4175319</guid>
      <pubDate>Mon, 25 Sep 2023 13:04:23 +00:00</pubDate>
    </item>
    <item>
      <title><![CDATA[Een schrale Spaanse vocabulaire als erfenis]]></title>
      <description><![CDATA[Hoezeer Spanje ook geliefd is als vakantieland door de gemiddelde Nederlander, het Spaans heeft nauwelijks invloed gekregen op het Nederlands. Natuurlijk, we genieten van paella, calamares en avocado, dragen bij regenweer een poncho, houden als we op leeftijd zijn een siësta, dansen salsa, en gevorderden de flamenco, maar veel verder gaat het niet. Sigaren en sigaretten hebben eveneens een Spaanse achtergrond, zoals de operaliefhebber weet door Carmen, maar deze woorden hebben ons bereikt via het Frans. Hoeveel indruk de echte Spaanse macho ook denkt te maken op Hollandse meisjesharten, het woord hebben we opnieuw niet rechtstreeks uit het Spaans, maar via het Amerikaans-Engels van Hollywood. Een escapade vindt weliswaar zijn oorsprong in het Spaans, waar het letterlijk ‘het achterlaten van je mantel’ betekende en zich zodoende ontwikkelde tot ‘ontsnapping’, maar wij hebben het woord, met zijn nieuwe betekenissen, overgenomen uit het Frans. Hetzelfde geldt voor embargo, dat in het Spaans aangaf dat iets in beslag genomen was. Cargo, ‘vracht’, daarentegen is wel echt Spaans en stamt uit de tijd dat we, hoewel verwikkeld in een Tachtigjarige Oorlog met de koning van Hispanje, toch voortdurend handel dreven met het Iberische schiereiland. Ook honderd procent Spaans is commando, ‘bevel’, dat uit dezelfde periode stamt, en dat vervolgens gebruikt kon worden voor de militaire eenheid die onder bevel van één officier stond. Die laatste betekenis is door Nederlandse kolonisten meegenomen naar Zuid-Afrika en de Boeren die in opstand kwamen tegen de Britten duidden de groepjes waarmee ze aanslagen pleegden aan als kommando’s. De Engelsen hebben naderhand dit woord van hun tegenstanders geleend en hun speciale eenheden met deze nieuwe term getooid, waarop tenslotte de hele westerse wereld hun best getrainde en voor extra gevaarlijke missies bestemde troepen zo is gaan noemen. Ook guerrilla, letterlijk oorlogje, is echt Spaans. Het stamt uit de tijd dat Napoleon probeerde Spanje te onderwerpen en kleine verzetsgroepen tegenstand probeerden te bieden in ongeregelde schermutselingen. Ook het nu weer door de coup d’état in Niger actueel geworden woord junta heeft in die tijd in Spanje zijn huidige betekenis gekregen. ‘Junta’ komt van het Latijnse juncta dat ‘verbinding’ betekent en dat we nog zien in het Engelse juncture, ‘kruispunt’, ‘verbindingspunt’ en vandaar ook kruispunt van tijden ‘moment’ of in het Franse joint ‘voeg’. Al in de 17de eeuw waren er in het nog steeds Spaanse Zuid-Nederland ‘junta’s’, bestuurlijke comités, verbindingen van lieden die leiding gaven. Tijdens het verzet tegen de Franse inval door Napoleon richtten onafhankelijkheidsgezinde Spanjaarden comités op die de guerrilla aanstuurden. Zo’n clubje heette ook junta, het overkoepelende nationale Spaanse comité was de Central Junta. Op die manier heeft het woord zijn moderne betekenis gekregen: een autoritair bestuur onder leiding van een groep militairen. Franco’s regime was geen ‘junta’, want hij heerste alleen. Hij was simpelweg een dictator. ]]></description>
      <guid>https://nrc.nl/nieuws/2023/09/03/een-schrale-spaanse-vocabulaire-als-erfenis-a4173386</guid>
      <pubDate>Sun, 3 Sep 2023 13:04:24 +00:00</pubDate>
    </item>
    <item>
      <title><![CDATA[Fruit wordt vaker gebruikt om te schelden dan om te prijzen]]></title>
      <description><![CDATA[Tweede Kamerlid Henri Bontenbal (CDA) is een toffe peer. Aldus zijn partijgenoot en vertrekkend collega Mustafa Amhaouch onlangs in NRC over de nieuwe fractieleider van deze zieltogende partij. Toffe peer is een fruitvergelijking. Daar hebben we er in het Nederlands meer van. Relatief vaak gaan ze over iemands uiterlijk. Zo kun je opgezadeld zijn met een krenten- of rozijnenbaard. Dat is volgens mij neutraal bedoeld. Sinaasappelhuid, een synoniem voor ‘cellulitis’, is eerder eufemistisch. En perzikhuidje is positief bedoeld. „De Hollandse zomer is milddadig als een perzikhuidje, sappig als een bloeiende rivierdijk, verlokkelijk als een rimpeling op het water”, schreef H.J. Schoo in 2000. Toen de klimaatverandering nog niet zo opspeelde. Met krent hebben we de gedroogde druif te pakken. Krenten zijn lekker, maar noem iemand een ‘krent’ en je bedoelt dat hij of zij gierig is. Een vrek. De Dikke Van Dale geeft als aanvullende betekenis ‘kleingeestig mens’. Ook in ongedroogde staat is druif niet altijd positief bedoeld. Een ‘druif van een kerel’ betekent volgens de Dikke Van Dale ‘een vervelende, nare of zonderlinge man’. Wie zegt: wat ben jij toch een fijne druif, bedoelt dit ironisch. Eigenlijk zeg je: wat ben je toch een flapdrol. Nog erger is het gesteld met de ‘rare druif’. „Zij was nooit echt jaloers, denk ik, omdat ze nu eenmaal heel duidelijk besefte dat ze met een rare druif getrouwd was”, schreef de dichter Jan Hanlo (1912-1969) ooit. Fruit eten is positief. Goed voor je gezondheid. Toch pakken veel fruitvergelijkingen negatief uit. De ‘rotte appel’. Eruitzien als een oud appeltje. Iemand uitknijpen als een citroen. De zure pruim of zuurpruim. Met zijn of haar zuinige pruimenmondje. Oen meloen zal z’n bestaan danken aan het rijm, maar dan nog: het is geen compliment („Wat ben je toch een oen meloen!”) Gelukkig kennen we ook het oogappeltje. Die vergelijking danken we aan de Bijbel. „Is Efraïm niet mijn geliefde zoon, is hij niet mijn oogappel?” staat er in Jeremia 31:20. Ook elders in de Bijbel komt dit woord voor. Vandaar de uitdrukking: iemand bewaken, bewaren of beminnen als zijn oogappel, als z’n dierbaarste bezit. Overigens is de oogappel natuurlijk geen fruit dat je van een boom kunt plukken. Bedoeld wordt de oogpupil die de bedenkers van dit woord kennelijk deed denken aan een appel. Zoals ‘appelwangetjes’ verwijzen naar de blozende kleur van die vrucht. Als je die fruitvergelijkingen op een rijtje zet, zie je dat ‘toffe peer’ tamelijk uitzonderlijk is. Bontenbal boft met die typering. ‘Geschikte peer’ was ook mogelijk geweest, maar gereserveerder. ‘Hoge peer’ is weer negatief en inmiddels grotendeels verdrongen door de ‘hoge pief’. Het oude besje is geen fruitvergelijking, want besje is een verkorting van bestemoer (‘grootmoeder’). Een twijfelgeval is eikel. Dat is geen fruit, maar wel de vrucht van de eik. Die lijkt op de top van de penis. Politici worden heel vaak ‘eikels’ genoemd. Wopke Hoekstra bijvoorbeeld. De partijleider onder wie het CDA is gedecimeerd. En die nu door Mark Rutte op ondoorgrondelijke wijze is voorgedragen voor een topfunctie in Brussel. „Hoop dat die eikel van een #Hoekstra”, schreef iemand op X, voorheen Twitter, „genoeg hersenen heeft om de weg te vinden tussen Brussel en Strasbourg (sic).”]]></description>
      <guid>https://nrc.nl/nieuws/2023/08/30/fruit-wordt-vaker-gebruikt-om-te-schelden-dan-om-te-prijzen-a4173105</guid>
      <pubDate>Wed, 30 Aug 2023 13:04:24 +00:00</pubDate>
    </item>
    <item>
      <title><![CDATA[Niet alle nietsnutten zijn nutteloos]]></title>
      <description><![CDATA[Een mooi woord opent de ogen, toont de wereld zoals zij werkelijk is. Zo ook klaploper. Enerzijds bedoelen we hiermee ‘profiteur’, iemand die in het restaurant wegkijkt als de rekening komt, of op de sportclub steevast als eerste onder de douche staat terwijl anderen pionnetjes opruimen. Anderzijds denken we onwillekeurig aan Nescio’s uitvreter, Japi, kampioen bietser, nietsdoener, profiteur en tafelschuimer, die evenwel iets glorieus heeft. De klaploper is van alle tijden, maar is tegenwoordig vooral te vinden op de website van De Telegraaf. Niet alleen behandelen filmpjes aldaar het drama op het gebied van borstimplantaten waardoor BN’ers in de rij staan om te vertellen hoe erg dat wel niet is – „Mijn borsten stonden in brand!”– , ook de politieke spanning komt aan bod, met name die rondom het Nieuw Sociaal Contract van Pieter Omtzigt. In beide gevallen is sprake van ‘klaplopen’: Brigit, Fajah en andere sterren zonder een duidelijk talent voor iets specifieks leven van media-aandacht, Omtzigt moet van politiek commentator Wouter de Winther oppassen voor opportunisten die zich aan hem vastplakken voor eigen gewin. ‘Klaploper’ betekent volgens Van Dale ‘nietsnut’ en ‘profiteur’. De geschiedenis van het woord gaat terug naar het Middelnederlands, bijvoorbeeld: ‘Mette clappe gaen’, dat wil zeggen ‘met de leprozenklepper lopen’, een uitdrukking die ‘bedelen’ betekent, ontstond uit het oude gebruik waarbij mensen die leden aan lepra of melaatsheid verplicht waren met een klepper of een ratel rond te lopen om anderen met het geluid te waarschuwen en zo infectie te voorkomen. Dat de klaploper allerminst ‘melaats’ is in onze moderne samenleving bewijst het succes van profiteurs. Het lijkt wel of dat klaplopen of op z’n minst slim manoeuvreren een vereiste is geworden om ergens te komen, vandaar dat waarnemers de bui al zien hangen nu Omtzigt hoge ogen gooit met zijn nieuwe partij. Waar succes te behalen valt zonder al te veel inspanning, daar vind je de klaploper. En dan is er Japi. Nescio’s ‘wonderlijke kerel’ in de novelle De uitvreter uit 1911. „[Japi], dien je in je bed vondt liggen met zijn vuile schoenen, als je ’s avonds laat thuis kwam. Den uitvreter, die je sigaren oprookte, en van je tabak stopte en je steenkolen verstookte en je kasten nakeek en geld van je leende en je schoenen op-droeg en een jas van je aantrok als-i in den regen naar huis moest.” Maar Nescio’s ‘klaploper’ keert de burgerlijke maatschappij de rug toe, en dat problematiseert de term. Als tragische held ondermijnt Japi de normen en waarden . „Nee Goddank,’ antwoordt Japi als Bavink hem vraagt of hij soms schildert. Hij vervolgt: „En ik dicht ook niet en ik ben geen natuurvriend en geen anarchist. Ik ben Goddank heelemaal niks.” Niets bij Japi staat in brand, noch wil hij voordeel trekken uit het succes van een ander. Hier zien we geen lapzwans zonder talent, maar een man wiens uitvreterij een daad van protest is tegen opsmuk en leegte in de mensen en de wereld om hem heen. Een ‘klaploper’ was hij, maar een aardige.]]></description>
      <guid>https://nrc.nl/nieuws/2023/08/27/niet-alle-nietsnutten-zijn-nutteloos-a4172863</guid>
      <pubDate>Sun, 27 Aug 2023 13:04:25 +00:00</pubDate>
    </item>
    <item>
      <title><![CDATA[Van luchtbel, gasbel en zeepbel tot eigen levenssfeer]]></title>
      <description><![CDATA[Er bestaan woorden die smaken naar meer, maar er zijn er ook die klinken alsof je met een mond vol gorgelwater spreekt. Bubbel is er zo een. Waar het vandaan komt, is onduidelijk, maar het is oud, want het Engels, Zweeds en Deens kennen een vergelijkbare bubble, bubbla en boble. Bubbels zijn oorspronkelijk luchtbellen. Waarschijnlijk hebben onze verre voorouders het geluid van belletjes die opborrelen bij het koken of uit een moeras proberen na te bootsen (‘blubblub’) en zeggen we daarom ‘bubbel’ of ‘bobbel’. Vanwege die belletjes noemen we mousserende wijn met een aan het Engels ontleend kooswoordje ook bubbles. Maar ‘bubbel’ is meer. Het kan ook op een door zwelling ontstane bult slaan. Maar ook levenloze blaasjes heten bubbels, zie bubbelplastic, bubbelenvelop en bubbelbad. Of het Engelse bubblegum, een kauwgom, waarmee het heerlijk bellen blazen is. En met dit fragiele belletje komen we bij een andere betekenis, die we in Nederland al aantreffen in de beschrijving van de Actiepest van 1720, de eerste grote internationale kredietcrisis. Boze Amsterdammers belaagden speculanten die gezorgd hadden voor een ‘bubbel’. Deze betekenis, die het best omschreven kan worden als een bedrieglijke handelsonderneming die snel winsten voorspelt, maar daarna, zodra er veel ingelegd wordt, als een zeepbel uiteenspat, kwam uit het Engels. Want daar had de South Sea Bubble, een van de windhandelschandalen waarmee de ellende begon, al eerder slachtoffers geëist onder wie de toch zeker niet domme Isaac Newton. ‘Bubbel’ als een vlies dat lucht of gas omhult, vormde ook de basis voor een andere metafoor. Vanaf 1944 noemen de Britten de doorzichtige cockpitkap van een jachtvliegtuig een bubble. Hiermee willen ze vast niet zeggen dat die kap niet solide is en zo uit elkaar kan spatten, maar veeleer dat het hier gaat om een afgesloten maar transparante halve bol. Een decennium later verschenen de eerste bubble buildings, opblaasbare halve bollen die tijdelijk als sporthal, opslagplaats of noodgebouw in rampgebieden gebruikt konden worden. Naderhand heeft de term zich uitgebreid tot alle architectuur die er als een halve luchtbel uitziet. Van de architectonische bubbles naar de betekenis die nu opgeld doet – eigen afgesloten denkwereld of levenssfeer – is geen grote stap. Zoals de huid van het ‘bubble’ gebouw alles omsluit wat zich daarbinnen bevindt, zo sluit een ‘sociale bubbel’ alle andersgezinden of niet-groepsgenoten buiten. Zo kennen we vanaf het jaar 2000 sportbubbels, internetbubbels, havermelkbubbels en vanaf de coronatijd zelfs contactbubbels. De eerste die daarmee begon was de toenmalige Britse premier Boris Johnson. Hij introduceerde de support bubble voor een netwerkje van twee huishoudens die tijdens de pandemie in contact mochten blijven om elkaar bij te staan. Nederlandse autoriteiten namen de nieuwe bubbel binnen een dag over. Maar zo fragiel en tijdelijk als ‘bubbels’ oorspronkelijk waren, zo ondoordringbaar zijn deze hedendaagse. ]]></description>
      <guid>https://nrc.nl/nieuws/2023/08/23/van-luchtbel-gasbel-en-zeepbel-tot-eigen-levenssfeer-a4172580</guid>
      <pubDate>Wed, 23 Aug 2023 13:04:25 +00:00</pubDate>
    </item>
    <item>
      <title><![CDATA[Het verband tussen terugwijkend tandvlees, economie en parlementaire vakantie]]></title>
      <description><![CDATA[Paniek stijgt op uit Hilversumse kelen: recessie in Nederland en reces in Den Haag. Er is alleen een taalkundig verband. Beide termen gaan terug op het Latijnse recessus, ‘teruggaan’ of ‘terugtocht’. Dat past bij recessie. Dat is immers een periode van twee aaneensluitende kwartalen waarin het bbp daalt, een periode van teruglopende economische activiteit. Maar die betekenis heeft ‘recessie’ pas sinds de Grote Depressie in de jaren dertig, toen Amerikaanse economen het fenomeen van teruglopende handel en industriële productie met deze term benoemden. Voor die tijd was ‘recessie’ niet meer dan een begrip uit de astronomie, waarmee gedoeld werd op terugwijkende sterren of nevels in het uitdijende heelal. Het was Edmond Halley, de 17de-eeuwse astronoom, naar wie de befaamde komeet genoemd is, die het verschijnsel ontdekt heeft. Tegenwoordig spreken ook tandartsen over ‘recessie’ en dan bedoelen ze terugwijkend tandvlees. Het verband tussen teruggaan en vakantie, want dat is een parlementair reces in feite, is minder duidelijk. Maar het Latijnse recessus ontwikkelde zich ook tot de benaming voor een afgelegen, verborgen plek, een oord waar men zich veilig kon terugtrekken. Zo’n veilige plaats was ook de uitgelezen locatie voor organen en instanties die ongestoord wilden overleggen en dus werden de besluiten van zo’n bestuurlijk lichaam dat in het verborgene vergaderd had tenslotte ook met de term recessus aangeduid. In het Frans werd dit recès en dat betekent besluit of verdrag. Zoals vaak gebeurde in ons vaderlands verleden hebben we dit woord uit het Frans overgenomen. De eerste Nederlandse teksten waarin het voorkomt, stammen uit de 16de eeuw, maar nog tot een eind in de 19de eeuw komen we ‘reces’ als ‘besluit’ tegen. Juristen, die nu eenmaal graag speciale woorden voor precies geformuleerde zaken gebruiken, kenden nog een ander reces: het verslag van gevoerde onderhandelingen. Als je eenmaal het punt van ‘reces’ bereikt had in besprekingen, dus als partijen overeenstemming bereikt hadden en tot een besluit gekomen waren, kon je met ‘reces’ uiteengaan, dus eensgezind stoppen. Vandaar de betekenis pauze, zoals in het Frans, en vakantie die nu nog slechts gebruikt wordt voor gerechtshoven en bestuursorganen. Het Engelse recess lijkt geen enkel verband te onderhouden met de hier geschetste ontwikkeling. ‘Recess’ is, naast ons parlementaire ‘reces’, ook een verscholen holte of ruimte. Dit kan natuurlijk teruggaan op de Latijnse voorganger ‘verborgen plek’, maar omdat er ook een tussenverdieping mee aangeduid kan worden, ligt dit minder voor de hand. Een ‘recess’ kan daarnaast een alkoof zijn, of nis of inham, dus een plek waar muur, wand of kustlijn terugwijkt. En dan staat de oorspronkelijke Latijnse betekenis terugtrekken weer op de voorgrond. Dat is ook het geval bij de ‘recessieve eigenschappen’, die een rol spelen in de Wetten van Mendel: eigenschappen die bij overerving op de achtergrond blijven en die ondergeschikt zijn aan dominante collega’s. ]]></description>
      <guid>https://nrc.nl/nieuws/2023/08/20/het-verband-tussen-terugwijkend-tandvlees-economie-en-parlementaire-vakantie-a4172337</guid>
      <pubDate>Sun, 20 Aug 2023 13:04:26 +00:00</pubDate>
    </item>
    <item>
      <title><![CDATA[Dit is niet alleen een plek waar kinderen spelen]]></title>
      <description><![CDATA[Wie zegt dat hij een vriend niet meer uitnodigt omdat hij eet als een varken, maakt daarmee duidelijk dat hij diens tafelmanieren niet waardeert. Als diezelfde vriend behulpzaam is bij het verwisselen van een band en vervolgens hoort dat hij een engel is, begrijpt hij dat zijn technische kwaliteiten wel geapprecieerd worden. Het beeld waar iemand mee vergeleken wordt, verraadt onze houding tegenover zo’n figuur. Ook als het om abstractere zaken gaat, maken beelden die gebruikt worden, duidelijk hoe we tegenover iets staan. Een politica die haar Haagse biotoop een zandbak noemt, zegt niet hardop dat ze haar collega’s kleuters vindt, maar laat daarover toch geen misverstand bestaan. Een van de kenmerken van een zandbak is namelijk dat het een speelplek is voor kleine kinderen. Omdat parlementariërs volwassen lieden moeten zijn, kan het vergelijkingspunt tussen kleuters en politici niet de leeftijd zijn, maar hun gedrag: dreinen, speelgoed afpakken en elkaar pesten door zand in de ogen te strooien. De houding van Tweede Kamerleden lijkt daar volgens de zegsvrouwe dus op. Een helderder negatief oordeel over haar ambtgenoten lijkt nauwelijks mogelijk. Een fractievoorzitter die zichzelf graag een staatsmanallure aanmeet en daarom zijn politieke leider in het kabinet, en vooral de coalitie, voorhoudt dat het speelkwartier voorbij is, diskwalificeert door deze vergelijking te gebruiken het opreden van zijn ‘eigen’ kabinet. Hij zal het schip van staat op koers houden door de woelige stromingen van de tijd, als hij de kans krijgt van de kiezer, is de boodschap. Een bozige volksvertegenwoordiger die zijn tegenstander in het debat niet aankan en hem daarom toevoegt „man, ga toch buiten spelen”, zegt daarmee impliciet dat hij vindt dat de ander een spelletje speelt in ’s lands vergaderzaal en de belangrijke zaak, die aan de orde is, niet serieus neemt. Politici die elkaar spelbederver noemen, beseffen te weinig dat zij hiermee aangeven dat het parlementaire debat een spel is. Een poppenkast, en alleen kleine kinderen geloven nog in de verhalen van Jan Klaassen en Katrijn. Voor volwassen publiek is het niet veel meer dan luidruchtig geschreeuw, soms amusant, maar meestal met een voorspelbare uitkomst. Ook in de sportwereld, met name bij het voetbal, worden graag metaforen gebruikt. De laatste tijd duikt ook daar de zandbak veelvuldig op. Meest recent voorbeeld komt uit het Eindhovens Dagblad. Boven een stuk over de aankoop van voetballers door Saoedi-Arabië staat in een kop: „[...] zandbak is dumpplek voor uitgerangeerde spelers”. Mogelijk speelt hier de bijbetekenis een rol van een plek waar kinderen spelen. De Nederlandse school in Riad heet ook, heel leuk, ‘De Zandbak’. En de verwijzing naar de woestijn met het woord zandbak ligt nogal voor de hand. Maar door de context en de voortdurende herhaling in verband met voetbal heeft het gebruik van het woord zandbak hier nog een andere, negatieve, lading. Van een achterlijk land dat zonder de ‘oliedollars’ niet meer zou zijn dan dat: een bak zand. ]]></description>
      <guid>https://nrc.nl/nieuws/2023/08/16/dit-is-niet-alleen-een-plek-waar-kinderen-spelen-a4172064</guid>
      <pubDate>Wed, 16 Aug 2023 13:04:26 +00:00</pubDate>
    </item>
    <item>
      <title><![CDATA[In het woord zelf zit angst]]></title>
      <description><![CDATA[Desmodus draculae was de grootste vampier die ooit heeft geleefd, een soort vleermuis. Nu zijn de vleermuizen die kennelijk schuilen in de spouwmuren van Nederlandse huizen, en die de Raad van State ingevolge een recente uitspraak beschermd wil zien, geen vampiers. Maar toch, wie vleermuis zegt, denkt vampier. Zo intens werken deze angstwekkende dieren in op ons onderbewuste, dat het superponeren van vampier en vleermuis onwillekeurig gebeurt. Niet voor niets werd Desmodus draculae vernoemd naar Bram Stokers bloedzuigende graaf uit de Transsylvanische Karpaten. Vlad Tepes (de spietser), Dracula, kon zoals te lezen valt in Stokers klassieker uit 1897 veranderen in van alles, maar vaak werd hij een vampiervleermuis of vampier. En dit leeft in onze spouwmuren? In de zaak tussen isolatiebedrijf IsoSun uit Best en de provincie Utrecht, waar de afdeling bestuursrechtspraak van de Raad van State zich over boog, kwam naar voren dat het gaat om vleermuizen zo ongeveer ter grootte van een luciferdoosje (Lucifer?!). Ja, luciferdoosje. Maar voor je geestesoog zie je maar één ding. Vleermuis ontleent zijn naam aan het werkwoord vlederen of fladderen. Hier voegt P.H. Schröder in Van Aalmoes tot Zwijntjesjager (1980) aan toe dat het dier in het Middelnederlands vliermuus heette, in het Engels flittermouse en het Duits Fledermaus. En: „Het nachtdiertje waarvan de voorste ledematen in vliegorganen zijn veranderd, heeft altijd op de volksverbeelding gewerkt. In sommige streken zag men er een boze geest in.” En niet zonder reden. Toen wetenschappers Desmodus draculae eind jaren tachtig voor het eerst goed in kaart brachten, vielen de horrorachtige lichaamseigenschappen op: ongeveer zo groot als een toetsenbord; vleugellengten van tot vijftig centimeter; en een bloeddorst waar je koude rillingen van krijgt. Dat Desmodus draculae tussen het Pleistoceen en het Holoceen leefde en inmiddels is uitgestorven, is schrale troost. Van uitsterven willen we niets weten, in de populaire cultuur is de vleermuis springlevend. Sinds 2018 ligt een prequel van Dracula in de boekhandel, getiteld Dracul en geschreven door Dacre Stoker, achterneef van Bram; binnenkort draait The Last Voyage of Demeter in de bioscoop, over de apocalyptische zeetocht van Dracula naar Europa, eveneens verbeeld door Werner Herzog in Nosferatu (1979); en over de hele wereld raken mensen in vervoering van stripheld Batman oftewel vleermuisman. Ten slotte las ik onlangs in Denis Johnstons Een zuil van rook (2007) over de aswang, het weermonster met vampier-trekken uit de Filipijnse folklore. Zo kringelt zich de obsessie met vleermuis uit. De kern van onze haat-liefdeverhouding met het dier ligt in het idee van het abjecte, oftewel de desintegratie van herkenbare grenzen. Dat zie je in de evolutie van de vleermuis, in de voorste ledematen die opeens vliegorganen zijn. De vleermuis is vooral bedrieglijk. Een muis hoort niet te vlederen, laat staan je bloed te drinken. In het woord zelf zit angst, het woord dat onze verbeelding voedt. Wie dit fijn vindt, vindt met de Raad van State: leve de vleermuis.]]></description>
      <guid>https://nrc.nl/nieuws/2023/08/13/in-het-woord-zelf-zit-angst-a4171823</guid>
      <pubDate>Sun, 13 Aug 2023 13:04:26 +00:00</pubDate>
    </item>
    <item>
      <title><![CDATA[Ordinair compliment]]></title>
      <description><![CDATA[Een kleine voorspelling: het gebruik van het woord ‘dossiervreter’ zal de komende maanden toenemen. Met dank aan Pieter Omtzigt. Want nee, functie elders is niet gelukt. En of hij nu als de zoveelste politicus zal opstappen of een eigen partij zal beginnen, er zal veel over hem worden geschreven. In stukken die hem onder meer zullen typeren als een ‘eersteklas dossiervreter’. Dossiervreter is een bijzonder woord. Het is samengesteld uit twee woorden die los van elkaar een negatieve gevoelswaarde hebben. Dossier = saai. Ambtelijk. Iets uit stoffige archieven. Vreter = ongeremd. Bovenmatig. Te veel van het goede. Maar zie, plak deze woorden aan elkaar, en je krijgt iets positiefs. Iemand met grote kennis van zaken. Een vechter. Een lastpak die bijvoorbeeld knokt tegen een systeem waarin steeds minder kiezers vertrouwen hebben: de huidige regering. Dossier is een betrekkelijk jong woord. Het dateert uit het begin van de negentiende eeuw en betekent: verzameling geschriften over één onderwerp. De uitspraak verraadt al de Franse herkomst. In die taal betekent dos ‘rug’. Een rugomslag houdt een bundel geschriften bij elkaar. En je kunt erop noteren waar die bundeling over gaat. Dat is hoe de herkomst van het woord dossier wordt verklaard. Vreter is een oud woord. In de vorm freter staat het al in een van de eerste Nederlandse woordenboeken: de Schat der Neder-duytscher spraken uit 1573 van Cornelis Plantijn. De Dikke Van Dale kent de samenstelling dossiervreter sinds 2006. In feite is het al een stuk ouder. We vinden het voor het eerst in 1985. Terugkijkend op de politieke activiteiten van de Duitse bondskanselier Helmut Schmidt schreef de Volkskrant toen: „Bij Helmut Schmidt was dat anders. Die was een ‘dossiervreter’ en wist van specifiek departementale kwesties vaak meer dan de ministers zelf.” De aanhalingstekens tonen ons meteen de herkomst van het woord: dossiervreter is een vertaling van het Duitse Dossierfresser. In het Nederlands maakte dossiervreter daarna langzaam opgang. Pas vier jaar later, in 1989, duikt het voor de tweede keer op, andermaal in de Volkskrant. „Lubbers is een dossiervreter. Hij weet na lezing alle details”, schreef die krant toen. In de jaren daarna passeerden allerlei andere dossiervreters de revue, uit binnen- en buitenland, maar in een opvallend laag tempo. Eentje in 1990, twee in 1991 en zo druppelde het door, met tussendoor soms jaren niks. In NRC Handelsblad debuteerde het woord pas in 1993, in een stuk over Ruud Lubbers (toen de langstzittende premier van Nederland). Dat kranten dit woord zo mondjesmaat gebruikten, is vermoedelijk te verklaren door het vreet-stuk. Dat is een plat woord, waardoor dossiervreter iets volks krijgt. Weliswaar een compliment, maar enigszins ordinair. Die schroom verdween aan het begin van deze eeuw. In 2008 debuteerde dossiervreter in de Tweede Kamer. In een lofrede op de VVD-politicus Henk Kamp, die toen de Kamer verliet. De Kamervoorzitter typeerde hem bij die gelegenheid als „een man van feiten, cijfers en argumenten, een dossiervreter met een spartaanse en sobere mentaliteit: niet drinken, niet roken en gezond eten om de lange werkdagen te kunnen volhouden”. Inmiddels is Pieter Omtzigt dus de bekendste Haagse dossiervreter. De pitbull die zich vastbijt in stukken. De eenpitter die later dit jaar mogelijk de Haagse politiek volledig op z’n kop zal zetten.]]></description>
      <guid>https://nrc.nl/nieuws/2023/08/08/ordinair-compliment-a4171493</guid>
      <pubDate>Tue, 8 Aug 2023 13:04:27 +00:00</pubDate>
    </item>
    <item>
      <title><![CDATA[Als je soorten -ling woorden niet meer uit elkaar houdt]]></title>
      <description><![CDATA[Een leerling is iemand die iets leert. Dat hopen we althans. Een vluchteling is een mens die op de vlucht geslagen is voor oorlog en ellende. Een beginneling noemen we iemand die net met iets begint. Zo was een zwerveling in het Nederlands van de 19e eeuw wat nu een zwerver is en een keerling een man die teruggekomen is. Een bekeerling noemen we een zoekende ziel die teruggekeerd is naar het rechte geloof. Maar een huurling is niet een man die iets huurt. Niet meer, want in het Nederlands van de Middeleeuwen en ook nog later was het heel gewoon om te spreken van een huerlinck van een huis; een huurder heet zo’n persoon tegenwoordig. Het achtervoegsel -ling of -eling komt frequent voor in het Nederlands. Vaak slaat het op mensen, zoals bijvoorbeeld bij kleurling, kloosterling en vijfling, maar dat hoeft niet, zoals daling en betaling bewijzen. Het eerste deel kan van een werkwoord komen, zoals dat bij ‘leerling’ en ‘huurling’ het geval is, maar ook dat hoeft weer niet per se. Neem bijvoorbeeld stedeling, hoveling en jongeling. Kortom, een nogal chaotisch geheel. Misschien ligt daarin ook de verklaring voor de betekenisverandering van ‘huurling’. Als het eerste deel van zo’n woord op -ling of -eling een werkwoordstam is, kan de betekenis meestal omschreven worden als ‘een persoon die de handeling verricht die in het werkwoord uitgedrukt wordt’. Daarom is een verstekeling iemand die zich versteekt, verstopt, en was een loteling een jongeman die moest loten of hij wel of niet in militaire dienst moest. Een systeem dat door de Franse bezetters in 1810 werd ingevoerd maar dat tot in de 20e eeuw heeft bestaan. Voorbeelden als sterveling en mislukkeling laten zich moeilijk tot deze groep rekenen. ‘Sterven’ en ‘mislukken’ zijn immers geen activiteiten die iemand verricht, maar het zijn zaken die een mens overkomen. Bij banneling en vondeling speelt iets vergelijkbaars. Een slachtoffer wordt verbannen en een ‘vondeling’ vindt niets, hij of zij wordt als baby gevonden. Met andere woorden, er is naast de grote groep -ling woorden die een activiteit aangeven, ook een kleinere categorie die de handeling die in het werkwoord opgesloten zit, ondergaat. Nu wordt duidelijk wat er gebeurd is met ‘huurling’. Sprekers hielden de twee soorten -ling woorden niet meer goed uit elkaar en zo kon huurling ook begrepen worden als verwijzend naar iemand die gehuurd wordt om diensten te verrichten, een loondienaar zeggen de woordenboeken heel netjes. Loonslaaf lijkt een adequatere omschrijving. Maar hiermee zijn we nog niet bij de huursoldaat. Die stap lijkt groot, maar blijkt vrijwel universeel. Als er goed geld te verdienen valt met het uitvoeren van opdrachten, staat de soldaat in de man op. ‘Soldaat’ hangt immers samen met soldij. In het Duits is het nog duidelijker, een huurling heet daar Söldner. Het Frans en Engels spreken van mercenaire en mercenary. Hierin herkent de gymnasiast het Latijnse merces en dat betekent simpelweg ‘loon’. Opnieuw een bewijs voor de oude stelling: geld dat stom is, maakt recht wat krom is.]]></description>
      <guid>https://nrc.nl/nieuws/2023/08/02/als-je-soorten-ling-woorden-niet-meer-uit-elkaar-houdt-a4171093</guid>
      <pubDate>Wed, 2 Aug 2023 13:04:27 +00:00</pubDate>
    </item>
  </channel>
</rss>
