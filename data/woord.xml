<?xml version="1.0" encoding="utf-16"?>
<rss version="2.0">
  <channel>
    <title><![CDATA[Woord]]></title>
    <link>https://nrc.nl/rubriek/woord</link>
    <description><![CDATA[Woord]]></description>
    <item>
      <title><![CDATA[Het verband tussen terugwijkend tandvlees, economie en parlementaire vakantie]]></title>
      <description><![CDATA[Paniek stijgt op uit Hilversumse kelen: recessie in Nederland en reces in Den Haag. Er is alleen een taalkundig verband. Beide termen gaan terug op het Latijnse  recessus, ‘teruggaan’ of ‘terugtocht’. Dat past bij recessie. Dat is immers een periode van twee aaneensluitende kwartalen waarin het bbp daalt, een periode van teruglopende economische activiteit.  Maar die betekenis heeft ‘recessie’ pas sinds de Grote Depressie in de jaren dertig, toen Amerikaanse economen het fenomeen van teruglopende handel en industriële productie met deze term benoemden. Voor die tijd was ‘recessie’ niet meer dan een begrip uit de astronomie, waarmee gedoeld werd op terugwijkende sterren of nevels in het uitdijende heelal. Het was Edmond Halley, de 17de-eeuwse astronoom, naar wie de befaamde komeet genoemd is, die het verschijnsel ontdekt  heeft. Tegenwoordig spreken ook  tandartsen over ‘recessie’ en dan bedoelen ze terugwijkend tandvlees. Het verband tussen teruggaan en vakantie, want dat is een parlementair reces in feite, is minder duidelijk. Maar het Latijnse recessus ontwikkelde zich ook tot de benaming voor een  afgelegen, verborgen plek, een oord waar men zich veilig kon terugtrekken. Zo’n veilige plaats was ook de uitgelezen locatie voor organen en instanties die ongestoord wilden overleggen en dus werden de besluiten van zo’n bestuurlijk lichaam dat in het verborgene vergaderd had tenslotte ook met de term recessus aangeduid. In het Frans werd dit recès en dat betekent besluit of verdrag. Zoals vaak gebeurde in ons vaderlands verleden hebben we dit woord uit het Frans overgenomen. De eerste Nederlandse teksten waarin het voorkomt, stammen uit de 16de eeuw, maar nog tot een eind in de 19de eeuw komen we ‘reces’ als ‘besluit’ tegen. Juristen, die nu eenmaal graag speciale woorden voor precies geformuleerde zaken gebruiken, kenden nog een ander reces: het verslag van gevoerde onderhandelingen.  Als je eenmaal het punt van ‘reces’ bereikt had in besprekingen, dus als partijen overeenstemming bereikt hadden en tot een besluit gekomen waren, kon je met ‘reces’ uiteengaan, dus eensgezind stoppen. Vandaar de betekenis pauze, zoals in het Frans, en vakantie die nu nog slechts gebruikt wordt voor gerechtshoven en bestuursorganen.  Het Engelse  recess lijkt geen enkel verband  te onderhouden met de hier geschetste ontwikkeling. ‘Recess’ is, naast ons parlementaire ‘reces’, ook een verscholen holte of ruimte. Dit kan natuurlijk teruggaan op de Latijnse voorganger ‘verborgen plek’, maar omdat er ook een tussenverdieping mee aangeduid kan worden, ligt dit minder voor de hand. Een ‘recess’ kan daarnaast een alkoof zijn, of nis of inham, dus een plek waar muur, wand of kustlijn terugwijkt. En dan staat de oorspronkelijke Latijnse betekenis terugtrekken weer op de voorgrond. Dat is ook het geval bij de ‘recessieve eigenschappen’, die een rol spelen in de Wetten van Mendel: eigenschappen die bij overerving op de achtergrond blijven en die ondergeschikt zijn aan  dominante collega’s. ]]></description>
      <guid>https://nrc.nl/nieuws/2023/08/20/het-verband-tussen-terugwijkend-tandvlees-economie-en-parlementaire-vakantie-a4172337</guid>
      <pubDate>Sun, 20 Aug 2023 13:02:52 +00:00</pubDate>
    </item>
    <item>
      <title><![CDATA[ Dit is niet alleen een plek waar kinderen spelen]]></title>
      <description><![CDATA[Wie zegt dat hij een vriend niet meer uitnodigt omdat hij eet als een varken, maakt daarmee duidelijk dat hij diens tafelmanieren niet waardeert. Als diezelfde vriend behulpzaam is bij het verwisselen van een band en vervolgens hoort dat hij een engel is, begrijpt hij dat zijn technische kwaliteiten wel geapprecieerd worden. Het beeld waar iemand mee vergeleken wordt, verraadt onze houding tegenover zo’n figuur. Ook als het  om abstractere zaken gaat, maken beelden die gebruikt worden, duidelijk hoe we tegenover iets staan. Een politica die haar Haagse biotoop een zandbak noemt, zegt niet hardop dat ze haar collega’s kleuters vindt, maar laat daarover toch geen misverstand bestaan. Een van de  kenmerken van een zandbak is namelijk dat het een speelplek is voor kleine kinderen. Omdat parlementariërs volwassen lieden moeten zijn, kan het vergelijkingspunt tussen kleuters en politici niet de leeftijd zijn, maar hun gedrag: dreinen, speelgoed afpakken en elkaar pesten door zand in de ogen te strooien. De houding van Tweede Kamerleden lijkt daar volgens de zegsvrouwe dus op. Een helderder negatief oordeel over haar ambtgenoten lijkt nauwelijks mogelijk. Een fractievoorzitter die zichzelf graag een staatsmanallure aanmeet en daarom zijn politieke leider in het kabinet, en vooral de coalitie, voorhoudt dat het speelkwartier voorbij is, diskwalificeert  door deze vergelijking te gebruiken het opreden van zijn ‘eigen’ kabinet. Hij zal het schip van staat op koers houden door de woelige stromingen van de tijd, als hij de kans krijgt van de kiezer, is de boodschap.  Een bozige volksvertegenwoordiger die zijn tegenstander in het debat niet aankan en hem daarom toevoegt „man, ga toch buiten spelen”, zegt daarmee impliciet dat hij vindt dat de ander een spelletje speelt in ’s lands vergaderzaal en de belangrijke zaak, die aan de orde is, niet serieus neemt.  Politici die elkaar spelbederver noemen, beseffen te weinig dat zij hiermee aangeven dat het parlementaire debat een spel is. Een poppenkast, en alleen kleine kinderen geloven nog in de verhalen van Jan Klaassen en Katrijn. Voor volwassen publiek is het niet veel meer dan luidruchtig geschreeuw, soms amusant, maar meestal met een voorspelbare uitkomst. De Nederlandse school in Riad heet ook, heel leuk,  ‘De Zandbak’ Ook in de sportwereld, met name bij het voetbal, worden graag metaforen gebruikt. De laatste tijd duikt ook daar de zandbak veelvuldig op. Meest recent voorbeeld komt uit het Eindhovens Dagblad.  Boven een stuk over de aankoop van voetballers door Saoedi-Arabië staat in een kop: „[...] zandbak is dumpplek voor uitgerangeerde spelers”. Mogelijk speelt  hier de bijbetekenis een rol van een plek waar kinderen spelen. De Nederlandse school in Riad heet ook, heel leuk,  ‘De Zandbak’.  En de verwijzing naar de woestijn met het woord zandbak ligt  nogal voor de hand. Maar door de context en de voortdurende herhaling in verband met voetbal heeft het gebruik van het woord zandbak hier nog een andere, negatieve, lading. Van een achterlijk land dat zonder de ‘oliedollars’ niet meer  zou zijn  dan dat: een bak zand.  ]]></description>
      <guid>https://nrc.nl/nieuws/2023/08/16/dit-is-niet-alleen-een-plek-waar-kinderen-spelen-a4172064</guid>
      <pubDate>Wed, 16 Aug 2023 13:02:53 +00:00</pubDate>
    </item>
    <item>
      <title><![CDATA[In het woord zelf zit angst]]></title>
      <description><![CDATA[Desmodus draculae was de grootste vampier die ooit heeft geleefd, een soort vleermuis. Nu zijn de vleermuizen die kennelijk schuilen in de spouwmuren van Nederlandse huizen, en die de Raad van State ingevolge een recente uitspraak beschermd wil zien, geen vampiers. Maar toch, wie vleermuis zegt, denkt vampier. Zo intens werken deze angstwekkende dieren in op ons onderbewuste, dat het superponeren van vampier en vleermuis onwillekeurig gebeurt. Niet voor niets werd Desmodus draculae vernoemd naar Bram Stokers bloedzuigende graaf uit de Transsylvanische Karpaten. Vlad Tepes (de spietser), Dracula, kon zoals te lezen valt in Stokers klassieker uit 1897 veranderen in van alles, maar vaak werd hij een vampiervleermuis of vampier. En dit leeft in onze spouwmuren? In de zaak tussen isolatiebedrijf IsoSun uit Best en de provincie Utrecht, waar de afdeling bestuursrechtspraak van de Raad van State zich over boog, kwam naar voren dat het gaat om vleermuizen zo ongeveer ter grootte van een luciferdoosje (Lucifer?!). Ja, luciferdoosje. Maar voor je geestesoog zie je maar één ding. Vleermuis ontleent zijn naam aan het werkwoord vlederen of fladderen. Hier voegt P.H. Schröder in Van Aalmoes tot Zwijntjesjager (1980) aan toe dat het dier in het Middelnederlands vliermuus heette, in het Engels flittermouse en het Duits Fledermaus. En: „Het nachtdiertje waarvan de voorste ledematen in vliegorganen zijn veranderd, heeft altijd op de volksverbeelding gewerkt. In sommige streken zag men er een boze geest in.” En niet zonder reden. Toen wetenschappers Desmodus draculae eind jaren tachtig voor het eerst goed in kaart brachten, vielen de horrorachtige lichaamseigenschappen op: ongeveer zo groot als een toetsenbord; vleugellengten van tot vijftig centimeter; en een bloeddorst waar je koude rillingen van krijgt. Dat Desmodus draculae tussen het Pleistoceen en het Holoceen leefde en inmiddels is uitgestorven, is schrale troost. Van uitsterven willen we  niets weten,  in de populaire cultuur is de vleermuis springlevend. Sinds 2018 ligt een prequel  van Dracula in de boekhandel, getiteld Dracul en geschreven door Dacre Stoker, achterneef van Bram; binnenkort draait The Last Voyage of Demeter in de bioscoop, over de apocalyptische zeetocht van Dracula naar Europa, eveneens verbeeld door Werner Herzog in Nosferatu (1979); en  over de hele wereld raken mensen in vervoering van stripheld Batman oftewel vleermuisman. Ten slotte las ik onlangs in Denis Johnstons Een zuil van rook (2007) over de aswang, het weermonster met vampier-trekken uit de Filipijnse folklore. Zo kringelt zich de obsessie met vleermuis uit. De kern van onze haat-liefdeverhouding met het dier ligt in het idee van het abjecte, oftewel de desintegratie van herkenbare grenzen. Dat zie je in de evolutie van de vleermuis, in de voorste ledematen die opeens vliegorganen zijn. De vleermuis is vooral bedrieglijk. Een muis hoort niet te vlederen, laat staan je bloed te drinken. In het woord zelf zit angst,  het woord dat onze verbeelding voedt. Wie dit fijn vindt, vindt met de Raad van State: leve de vleermuis.]]></description>
      <guid>https://nrc.nl/nieuws/2023/08/13/in-het-woord-zelf-zit-angst-a4171823</guid>
      <pubDate>Sun, 13 Aug 2023 13:02:53 +00:00</pubDate>
    </item>
    <item>
      <title><![CDATA[Ordinair compliment]]></title>
      <description><![CDATA[Een kleine voorspelling: het gebruik van het woord ‘dossiervreter’ zal de komende maanden toenemen. Met dank aan Pieter Omtzigt. Want nee, functie elders is niet gelukt. En of hij nu als de zoveelste politicus zal opstappen of een eigen partij zal beginnen, er zal veel over hem worden geschreven. In stukken die hem onder meer zullen typeren als een ‘eersteklas dossiervreter’. Dossiervreter is een bijzonder woord. Het is samengesteld uit twee woorden die los van elkaar een negatieve gevoelswaarde hebben. Dossier = saai. Ambtelijk. Iets uit stoffige archieven. Vreter = ongeremd. Bovenmatig. Te veel van het goede. Maar zie, plak deze woorden aan elkaar, en je krijgt iets positiefs. Iemand met grote kennis van zaken. Een vechter. Een lastpak die bijvoorbeeld knokt tegen een systeem waarin steeds minder kiezers vertrouwen hebben: de huidige regering. Dossier is een betrekkelijk jong woord. Het dateert uit het begin van de negentiende eeuw en betekent: verzameling geschriften over één onderwerp. De uitspraak verraadt al de Franse herkomst. In die taal betekent dos ‘rug’. Een rugomslag houdt een bundel geschriften bij elkaar. En je kunt erop noteren waar die bundeling over gaat. Dat is hoe de herkomst van het woord dossier wordt verklaard. Vreter is een oud woord. In de vorm freter staat het al in een van de eerste Nederlandse woordenboeken: de Schat der Neder-duytscher spraken uit 1573 van Cornelis Plantijn. De Dikke Van Dale kent de samenstelling dossiervreter sinds 2006. In feite is het al een stuk ouder. We vinden het voor het eerst in 1985. Terugkijkend op de politieke activiteiten van de Duitse bondskanselier Helmut Schmidt schreef de Volkskrant toen: „Bij Helmut Schmidt was dat anders. Die was een ‘dossiervreter’ en wist van specifiek departementale kwesties vaak meer dan de ministers zelf.” De aanhalingstekens tonen ons meteen de herkomst van het woord: dossiervreter is een vertaling van het Duitse Dossierfresser. In het Nederlands maakte dossiervreter daarna langzaam opgang. Pas vier jaar later, in 1989, duikt het voor de tweede keer op, andermaal in de Volkskrant. „Lubbers is een dossiervreter. Hij weet na lezing alle details”, schreef die krant toen. In de jaren daarna passeerden allerlei andere dossiervreters de revue, uit binnen- en buitenland, maar in een opvallend laag  tempo. Eentje in 1990, twee in 1991 en zo druppelde het door, met tussendoor soms jaren niks. In NRC Handelsblad debuteerde het woord pas in 1993, in een stuk over Ruud Lubbers (toen de langstzittende premier van Nederland). Dat kranten dit woord zo mondjesmaat gebruikten, is vermoedelijk te verklaren door het vreet-stuk. Dat is een plat woord, waardoor dossiervreter iets volks krijgt. Weliswaar een compliment, maar enigszins ordinair. Die schroom verdween aan het begin van deze eeuw. In 2008 debuteerde dossiervreter in de Tweede Kamer. In een lofrede op de VVD-politicus Henk Kamp, die toen de Kamer verliet. De Kamervoorzitter typeerde hem bij die gelegenheid als „een man van feiten, cijfers en argumenten, een dossiervreter met een spartaanse en sobere mentaliteit: niet drinken, niet roken en gezond eten om de lange werkdagen te kunnen volhouden”. Inmiddels is Pieter Omtzigt dus de bekendste Haagse dossiervreter. De pitbull die zich vastbijt in stukken. De eenpitter die later dit jaar mogelijk de Haagse politiek volledig op z’n kop zal zetten.]]></description>
      <guid>https://nrc.nl/nieuws/2023/08/08/ordinair-compliment-a4171493</guid>
      <pubDate>Tue, 8 Aug 2023 13:02:53 +00:00</pubDate>
    </item>
    <item>
      <title><![CDATA[Als je soorten -ling woorden niet meer uit elkaar houdt]]></title>
      <description><![CDATA[Een leerling is iemand die iets leert. Dat hopen we althans. Een vluchteling is een mens die op de vlucht geslagen is voor oorlog en ellende. Een beginneling noemen we iemand die net met iets begint. Zo was een zwerveling in het Nederlands van de 19e eeuw wat nu een zwerver is en een keerling een man die teruggekomen is. Een bekeerling noemen we een zoekende ziel die teruggekeerd is naar het rechte geloof. Maar een huurling is niet een man die iets huurt. Niet meer, want in het Nederlands van de Middeleeuwen en ook nog later was het heel gewoon om  te spreken van een huerlinck van een huis; een huurder heet zo’n persoon tegenwoordig.  Het achtervoegsel -ling of -eling komt frequent voor in het Nederlands. Vaak slaat het op mensen, zoals bijvoorbeeld bij kleurling, kloosterling en vijfling, maar dat hoeft niet, zoals daling en betaling bewijzen. Het eerste deel kan van een werkwoord komen, zoals dat bij ‘leerling’ en ‘huurling’ het geval is, maar ook dat hoeft weer niet per se. Neem bijvoorbeeld stedeling, hoveling en jongeling. Kortom,  een nogal chaotisch geheel. Misschien ligt daarin ook de verklaring voor de betekenisverandering van ‘huurling’. Als het eerste deel van zo’n woord op -ling of -eling een werkwoordstam is, kan de betekenis meestal omschreven worden als ‘een persoon die de handeling verricht die in het werkwoord uitgedrukt wordt’. Daarom is een verstekeling iemand die zich versteekt, verstopt, en was een loteling een jongeman die moest loten of hij wel of niet in militaire dienst moest. Een systeem dat door de Franse bezetters in 1810 werd ingevoerd maar dat tot in de 20e eeuw heeft bestaan.  Voorbeelden als sterveling en mislukkeling laten zich moeilijk tot deze groep rekenen. ‘Sterven’ en ‘mislukken’ zijn immers geen activiteiten die iemand verricht, maar het zijn zaken die een mens overkomen. Bij banneling en vondeling speelt iets vergelijkbaars. Een slachtoffer wordt verbannen en een ‘vondeling’ vindt niets, hij of zij wordt als baby gevonden. Met andere woorden, er is naast de grote groep -ling woorden die een activiteit aangeven, ook een kleinere categorie die de handeling die in het werkwoord opgesloten zit, ondergaat.  ‘Sterven’ en ‘mislukken’ zijn  geen activiteiten die iemand verricht, maar het zijn zaken die een mens overkomen Nu wordt duidelijk wat er gebeurd is met ‘huurling’. Sprekers hielden de twee soorten -ling woorden niet meer goed uit elkaar en zo kon huurling ook begrepen worden als verwijzend naar iemand die gehuurd wordt om diensten te verrichten, een loondienaar zeggen de woordenboeken heel netjes. Loonslaaf lijkt een adequatere omschrijving. Maar hiermee zijn we nog niet bij de huursoldaat. Die stap lijkt groot, maar blijkt vrijwel universeel. Als er goed geld te verdienen valt met het uitvoeren van opdrachten, staat de soldaat in de man op. ‘Soldaat’ hangt immers samen met soldij. In het Duits is het nog duidelijker, een huurling heet daar  Söldner. Het Frans en Engels spreken van mercenaire en mercenary. Hierin herkent de gymnasiast het Latijnse merces en dat betekent simpelweg ‘loon’. Opnieuw een bewijs voor de oude stelling: geld dat stom is, maakt recht wat krom is.]]></description>
      <guid>https://nrc.nl/nieuws/2023/08/02/als-je-soorten-ling-woorden-niet-meer-uit-elkaar-houdt-a4171093</guid>
      <pubDate>Wed, 2 Aug 2023 13:02:54 +00:00</pubDate>
    </item>
    <item>
      <title><![CDATA[X’en wordt ’m niet]]></title>
      <description><![CDATA[Zoals bekend heeft Elon Musk de naam Twitter onlangs vervangen door X. Ook het uiterlijk van de app is gewijzigd. Het vrolijke blauwe vogeltje is verdrongen door een witte X in een zwart vlak. Een en ander leidde tot de vraag: gaan we nu ook woorden als tweet en twitteren vervangen door... ja door wat eigenlijk? Door x en x’en? Getwitterd, ge-x’t? Om te beginnen is het nogal gewaagd om zo’n bekende, ingeburgerde merknaam overboord te zetten. Daar moet je het behoorlijk hoog voor in de bol hebben. Die eigenschap is  Musk niet vreemd. Hij wordt door velen beschouwd als een geniale gek. Heel slim, maar ook flink gestoord. Dat zie je terug in zijn voorliefde voor de letter X. Musk heeft tien kinderen bij drie verschillende vrouwen. In 2020 noemde hij zijn jongste zoontje ‘X Æ A-12’. A-12 zou een verwijzing zijn naar een bepaald type vliegtuig, X naar het onbekende, maar hoe de verklaringen ook luiden: ouders die een kind met zo’n naam opzadelen zijn meer bezig met zichzelf dan met hun kind. Terug naar de taalvraag: gaan we binnenkort x’en in plaats van twitteren? Dat lijkt me sterk. Daar zijn verschillende redenen voor. In de eerste plaats: we x’en al. ‘Xxx’ onder een mailtje of appje betekent kus-kus-kus. Dan wel kusje-kusje-kusje. ‘Thanxx’ is dank + twee kussen. Er zijn allerlei variaties in omloop. Denk aan: X!X!, XxX enzovoorts. De ondertiteling kunt u zelf bedenken. Een tweede reden om het werkwoord twitteren niet te vervangen door x’en is verzet tegen de overname van dit invloedrijke sociale medium door Musk. Alleen dat zwarte X-logo roept al irritatie op. Lijkt te veel op die Russische Z, vinden sommigen. Anderen zien er een mislukt hakenkruis in. Hoe dan ook komt het op de groeiende stapel irritaties over een steenrijke mafkees die denkt dat hij alles naar zijn hand kan zetten. Dus nee, alleen al uit verzet zal menigeen weigeren om afscheid te nemen van woorden als tweet en twitteren. En dan is er nog een taalkundige reden. Het is niet ongewoon om woorden en uitdrukkingen voor oude technieken te handhaven als die zijn verdrongen door nieuwere technieken. Op stoom liggen, stoom afblazen, jezelf herhalen als een gebroken grammofoonplaat, een telefoonnummer draaien, de hoorn erop gooien, verkeerd verbonden zijn. Dit wordt allemaal nog gezegd, terwijl de achterliggende techniek al lang is veranderd of verdwenen. De vergelijking gaat niet helemaal op. Voorlopig is er aan de techniek van Twitter niet veel veranderd. Wie nog niet is overgestapt op een concurrerende sociale-media-app als Mastodon, twittert vlijtig voort op X. Maar met de tering in het lijf, lees en hoor ik.  Een blauw vogeltje vervangen door een zwarte X lijkt een kleine stap, maar de meeste mensen hebben een hekel aan overbodige veranderingen. Bovendien hechten zij aan werkwoorden die internationaal zijn ingeburgerd. De kans lijkt mij dus groot dat er op X voorlopig nog getwitterd zal worden. Waarschijnlijk tot Musk Twitter-X zo heeft uitgehold, dat iedereen boos wegvliegt. Zonder xxx als afscheidsgroet. 
		Nieuwsbrief
		NRC Future Affairs
	 
		De spannendste stukken over de toekomst van tech, economie, klimaat en megatrends
	]]></description>
      <guid>https://nrc.nl/nieuws/2023/08/02/xen-wordt-em-niet-a4171068</guid>
      <pubDate>Wed, 2 Aug 2023 13:02:54 +00:00</pubDate>
    </item>
    <item>
      <title><![CDATA[Vaartuig vol aliens en gekleurde  glijbanen en zwem- en bubbelbaden ]]></title>
      <description><![CDATA[Het wangedrocht kun je een ufo noemen die niet vliegt maar vaart: haast vier voetbalvelden lang met tegen drieduizend hutten op twintig dekken, plaats voor tienduizend mensen. In ieder geval is dit de Icon of the Seas, het grootste cruiseschip uit de geschiedenis. Het ding lijkt niet van onze wereld, in alles zo’n ongelooflijk object waarover drie mannen recent voor het Amerikaanse Congres getuigden, vertellend over hoe Washington al decennia lang contact met buitenaardse levensvormen verzwijgt. Toen de eerste beelden van de Icon de wereld ingingen, kon geen weldenkend mens zich voorstellen dat het een vaartuig voor en gemaakt door aardbewoners is. Hooguit biologics. Deze term gebruikte hoofdgetuige David Grusch, ooit werkzaam bij een inlichtingendienst van het Amerikaanse ministerie van Defensie, in de hoorzitting om de buitenaardse levensvormen te typeren die werden aangetroffen in de in het geheim geconfisqueerde ufo’s. Zo’n met biologics gevulde Icon – vijf keer groter dan Titanic – moet in ieder geval geen fratsen in de Amsterdamse haven komen uithalen. Onlangs nam de gemeenteraad een motie van D66 aan om cruiseschepen uit de binnenstad te weren. Men vindt zulke schepen te vervuilend, en onverenigbaar met de wens om het aantal toeristen in het centrum omlaag te brengen. Dit lijkt evenwel vechten tegen de bierkaai, gezien de geschiedenis. Cruiseschepen doen al sinds midden negentiende eeuw Europese havens aan. Toen betrof het alleen adellijken op zoek naar vertier, maar tegen het einde van die eeuw had de Duitse scheepsmagnaat Albert Ballin het idee vrachtschepen tot passagiersschepen om te bouwen. Algauw was de Hamburg-Amerika Lijn een feit. En zag het cruiseschip het licht. Cruiseschepen doen al sinds midden negentiende eeuw Europese havens aan Het woord heeft als kern cruise, ontleend aan het Engels, en betekent een ‘toeristische boottocht’. Interessant genoeg is het Engelse cruisinge (1651) weer afkomstig van het Nederlandse kruisen, dat wil zeggen het ‘dwars door heen gaan’, bijvoorbeeld door een bos. Het tweede deel, schip, heeft wortels in het oudsaksisch (skip) en in het oudhoogduits (scif), en heeft dezelfde stam als schijf met als grondbetekenis ‘snijden, hakken’, waarbij volgens het Etymologisch woordenboek (1997) ‘te denken valt aan een uitgehakte boomstam’. Van zo’n houten bootje tot de Icon of the Seas — de sprong is zo groot dat dit cruiseschip evengoed sciencefiction kan zijn. Behalve de tienduizend passagiers zijn er ook tegen de 2.500 crewleden aan boord. Die zullen de handen vol hebben met alle spartelende biologics in de zes ‘record brekende’ glijbanen in alle kleuren van de regenboog , de zeven zwembaden en negen bubbelbaden verspreid over twintig dekken en acht ‘woonbuurten’. Een van de mannen die in Washington getuigde is een ex-gevechtspiloot. Stel nou dat hij zo’n nooit eerder waargenomen Icon of the Seas in het vizier van zijn F-16 zou krijgen. Afgaande op zijn getuigenverklaring – hij stond oog in oog met een enorm, cilindervormig ufo – zou hij meteen het vuur openen.]]></description>
      <guid>https://nrc.nl/nieuws/2023/07/30/vaartuig-vol-aliens-vol-gekleurde-glijbanen-en-zwem-en-bubbelbaden-a4170843</guid>
      <pubDate>Sun, 30 Jul 2023 13:02:55 +00:00</pubDate>
    </item>
    <item>
      <title><![CDATA[Het onbedoelde gevolg is ‘zwerversafval’]]></title>
      <description><![CDATA[Vroeger waren steden veel viezer. Stinkende grachten, buurten vol krottenwoningen en op straat veel afval, as, stof, modder en mest – onder andere van trekpaarden. Het waren gouden tijden voor schoenpoetsers. In de negentiende eeuw telde een stad als Amsterdam er honderden. Wie het zich kon veroorloven liet met grote regelmaat z’n laarzen of schoenen poetsen. Pogingen om de hoeveelheid stadsvuil terug te dringen dateren van lang daarvoor. Tot de vroegste vindplaatsen van het woord vuilnisbak behoort een instructie van een zogenoemde opzichter van stadswerken. Op iedere stadswal, verordonneerde hij in 1591, moest een vullensback worden geplaatst.  Omdat lang niet iedereen zich daar aan hield, reden er op een gegeven moment stads-vuilkarren rond om „asch en straatvuilnis” op te halen. Vanaf het eind van de achttiende eeuw vind je in kranten geregeld advertenties waarin de vergunning voor deze dienst te koop wordt aangeboden. Vuilophalen was dus geen overheidsdienst, dit werk ging naar de hoogste bieder. Kennelijk kon je er winst mee maken. Nu is zwerfafval actueel. Dat komt doordat er nu eindelijk statiegeld op blikjes wordt geheven. ‘Zwerfafval’ is een betrekkelijk jong woord. Kranten gebruiken het sinds de jaren tachtig van de twintigste eeuw. „Jaarlijks wordt er in de stad 200.000 m2 zwerfafval van de straten geveegd door met belastinggeld betaalde reinigingsmensen”, klaagde een lezer in 1981 in de Amsterdamse krant Het Parool. Een paar jaar later, in 1984, stelde een commissie op Aruba voor om zwervend glasafval te lijf te gaan met het heffen van statiegeld. Op dit populaire vakantie-eiland zwierven vooral enorm veel bierflesjes rond. De  invoering van statiegeld op blikjes leidt tot enthousiaste reacties. Het aantal blikjes op straat, in parken en natuurgebieden is drastisch afgenomen. Er valt nu geld aan die blikjes te verdienen, dus mensen leveren ze in bij supermarkten. Toch is er ook een keerzijde. In plaatsen met veel daklozen, zoals Amsterdam, zie je opeens  meer leeggetrokken prullenbakken en vuilniszakken. Er is in gegraaid, op zoek naar statiegeldblikjes. Het afval dat in de prullenbakken was gedumpt, ligt nu op straat. Waardoor een actie tégen zwerfafval dus kan leiden tot méér zwerfafval. Of beter: tot zwerversafval, zoals iemand het op Twitter noemde in antwoord op mijn vraag daar of het ook anderen was opgevallen. „Statiegeld maakt zichtbaar – aan mensen die er tot nu toe hun ogen voor sloten – hoe zeer armoedebeleid en ggz  zijn uitgehold. Het brengt zwervers &amp; verslaafden supermarkten in, met zakken vol blikjes [...]. Laten we dan ook het beestje bij de naam noemen: zwerversafval.”  Zwerversafval is een neologisme. Een kakelvers woord waarvan je hoopt dat het, met de achterliggende maatschappelijke problemen, snel zal verdwijnen. Er is overigens al een praktische oplossing voor dit extra zwerfafval bedacht, de doneerring. Dit is een ijzeren ring rond vuilnisbakken waar mensen hun statiegeldflesjes in kunnen zetten, zodat anderen ze op een waardige manier kunnen verzamelen voor statiegeld. Werkt al goed in Duitsland.]]></description>
      <guid>https://nrc.nl/nieuws/2023/07/26/het-onbedoelde-gevolg-is-zwerversafval-a4170588</guid>
      <pubDate>Wed, 26 Jul 2023 13:02:55 +00:00</pubDate>
    </item>
    <item>
      <title><![CDATA[Die schandelijke dikke auto is geen statussymbool]]></title>
      <description><![CDATA[Dik zijn is een schande. In het Westen althans en in de moderne wereld. Daarom verstoppen we zwaarlijvigheid graag onder het moeilijke medische begrip obees, dat als zo vaak bij  wetenschappelijke termen oorspronkelijk uit het Latijn komt, waar de basis gevormd wordt door het werkwoord obedere, dat zoveel betekent als overeten, te veel eten. Het afgeleide obesus staat voor vet, volgevreten, het daarmee samenhangende obesitas voor overgewicht.   Obees en obesitas blijven, hoewel ze incidenteel al in een vijftiende-eeuwse Franse tekst en in een Engelse van een eeuw later opduiken, heel lang alleen uitsluitend in gebruik bij medici. Ook de eerste keer dat het woord obesitas in Nederland voorkomt, is het in de mond genomen door een figuur die zich geneesheer noemde. Een rondreizende wonderdokter, die de markten van Maastricht en Rotterdam aandeed en in de plaatselijke kranten adverteerde dat hij de remedie wist om af te vallen, zijn likeur l’Anti-Obesitas.  In Maastricht deed hij dat in 1881 in het Frans, want Le Courrier de la Meuse verscheen toentertijd nog in die taal, in het Rotterdamsch Nieuwsblad meldde de kwakzalver zich echter in het Nederlands. Daarna duurde het bijna een eeuw voordat het woord weer in een krant verscheen. De toentertijd bekende medische auteur Otto M. de Vaal besprak in 1975 in Het Parool een aantal vormen van overgewicht en de gevaren daarvan. Bij zijn uitleg verschafte hij de juiste medische terminologie en vermeldde dus obesitas. Pas eind jaren tachtig van de vorige eeuw werd het woord gemeengoed. Niet alleen in Nederland, ook in de ons omringende landen. De reden laat zich denken, overgewicht was in onze welvaartsmaatschappij een probleem geworden.   Sinds een paar weken is er nieuwe vorm van obesitas opgedoken: autobesitas, een combinatie van auto en obesitas, en daarmee een verwarrend woord. Auto als voorvoegsel voor een uitheems woord komen we vaak tegen in het Nederlands. In autonoom bijvoorbeeld of in autochtoon. Het eerste stukje, auto van het Griekse autos, betekent zelf, noom komt van nomos en kan vertaald worden met wijze, gewoonte of principe. Een land dat autonoom is, regeert zich zelf op zijn eigen wijze. In autochtoon herkennen we het Griekse chtoon, land, en dus is een autochtoon iemand die in het land zelf is geboren. Een auto-immuunziekte is een ziekte waarbij het immuunsysteem zich tegen het eigen lichaam keert, tegen jezelf dus. Een autobiografie is een biografie die de hoofdpersoon zelf geschreven heeft. Autobesitas lijkt in deze lijn doorredenerend de eigen zwaarlijvigheid te zijn. Maar dat is niet zo. Auto betekent hier wat anders. Het is het auto van automobiel, oorspronkelijk zelfbeweger, maar intussen gewoon een personenwagen. Autobesitas slaat op dikke auto’s. En een dikke auto, hoezeer ook een statussymbool, is voor derden even verwerpelijk en schandelijk als dikke mannen. Daarom dat gemeentebesturen nu nadenken over een zwaarlijvigheidsparkeertarief voor zulke te zeer uit de kluiten gewassen voertuigen. Een autobees-taks.]]></description>
      <guid>https://nrc.nl/nieuws/2023/07/23/die-schandelijke-dikke-auto-is-geen-statussymbool-a4170356</guid>
      <pubDate>Sun, 23 Jul 2023 13:02:55 +00:00</pubDate>
    </item>
    <item>
      <title><![CDATA[Het waterbedeffect beleeft een opleving]]></title>
      <description><![CDATA[Wie niet weet wat het waterbedeffect is, moet eens op zo’n bed gaan liggen. Liefst met z’n tweeën. Een kleine beweging is genoeg. Je omdraaien bijvoorbeeld. Dat kan tot een lichte vorm van zeeziekte leiden. Heftiger bewegingen... Nee, wacht... wie weet eigenlijk nog wat een waterbed is? Is dat woord nog wel bekend bij jongeren? Dat heb ik getest onder enkele tieners en twintigers. De antwoorden varieerden van „zo’n matras gevuld met water, gekkigheid uit de jaren tachtig”. Tot: „Volgens mij is dat de bedding van een sloot of rivier.” Beide antwoorden verdienen enige aanscherping. Nee, een ligbed gevuld met water dateert niet uit de jaren tachtig van de twintigste eeuw. „Zekeren natuurkundige kwam op het denkbeeld”, schreef P. van der Burg in 1850 in Belangrijke onderwerpen uit de natuur- en werktuigkunde, „om een waterbed voor eene zieke te vervaardigen.” Het ging om een metalen bak gevuld met water, met daarop „eene met elastieke gom bestrekene beddetijk die gedeeltelijk op het water rustte”. Met daar bovenop nog een matras. „De zieke”, concludeerde Van der Burg, „vond zich er nu zoo zacht op gelegerd, als een zwemmer in het water.” Matrassen gevuld met water, voor gebruik in de slaapkamer thuis, raakten vanaf 1971 in de mode. Het ging om een verschijnsel dat was komen overwaaien uit de Verenigde Staten. Ook het tweede antwoord – een waterbed is een bedding van een sloot of rivier – verdient specificering. Wie dit weglacht, zit ernaast. Volgens de Dikke Van Dale is waterbed wel degelijk een legitiem synoniem voor waterbedding. Waterbedden voor in de slaapkamer zijn nog steeds te koop. Dus wie het waterbedeffect niet uit eigen ervaring kent: je kunt het makkelijk ergens testen. De essentie is dat het water zich door druk verplaatst. De omdraaier heeft daar nauwelijks last van, de naastligger wel. Veel politici en bestuurders zijn meesters in het verplaatsen van problemen. Zij beschouwen dit gemakshalve als oplossingen. Sinds 1990 wordt dit het ‘waterbedeffect’ genoemd. Voorbeelden te over. Prostitutie verplaatsen van de ene wijk naar de andere. Alleen in een bepaalde wijk diefstalpreventie invoeren. Hangjongeren wegjagen. Dan wel junkies. „We hebben te maken met het waterbed-effect: als je hier drukt komt het daar naar boven”, zei de burgemeester van Den Haag in 1992 tegen  NRC Handelsblad. „Dat zal je altijd houden bij de bestrijding van de drugshandel. Echt weg krijg je het niet.” Interessant aan dit citaat is dat de burgemeester het woord waterbedeffect toelicht – een goede indicatie dat het nog niet algemeen bekend was. Het stond toen ook voor het eerst in deze krant. En nog niet in de woordenboeken. Momenteel beleeft waterbedeffect een opleving. De aanleiding laat zich raden: het kortzichtige Europese vluchtelingenbeleid. Mensen vluchten onder meer vanwege oorlogen of grote armoede. Geef geld aan Turkije en de stroom uit dat land wordt minder maar elders groter. Neem maatregelen tegen Libië en er worden nieuwe wegen gevonden. Lap allerlei internationale normen aan je laars en geef geld aan dictatoriaal Tunesië en het probleem zal zich verplaatsen. Als bij een klotsend waterbed.]]></description>
      <guid>https://nrc.nl/nieuws/2023/07/19/het-waterbedeffect-beleeft-een-opleving-a4170113</guid>
      <pubDate>Wed, 19 Jul 2023 13:02:56 +00:00</pubDate>
    </item>
  </channel>
</rss>
