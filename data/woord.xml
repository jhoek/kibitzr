<?xml version="1.0" encoding="utf-16"?>
<rss version="2.0">
  <channel>
    <title><![CDATA[Woord]]></title>
    <link>https://nrc.nl/rubriek/woord</link>
    <description><![CDATA[Woord]]></description>
    <item>
      <title><![CDATA[Apocalyps door parasitaire schimmels:  the new weird  is hier]]></title>
      <description><![CDATA[Zo ongeveer de halve wereld kijkt naar de apocalyptische serie The Last of Us, over een pandemie veroorzaak door een mutatie van Cordyceps, een geslacht van entomopathogene schimmels. ‘Cordyceps’? ‘Entomopathogene schimmels’? Zoek daar plaatjes van op — en huiver. De woorden verwijzen naar schimmels die insecten parasiteren tot de dood erop volgt. En vervang je insecten door ‘mensen’, dan heb je The Last of Us. Wie kijkt, krijgt onwillekeurig een onverklaarbare jeuk. Wat erger is, puur bij toeval moet ik een kitrand in de badkamer vervangen. Ik probeer de klus te vergeten, in ieder geval zolang  de serie duurt. Schimmel. Het woord boezemt angst in. Je leest: „Schimmel. Organisme behorend tot het rijk der Fungi.” Rijk der Fungi? Geloof het of niet, ik ken een Japanse film van Ishiro Honda getiteld Attack of the Mushroom People (1963) waarin muterende paddenstoelen mensen infecteren. De woordgeschiedenis is doortrokken van horror en fantasy. ‘Schimmel’ is een afleiding van de Germaanse wortel skim, verwijzend naar ‘lichtglans’ of ‘schaduw’. Het woord is een visualisering van de witte kleur of de doffe glans die een schimmellaag kan vertonen. In de hedendaagse literatuur is er een toepasselijke term voor al dit akeligs: the new weird. Sinds ‘het nieuwe vreemde’ een aantal jaren geleden werd bedacht door onder andere de Amerikaanse auteur Jeff VanderMeer, die in bijvoorbeeld Annihilation schrijft over de vermenging van  plant en mens, hoor je hier wat minder over. Dat komt omdat het vreemde inmiddels niet zo heel vreemd meer is. Een virus hier, een schimmelinfectie daar, we kijken er niet meer zo van op. Het bestaan van het woord drukt ons met de neus op de feiten, namelijk dat wij mensen deze planeet delen met organismen die veel sterker zijn dan wij Toch is ‘schimmel’ weird. En eng. Het bestaan van het woord drukt ons met de neus op de feiten, namelijk dat wij mensen deze planeet delen met organismen die veel sterker zijn dan wij, die mysterieus zijn, unheimisch, vandaar dat we ‘schimmel’ ook als vloekwoord gebruiken, bijvoorbeeld, het Haagse „krijg de afgetrokken Spaanse schimmel!” Hoe verklaar je dit dan: wie een jenever neemt, kan zeggen: „Ik berijd mijn schimmel?” aldus Ewoud Sanders in zijn Borrelwoordenboek (1997). Deze borrelnaam, in 1839 voor het eerst gesignaleerd in Schiedam, blijkt te komen uit een verzameling spreekwoorden over drank en dronkenschap van P.J. Harrebomée. „De witachtige uitslag van het brood, op het paard overgebracht, heeft wellicht de klare jenever zoo doen benoemen, in verband met het inrijden in de keel van den nathals.” En nu, vrees ik, is er een nieuw woord, gecreëerd in aflevering twee van The Last of Us. De zombies, het halve hoofd vervangen door uitgegroeide entomopathogene schimmels, hebben de vluchtende hoofdpersonen Joel (Pedro Pascal) en Tess (Anna Torv) in een hoek gedreven. Dan, een kus als schanddaad, een schimmelkus die je nooit van je leven zal vergeten. Tess tegenover dat paddenstoelenhoofd. Haar mond open. En uit de zijne sijpelen lange, witte draden: tongen met Cordyceps. Dit kun je nooit meer niet zien, genoeg om je naar de fles te laten grijpen. Om je schimmel flínk te berijden. 
		Nieuwsbrief
		NRC Kijktips
	 
		Wat moet je deze week kijken? Tips voor boeiende programma’s, series en films
	]]></description>
      <guid>https://nrc.nl/nieuws/2023/02/08/apocalyps-door-parasitaire-schimmels-the-new-weird-is-hier-a4156540</guid>
      <pubDate>Wed, 8 Feb 2023 13:04:38 +00:00</pubDate>
    </item>
    <item>
      <title><![CDATA[‘Ombudspolitiek’ berust op interne tegenspraak]]></title>
      <description><![CDATA[Taal is een duizenddingendoekje, dat denkt althans de Haagse gemeentepoliticus die zich nu vanwege mogelijke corruptie voor de rechter moet verantwoorden. Hij probeert immers met woorden de smetten van zijn blazoen te vegen. Zijn sterkste troef lijkt daarbij ombudspolitiek, een term die bij nadere analyse echter op interne tegenspraak blijkt te berusten. Met zijn eigen vinding ombudspolitiek verwijst de verdachte ex-wethouder natuurlijk naar het begrip ombudsman, een instituut dat in Nederland pas vanaf 1982 bestaat, maar in Zweden een veel langere geschiedenis kent. Immers het Zweedse parlement stelde in 1809 al een ombudsman aan. De opdracht van deze ombudsman was om klachten over wanbeheer door de centrale overheid en de ambtenarij te onderzoeken. De ombudsman zocht, daartoe opgeroepen door klachten van burgers, naar misstanden in het bestuur in de hoop met zijn bevindingen de autoriteiten zover te krijgen dat ze de problemen zouden oplossen en de burger genoegdoening zouden geven.  De naam is niet toevallig gekozen. In vroegere eeuwen kende Zweden namelijk al een figuur die umbitzman of ombotzman genoemd werd, niet de latere onafhankelijke klachtenfunctionaris, maar een wettelijke vertegenwoordiger van iemand of de afgevaardigde van een groep, een zaakwaarnemer, die de belangen van anderen behartigde, en soms ook adviseur. In het woord zit het begrip ombud, in het Oud-Noors geschreven als umbod, waarin we het Nederlandse ‘om’ kunnen herkennen en ‘(ge)bod’, maar ook het woord ‘boodschap’. Ombud stond dus oorspronkelijk voor een figuur of instantie die je om een boodschap kon sturen, een tussenpersoon. Tussen deze betekenis en die van belangenbehartiger lijkt weinig verschil.  De Zweeds ombudsman behartigde niet de belangen van een groep, maar was onafhankelijk Toen de Zweedse volksvertegenwoordiging de eerste ombudsman benoemde, werd er teruggegrepen op deze oude functionaris en diens naam, maar wel met een immens verschil: de nieuwe ombudsman behartigde niet de belangen van een groep, maar was onafhankelijk. Dat hij door zijn, en later ook haar, activiteiten toch als schutspatroon van de machtelozen gezien werd, hangt samen met het feit dat hij  moest vaststellen dat de ambtelijke molens nogal eens geneigd zijn de individuele burger te vermalen.    Het woord ‘politiek’, dat in ombudspolitiek besloten ligt, gaat terug op het oude Griekse woord polis, ‘stad’. Steden waren in die tijd onafhankelijke staten. Zodoende werd stadsbestuur meteen staatkunde. Het bestuur van zo’n stad richtte zich, als het goed was, niet op het belang van individuen, maar van de gemeenschap. En dat is wat politiek nog steeds beoogt te zijn. Dus precies het tegenovergestelde van wat de oude Scandinavische ombud voorop stelt: die richtte zich op het belang van een of meer personen of van de groep die vertegenwoordigd werd. Wellicht dat de Haagse oud-wethouder die de term ombudspolitiek heeft gemunt als groot historicus een middeleeuws Scandinavisch voorbeeld voor ogen heeft. Maar het lijkt er toch meer op dat hij met woorden recht probeert te praten wat krom is.   ]]></description>
      <guid>https://nrc.nl/nieuws/2023/02/05/ombudspolitiek-berust-op-interne-tegenspraak-a4156214</guid>
      <pubDate>Sun, 5 Feb 2023 13:04:38 +00:00</pubDate>
    </item>
    <item>
      <title><![CDATA[Competent: niet alleen meer wat je kunt maar ook hoe je bent]]></title>
      <description><![CDATA[Een competent chirurg is iemand die goed opereert, ook al is hij misschien een bullebak, een competent leraar beheerst de stof, weet die over te brengen, maar hoeft geenszins geliefd te zijn en een competent chauffeur rijdt zonder brokken te maken. Competent, zoals hier gebruikt, betekent dus zoveel als deskundig of bekwaam. Maar het is ook synoniem aan bevoegd of gerechtigd. Een rechtbank die competent geacht wordt om een zaak te behandelen, heeft jurisdictie, rechtsmacht, op dit terrein. Competentie komt via het Frans van het Latijn. Het werkwoord competere kan vertaald worden met ‘samenvallen’. Vandaar dat het Latijnse competentia naar symmetrie, overeenkomst en analogie verwijst. Het werkwoord heeft echter, zoals vrijwel alle woorden, een betekenisontwikkeling doorgemaakt en kan daarom ook samentreffen en gemeenschappelijk streven naar iets aanduiden. In de geest van ‘vele handen maken het werk licht’, werd competere vervolgens ‘in staat zijn’ en ‘passen’. Dat samenwerken niet automatisch tot eensgezindheid leidt, blijkt uit competitie dat van dezelfde Latijnse bron komt. In dit geval spelen meerdere partijen mee die elk dingen naar hetzelfde eindresultaat. Helaas kan slechts een van de mededingers winnen. Van deze wedijver naar concurrentie, zoals bij het Engelse compete, is slechts een kleine stap.  Competentie lijkt zich verwijderd te hebben van zijn oorsprong. Want wat hebben vakbekwaamheid en rechtsmacht nu van doen met samenwerken of bij machte zijn. De oudste betekenis van het Nederlandse competent en het Franse compétent is de juridische.  Een recente en geheel nieuwe ontwikkeling vindt men in eigentijdse vacatureteksten en functieprofielen Vroeger sprak men wel van de ‘competente portie’ van een erfenis. Dit is zoiets als de legitieme portie: het erfdeel dat een nabestaande rechtens niet ontnomen kan worden. Dus wat volgens de wet passend is bij zijn status als rechthebbende. De betekenis ‘passend’ ligt erg dicht bij ‘toebehoren, toekomen’. De volgende stap ligt nu voor de hand: ‘bevoegd’, zoals bij een rechtbank die competent geacht wordt om zich uit te spreken over een geschil.     Een recente en geheel nieuwe ontwikkeling vindt men in eigentijdse vacatureteksten en functieprofielen, waarin gevraagd wordt naar de competenties van een kandidaat. Die gaan niet uitsluitend over diens vakbekwaamheid, maar over de al dan niet aanwezige combinatie van kennis, vaardigheden en persoonlijke kwaliteiten, zoals populaire managementboeken uitleggen. Tot de competenties van een leraar behoren niet langer alleen zijn vakkennis en didactische kwaliteiten, maar ook bijvoorbeeld empathisch vermogen, sociale intelligentie, samenwerkingsvermogen en zijn interpersoonlijke competentie, wat daar ook mee bedoeld moge zijn. Competenties zijn te meten, melden deze veel geraadpleegde werken. Een aankomend onderwijzer moet dus bij zijn afsluitend examen laten zien dat hij erover beschikt.  Wie tot voor kort competent was in zijn vak, lijkt nu hopeloos achter te lopen. Competent en competitie zitten in  elkaars vaarwater.   ]]></description>
      <guid>https://nrc.nl/nieuws/2023/02/01/competent-niet-alleen-meer-wat-je-kunt-maar-ook-hoe-je-bent-a4155917</guid>
      <pubDate>Wed, 1 Feb 2023 13:04:39 +00:00</pubDate>
    </item>
    <item>
      <title><![CDATA[De tank was een strijdwagen met aanvankelijk vooral een psychologisch effect]]></title>
      <description><![CDATA[Het had weinig gescheeld of het Westen had geen ‘tanks’ maar ‘landschepen’ naar Oekraïne gestuurd. Landship was de naam die de Britten in het begin van de Eerste Wereldoorlog verzonnen voor een groot, nog te bouwen voertuig, dat met veel soldaten het niemandsland kon oversteken naar de loopgraven van de vijand. De Britse landmacht had al over zoiets nagedacht, maar liet het erbij. Toen nam Winston Churchill, chef van de marine, het initiatief, mogelijk aangestoken door een sf-verhaal van H.G. Wells uit 1903 over ‘pantserschepen te land’ (The Land Ironclads). Churchills Landships Committee, opgericht in februari 1915, stelde zijn ambitie al snel bij: het was beter om een kleiner, gepantserd voertuig te maken, dat met een snelheid van 4 mijl (6 km) per uur een loopgraaf van 2,5 meter kon oversteken zonder erin weg te zakken, en dit te bewapenen met mitrailleurs en een licht kanon.  Het werd, ten slotte, een voertuig op twee rupsbanden die rond de flanken liepen, en met een ruitvormig zijaanzicht. Van de achtkoppige bemanning waren er vier nodig om de benzinemotor en de transmissie te bedienen. Het enige dat nog een beetje aan een oorlogsschip deed denken was de mitrailleur die aan weerszijden van de romp uit een soort geschutskoepeltje stak.  ‘Gepantserde tractor’ leek even in zwang te komen als naam, maar de arbeiders die de eerste exemplaren in elkaar zetten, kregen in verband met de geheimhouding te horen dat ze werkten aan ‘mobiele watertanks’. En dat bleef hangen. In februari 1916 maakte de Tank Mark I zijn debuut op de slagvelden van de Somme. Waarbij het psychologische effect aanvankelijk groter was dan het militaire, door motorpech, het onbegaanbare terrein en de kwetsbaarheid voor directe granaattreffers. Het duurde tot 1918 voor de Britten (en  Fransen) het ‘tankwapen’ echt effectief inzetten, in combinatie met artillerie en luchtaanvallen en met infanterie in hun spoor. Ongeveer wat Oekraïne zich nu voorstelt van zijn westerse Leopard-, Challenger- en Abrams-tanks.  Duitsland bouwde pas aan het eind van WO I  zijn eerste Sturmpanzerwagen, en spreekt van ‘Panzer’ terwijl de Fransen ‘char’ zeggen, waarin je nog iets kunt horen van de ‘strijdwagen’ die Leonardo da Vinci al tekende. Tank is altijd een vitaal homoniem gebleven. Naast militaire betekenis, ook in samenstellingen (‘tankaanval’, ‘anti-tank’, ‘tankversperring’), is de andere ‘tank’ – die gassen en vloeistoffen van mest tot melk kan bevatten, of zelfs niets, zoals de ‘vacuümtank’ – alomtegenwoordig, ook in afleidingen. Denk: ‘benzine tanken’, ‘tanktoerisme’ en denk ook ‘denktank’, waarin slimme mensen hersenwaaien. Maar ‘tankvuur’ en ‘tankwasser’ hebben twee betekenissen.  En tot slot de ‘tanktop’, het mouwloze T-shirt met smalle schouderbandjes dat ook wel ‘muscle shirt’ of, nederiger, ‘kamizooltje’ heet – dat is de bovenste helft van een ‘tank suit’ en dat is weer een zwemkostuum uit het begin van de twintigste eeuw, toen een ‘swimming tank’ nog lang geen militair amfibievoertuig was.  Correctie (29 januari 2023): Onder de aan Oekraïne geleverde westerse tanks stond het Britse type Chieftain vermeld. Dit moet Challenger zijn en is hierboven aangepast.]]></description>
      <guid>https://nrc.nl/nieuws/2023/01/27/de-tank-was-een-strijdwagen-met-aanvankelijk-vooral-een-psychologisch-effect-a4155512</guid>
      <pubDate>Fri, 27 Jan 2023 13:04:39 +00:00</pubDate>
    </item>
    <item>
      <title><![CDATA[Als je niet van regels houdt ]]></title>
      <description><![CDATA[Geen liberaal of hij heeft een hekel aan van boven opgelegde regels. Als er wat afgesproken moet worden, kunnen ze dat zelf wel. Zelfregulering heet dit in de terminologie van de markt. Maar zo’n systeem waarbij het eigen initiatief zich uitstrekt tot zelfbeperking, werkt niet, constateert de voorzitter van de Duitse financiële toezichthouder, nu de cryptovaluta-wereld opgeschrikt wordt door het ene na het andere schandaal. Zelf-reguleren lijkt iets wat toplieden en hun bedrijven behoren te doen, maar zo is het begrip niet begonnen. Toen het voor het eerst opdook in het Engels in  het laatste kwart van de 19de eeuw, sloeg het op machines die zo geconstrueerd waren dat ze zelf hun snelheid konden regelen.  Regelen en reguleren lijken niet alleen op elkaar, ze stammen ook van dezelfde Latijnse bron, regula dat ‘lat’ betekent. Omdat een lat gebruikt werd om op ongelinieerd perkament of papier lijntjes te trekken voor de regels van een tekst, stond regula al heel snel ook voor regel. Ook in de zin van regels van een reglement, want dat is immers een opsomming van regels. Dat reguleren oorspronkelijk recht of regelmatig maken betekent, blijkt nog bij de tandarts want die reguleert of regulariseert een gebit. Decennialang hebben wij in Nederland bovendien gedacht dat het reguleren van de grote rivieren – het rechttrekken van de bochten – profijtelijk was. Het water zowel als de scheepvaart bereikten sneller de zee. Nu beseffen we dat een bochtenlandschap niet alleen zijn charme heeft maar ook uitwijkplaatsen biedt in tijden van hoog water.  Ongereguleerde aanvoer van goederen betekent dat grootafnemers er nooit zeker van kunnen zijn of een bestelde hoeveelheid op het afgesproken tijdstip arriveren. De toestroom blijkt onregelmatig. Gereguleerde handel en gereguleerde markten vinden niet alleen plaats met de regelmaat van de klok, maar zijn ook onderhevig aan regels, bij voorkeur regels die om concurrentievervalsing te voorkomen ook elders gelden. Actiegroepen en sommige politici vragen zich al jaren af of het niet goed zou zijn de drugshandel te reguleren. En dan doelen ze niet meer op regelmatige tijdstippen maar op een markt die onderworpen is aan verordeningen. Dus regels als synoniem aan wetten en bepalingen. Maar reguleren werd ook elders gebruikt. Van de betekenis ‘langs een lineaal trekken’, ‘recht maken’ tot ‘richten’ is maar een kleine stap en vandaar dat gelovigen zich eertijds konden reguleren naar Gods woord. Maar het is niet waarschijnlijk  dat deze, ouderwetse, betekenis met zijn religieuze, morele bijklank  gebruikt wordt in het moderne zelfregulering. Dat is nu een term uit de wereld van het grote bedrijfsleven en zegt tegelijk ‘overheid bemoei je niet met ons’ en ‘wij houden niet van regels en beperkingen maar als het moet, weten wij wel hoe ons te matigen’.  Alsof zelfregulering zoiets is als zelfbeheersing. Maar zelfbeheersing krijgen mensen pas na langdurige opvoeding en veelvuldige correcties onder de knie. Het wordt na veel oefening een innerlijke kwaliteit; zelfregulering moet het resultaat zijn van aan elkaar opgelegde regels.     ]]></description>
      <guid>https://nrc.nl/nieuws/2023/01/15/als-je-niet-van-regels-houdt-a4154249</guid>
      <pubDate>Sun, 15 Jan 2023 13:04:39 +00:00</pubDate>
    </item>
    <item>
      <title><![CDATA[Een sober begin]]></title>
      <description><![CDATA[Voor wie denkt het nieuwe jaar vol goede voornemens tegemoet te treden heeft P.H. Schröder, auteur van het etymologisch standaardwerk Van Aalmoes tot Zwijntjesjager (1980), slecht nieuws: ‘nuchter’ betekent ‘zonder enige verbeeldingskracht, ontdaan van alle dichterlijkheid, onnozel zelfs’. Dat laatste is de maand januari ten voeten uit, maar de meeste mensen zullen denken, in hemelsnaam dan maar. Toch is niet alles verloren. Schröder schrijft tevens dat ‘nuchter’ evenzeer verwijst naar ‘welberaden’ en ‘helder onderscheidend’, dus tel je zegeningen. Zo zeg ik althans tegen mezelf na een onderonsje op Oudejaarsnacht met een Griekse buurman en een literfles zelfgemaakte raki vers uit Kreta. Gemixt met champagne en oliebollen leverde dat een ramp van formaat op. Dus, een sober leven vanaf nu, dankjewel, en nooit weer een druppel alcohol over deze lippen. Nuchterheid. Dat achtervoegsel van hoedanigheid geeft het woord extra venijn, alsof er dan geen hoop meer is, geen fantasie of drama, alleen nog een staat van zijn die ‘verstandig, kalm of koel-zakelijk’ is, aldus Van Dale. Interessant is dat men ‘nuchterheid’ koppelt aan de Nederlandse volksaard. Zoiets gebeurt gek genoeg ook in Engeland, zie de uitdrukking ‘keep calm and carry on’. In beide gevallen vermoed ik een zekere zelfopgelegde verstandsverbijstering. De Engelsen maakten in de jaren zestig en zeventig een serie films onder de noemer Carry on, doldwaze komedies zoals Carry on Doctor of Nurse of Cleo of wat dan ook, waarin men alles behalve nuchter blijft. Al met al, typisch Engels. Tekenend is dat deze films ieder jaar met Oud en Nieuw op de Britse televisie komen. En de Nederlanders: die kampen tijdens de jaarwisseling reflexief met knaldrang, resulterende in het vermaledijde vuurwerkgeweld, waar niets nuchters aan is. Historisch is de woordbetekenis gekoppeld aan bezinning en een nieuw begin. ‘Nuchter’ is mogelijk ontleend aan het middeleeuws Latijnse nocturnus, waarna via klankaanpassing in het Middelhoog- of Middelnederduits een verbintenis ontstond met nuchtens of ‘’s ochtends’. Daarna kreeg het woord een algemenere betekenis en werd het een antoniem van ‘dronken’ (Etymologisch Woordenboek van het Nederlands, 2003-2009). En nu januari 2023. Dronkenschap is uit, nuchterheid is in. Weg met de nevelen en kom maar op met het welberaden leven. Dat is veel veiliger, leert ons het Griekse woord nèfo of nepho dat ‘ik ben nuchter’ betekent. Hoewel, daar heb je de Grieken weer (raki…) en zo stuit ik op de Bijbel, 1 Petrus 5:8, waarin de apostel schrijft: ‘Wordt nuchter en waakzaam. Uw tegenpartij, de duivel, gaat rond als een brullende leeuw, zoekende wie hij zal verslinden.’ Dat bleek makkelijker gezegd dan gedaan, want diezelfde Petrus was allesbehalve nuchter in de tuin van Getsemane waar Jezus hem vlak voor zijn arrestatie op de vingers moest tikken. En zei: ‘Kon je niet eens één uur met Mij wakker blijven?’ Ja Petrus, zo zie je maar. Nuchterheid willen we allemaal, maar of het lukt? Het woord klinkt nobel en mooi, te mooi, eigenlijk. Het jaar is tenslotte nog láng; saaiheid ligt ontegenzeggelijk op de loer. En wie wil nou onnozel leven?]]></description>
      <guid>https://nrc.nl/nieuws/2023/01/09/een-sober-begin-a4153635</guid>
      <pubDate>Mon, 9 Jan 2023 13:04:40 +00:00</pubDate>
    </item>
    <item>
      <title><![CDATA[Bijna goddelijk]]></title>
      <description><![CDATA[De voetbalvedette ziet als enige de ‘plaatjes’, vergezichten van spelmomenten die leiden tot doelpunten. Zo breekt hij de wedstrijd open, scoort of assist hij, haalt hij de winst binnen; en in Qatar is kraakhelder gebleken dat je zonder hem kan fluiten naar het wereldkampioenschap. Dat is sport, maar buiten dat domein opereert de vedette evenzeer. „James Cameron is een echte vedette.” Dat klinkt lekker, kort om aan te geven dat de Amerikaanse regisseur van de nieuwe kaskraker Avatar: The Way of the Water een genie is als het gaat om succes in de populaire cinema. Romancier Cormac McCarthy is dat evenzeer in de Amerikaanse letteren, getuige zijn twee nieuwe boeken, net als de dominee die zich afgelopen zondag ergens ten lande een ster van formaat toonde met een kei van een preek (ik zeg maar wat), of de stratenmaker die kop en schouders uitsteekt boven zijn collega’s als het gaat om klinkers klaarleggen. Bij ‘vedette’ staat in Van Dale: „Populaire figuur, bijvoorbeeld in de sport.” Maar waarom zo specifiek sport? In de woordgeschiedenis komen we het Latijnse vigilare tegen, afkomstig van vigil dat waakzaam betekent, verwant aan vigēre, dus levendig zijn, bloeien, achting genieten. Later kreeg het woord een actieve, militaire betekenis: een uitkijk of schildwacht te paard. En sport, weten we, is oorlog. In het conflict heb je die figuur met visie nodig, die lang voor iedereen ziet hoe het moet. Dit levert spanning op, haast als in een verhaal met helden, schurken en een climax. De vedette lééft voor reuring, voor psychodrama. Neem het sjokkende, Argentijnse genie dat in een oogwenk explodeert, dat vele tientallen seconden voor de echte gebeurtenis weet in welke hoek die killer-steekpass gaat vallen. Messi. De kern van zijn karakter zagen we op het Qatarese gras, waar Lionel vlak na de overwinning tegen Nederland hof hield. Tijdens een interview keek de vedette opeens scherp opzij en zei: „Waar kijk je naar, dwaas? Wegwezen!” Object van zijn toorn was een gewone sterveling, Wout Weghorst. Wat wilde de Oranje-spits? De hand schudden van, fluister de naam, Messi. Alleen al qua gevoelswaarde zegt ‘vedette’: goddelijkheid, misschien Apollo,  die de toekomst liet voorspellen door Pythia, priesteres van Delphi. Zo iemand die de weg  wijst, is goud waard in de maatschappij waar iedere dag wereldkampioenschappen worden beslist. Het zijn de wetenschappers die Nobelprijzen winnen, die vaccins ontwerpen, maar ook politici die historische stappen zetten. J.L. Heldring, zélf vedette, noemde de Russische leider Michael Gorbatsjov eens de „grote vedette van het West-Europese publiek”. Maar dan: „Nee, een man die zozeer bewegingen heeft ontketend zonder de consequenties ervan te hebben doordacht – consequenties die hem ten slotte meegesleept hebben naar zijn val – kan op z’n hoogst een tragische figuur genoemd worden, geen groot staatsman.” De vedette verzwolgen door zijn visioenen, verblind door de plaatjes die hij als uitkijk ziet. Prachtig. Ook deze kennis heeft de vedette, die weet: hoe dan ook wacht onsterfelijkheid.]]></description>
      <guid>https://nrc.nl/nieuws/2022/12/17/bijna-goddelijk-a4151798</guid>
      <pubDate>Sat, 17 Dec 2022 13:04:40 +00:00</pubDate>
    </item>
    <item>
      <title><![CDATA[Excuses leiden niet vanzelf tot spijt]]></title>
      <description><![CDATA[Geen woord dat nu voor meer opheft zorgt, dan excuus. Mogen excuses wegens het slavernijverleden aangeboden worden, worden ze aanvaard of zijn het woorden zonder inhoud? Dat hangt ervan af welke betekenis aan het woord excuus gehecht wordt. Excuus is  via het Frans uit het Latijn gekomen. Het Latijnse werkwoord excusare is ontstaan uit een combinatie van ex en causa. Beide vormen kennen we nog, ex vinden we bijvoorbeeld in excommuniceren, oorspronkelijk in de kerkelijke ban doen, dus buitensluiten. Causa komt voor in de uitdrukking roma locuta causa finita: Rome heeft gesproken, de zaak is gesloten, maar causa is ook gerelateerd aan causaal, oorzakelijk. Excusare betekende dus zoveel als vrij van een zaak of  aanklacht zijn en later ook „iets aanvoeren als rechtvaardiging van een misstap”, „zich verontschuldigen met een verklaring of voorwendsel”. Het Franse excuser is dan ook bijna synoniem aan pardonner iemand verontschuldigen, vergeven. Degene die zich excuseert kon niet anders handelen dan hij deed en moet daarom verontschuldigd worden. De betekenis van schuld vrijpleiten heeft ook het Nederlands bereikt. Als Louis Couperus in Eline Vere schrijft „Ze zullen gedacht hebben dat je stapelgek was, en als je dat bent, is dat je enige excuus”, gebruikt hij excuus in deze zin. In „waar gebeurd is geen excuus”, de slogan waarmee Gerard Reve aankomende literatoren duidelijk maakte dat een weergave der werkelijkheid niet automatisch literatuur van niveau oplevert, kan excuus eenvoudigweg vervangen worden door verontschuldiging. Robert Fruin, een befaamd 19de eeuws historicus, schrijft „dat onder de rijken velen waren die zich excuseerden en niet of zeer weinig missen konden”. Hij gebruikt het woord in ongeveer de betekenis die we eerder ook voor het Latijn vastgesteld hebben: als verdediging of beter als voorwendsel aanwenden om iets niet te doen. Het kabinet-Rutte IV is geenszins de eerste Nederlandse regering die wil erkennen dat er iets misgegaan is In de Franse uitdrukking qui s’ excuse s’accuse, wie zich verontschuldigt, beschuldigt zichzelf, blijft het werkwoord excuser oorspronkelijk in hetzelfde betekenisveld: wie een rechtvaardiging aanvoert voor een mogelijke fout, beschuldigt daarmee zichzelf van die fout. Tegenwoordig wordt de zegswijze echter wel vertaald met „excuses maken onthult een schuldig geweten”.  Daarmee komen we veel dichter bij de excuses die de Nederlandse regering wil aanbieden. Want in dit geval draait het juist om schuld en daarvoor wil de regering spijt betuigen. Het kabinet-Rutte IV is geenszins de eerste Nederlandse regering die wil erkennen dat er iets misgegaan is. Aan het begin van het WAO-debat in 1993 gaf toenmalig minister-president Lubbers volmondig toe dat zijn kabinet-Lubbers III fout op fout gestapeld had en bood daarvoor zijn excuses aan. Of het parlement die aanvaardde kan niet teruggevonden worden. Maar excuses leiden niet vanzelf tot spijt. Want wat te denken van de excuusallochtoon, excuusnicht en excuustruus? Met deze woorden betuigen we geen spijt voor aangedaan onrecht, maar doelen we op een mede-Nederlander, een homo of een vrouw die benoemd zijn om verwijten van racisme, homofobie of seksisme te ontkrachten. Excuus komt nog steeds in tweevoud: als voorwendsel om je vrij te pleiten of als spijtbetuiging. Of een excuus aangevoerd of aangeboden wordt, bepaalt de context.]]></description>
      <guid>https://nrc.nl/nieuws/2022/12/12/excuses-leiden-niet-vanzelf-tot-spijt-a4151186</guid>
      <pubDate>Mon, 12 Dec 2022 13:04:41 +00:00</pubDate>
    </item>
    <item>
      <title><![CDATA[Iedereen kan het zijn]]></title>
      <description><![CDATA[Duivel, boze geest, boeman. Oftewel ‘bullebak’. Opeens domineert dit historisch kleurrijke woord het gesprek, uitgerekend in het beschaafde Nederland. ‘Bullebak’ is immers iemand als de Russische president Poetin of de vijftiende-eeuwse Vlad de Spietser  of zo’n maniakale drilsergeant in een oorlogsfilm. Dat ons land opeens vergeven is van zulke bullebakken, tenminste te oordelen naar de mediastorm rondom het woord, is moeilijk te geloven. De aanwezigheid van al dan niet  de authentieke bullebak in een maatschappij lijkt vooral een reflectie van de heersende ideologie. Bij ons doen Thierry Baudet en de zijnen erg hun best, maar de dominante cultuur laat hun bullebakkerij niet toe, vandaar pogingen van de voorman van Forum voor Democratie om barse leden een halt toe te roepen. Om recht te doen aan het woord hebben we veel meer nodig dan een FVD-Kamerlid dat een journalist lastigvalt met zijn piepstemmetje of pak ’m beet die schreeuwlelijk schuimbekkend op de werkvloer. In de zeventiende eeuw was bulleback niets minder dan de duivel. In Bredero’s klucht Symen sonder soeticheydt (1619) zegt Teuntje: ‘Gy leelijcke duyvel, wel wat sal iou ghebreecken?/ Fy gy bulle-back, flucks, segh ick, laet me gaan.’ Pas later bleek die bullebak toch ook Jan en alleman te kunnen zijn, met het eerste woorddeel samenhangend met ‘bulderen’ en het achtervoegsel verwijzend naar ‘bakkes’ of gezicht. Nog interessanter wordt het als we kijken naar het Engelse woord voor bullebak: bully. De vroege betekenis hiervan was ‘schatje’, nota bene afgeleid van het Oudnederlandse boel dat ‘liefje’ of ‘overspelige’ kan betekenen. Heeft ‘bullebak’ dan iets grappigs? Zie ‘bak’, tevens gebruikt in ‘luibak’ of ‘etterbak’. Ook het klankbeeld suggereert frivoliteit: de assonantie in ‘u’ en ‘e’ en de allitererende ‘l’. Al met al zien we zien we geen ‘duivel’ meer als we ‘bullebak’ zeggen. Maar wie recent de kranten las, mag concluderen dat de serieuze bullebak van weleer, de diabolische figuur, een comeback maakt. We dulden immers steeds minder; wie zich schuldig maakt aan zelfs de schijn van grensoverschrijdend gedrag wacht de bullebakschandpaal. Nu alle pijlen op hém gericht zijn vraagt de bullebak om nuancering. Want je hebt bullebakken en bullebakken. In 1462 spietste Vlad Tepes, duivel, boeman, bullebak extraordinaire, 23.000 Turken in de omgeving van Târgoviste, Roemenië. Minder bloedig, maar niet veel, is Poetin, wiens grootheidswaan uitmondt in oorlogsmisdaden op Europese bodem. En dan de tirannie van senior drill instructor Hartman (Lee Ermey) in Stanley Kubricks oorlogsfilm Full Metal Jacket (1987). Luister naar zijn verschrikkelijke eloquentie: „You goddamn communist heathen, you had best sound off that you love the Virgin Mary, or I’m gonna stomp your guts out!” Toch hebben historisch en moderne bullebakken een ding  gemeen: ze zijn mensen gespeend van empathie, opgevuld met stro zoals de mannen in T.S. Eliots gedicht ‘The Hollow Men’ (1925), over nihilisme na de Eerste Wereldoorlog: „Onze dorre stemmen […]/ Zijn stil en betekenisloos/ Als wind in droog gras.”]]></description>
      <guid>https://nrc.nl/nieuws/2022/12/07/iedereen-kan-het-zijn-a4150706</guid>
      <pubDate>Wed, 7 Dec 2022 13:04:41 +00:00</pubDate>
    </item>
    <item>
      <title><![CDATA[Het oer-jeukwoord]]></title>
      <description><![CDATA[Zonder twijfel kennen we schurft  sinds het begin der tijden. Maar het woord dat we voor deze huidziekte gebruiken moest een keer worden vastgelegd en dat gebeurde pas in de Middeleeuwen. Onder meer in een zinnetje waarin staat wat je er tegen kunt doen. In 1287 noteerde Jacob van Maerlant: „Essche blade met aisine ghestampet dat es medicine jeghen scorf.” Lees: fijngestampte essenbladeren met azijn, dat is een medicijn tegen schurft. Dit niet thuis proberen, inmiddels zijn er betere medicijnen. Schurft wordt veroorzaakt door de schurftmijt die zich nestelt in de huid van de gastheer en geeft vreselijke jeuk. „De jeuk werd echt ondraaglijk”, vertelde Kim tegen Brandpunt+. Die onverdraaglijke jeuk leidde in onze taal tot de uitdrukking: schurft leert krabben. Betekenis: wie problemen of tegenslagen ondervindt, leert zich er tegen te harden. Zo bezien is schurft het oer-jeukwoord. Nederlanders staan erom bekend graag te verwensen met ziektes. Verwensen is een vorm van verbaal knokken. Als iemand tegen jou zegt: krijg de (of het) schurft, dan kun je antwoorden: krijg zélf de schurft. Persoon één kan dan zeggen: nee, krijg jíj de schurft, maar zo schiet het natuurlijk niet op. Het gevolg is dat verwensingen vaak worden uitgebreid om ze te versterken – ook de schurftverwensingen. Opgetekend zijn onder meer: krijg de schapenschurft en het rambam en een hartverzakking; krijg de schurft met een paar lamme vlerken; ik wens je de schurft en twee lamme handen; krijg het schurft, ik wens je korte armpjes, zodat je er niet aan kunt krabben. Schurft heeft zich stevig genesteld in onze taal. Je kunt niet alleen ergens de smoor of de pest inhebben, maar ook de schurft. Zoals je ook aan iets of iemand de schurft kunt hebben. Deze uitdrukkingen zijn zo gangbaar dat je er niet of nauwelijks bij stilstaat dat er een ziekte mee wordt bedoeld. Curieuze uitdrukking in de Dikke Van Dale: schurft en schurft is eender. De toelichting luidt: „Gezegd als je uit een kopje (en dergelijke) drinkt waar even tevoren iemand anders uit gedronken heeft.” Erg bekend lijkt deze uitdrukking niet te zijn. Het aantal hits op internet bedraagt momenteel precies één (op de website geenstijl.nl). Niet alleen mensen en dieren kunnen overigens schurft krijgen. Onze woordenboeken vermelden woorden als aardappelschurft, appelschurft, lakschurft, poederschurft, takschurft en wolschurft.  Je zou denken dat broodschurft uitslag op brood betekent, maar nee, volgens Van Dale betekent dit ‘volksnaam voor schurftachtige huidaandoeningen’ – een fraai voorbeeld van vaagtaal. In onze scheldwoordenschat heeft scabiës, zoals de medische term luidt, onder andere de samenstellingen schurftkop, schurftlijer en schurftzak opgeleverd. De letterlijke betekenis is ‘iemand die aan schurft lijdt’, maar overdrachtelijk worden ze gebruikt voor: ellendeling, slechte, gemene persoon.]]></description>
      <guid>https://nrc.nl/nieuws/2022/12/01/het-oer-jeukwoord-a4150105</guid>
      <pubDate>Thu, 1 Dec 2022 13:04:42 +00:00</pubDate>
    </item>
  </channel>
</rss>
