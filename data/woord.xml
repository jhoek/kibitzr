<?xml version="1.0" encoding="utf-16"?>
<rss version="2.0">
  <channel>
    <title><![CDATA[Woord]]></title>
    <link>https://nrc.nl/rubriek/woord</link>
    <description><![CDATA[Woord]]></description>
    <item>
      <title><![CDATA[Mannen zijn al toxisch sinds de dood van Cleopatra ]]></title>
      <description><![CDATA[Toxisch is  per definitie een woord in de overtreffende trap. Het verwijst naar vergif; eenmaal ingenomen is er geen weg meer terug. En het staat voor extreem wangedrag dat mens én omgeving verpest. Toen #MeToo een feit was, trad ‘toxisch’ op de voorgrond. De man was dat. Hij en zijn mannelijkheid. Vervolgens werd ook de werksfeer ‘toxisch’. Maar sindsdien raakt het woord in deze context in ons taalgebied op de achtergrond. Het is nu ‘onveilig’ op kantoor, waar ‘pesten’ schering en inslag is; en de bulderende man en steeds vaker ook vrouw hebben ‘woede-aanvallen’ en vertonen ‘verbaal en fysiek intimiderend gedrag’. Het lijkt erop dat we nu meer de nuance zoeken, specifieker zijn over gedrag, anders dan tijdens het ontmaskeren van Harvey Weinstein, toen we in een shocktoestand waren en  één woord nodig hadden om maatschappelijke en persoonlijke trauma’s te beschrijven. Opvallend genoeg is ‘toxisch’ springlevend in de Angelsaksische media. Recentelijk overheerste het woord wederom de voorpagina van theguardian.com: de nalatenschap van voormalig premier Boris Johnson was ‘toxisch’; en in een bespreking van een nieuwe post-apocalyptische roman was er sprake van een ‘toxisch Eden’. Nu is de Britste journalistiek niet wars van een hyperbool hier en daar, maar inhoudelijk is het gebruik van het woord gerechtvaardigd. In 2018 riep het Oxford-woordenboek ‘toxisch’ uit tot woord van het jaar, juist vanwege zijn vele letterlijke en metaforische betekenissen. Naast ‘mannelijkheid’, ‘relatie’ en ‘cultuur’ waren woorden die in combinatie met ‘toxisch’ vielen te gebruiken onder meer ‘chemische’, ‘substantie’, ‘milieu’, ‘alg’ en ‘lucht’. Maar er is méér aan ‘toxisch’, dat werkelijk uit je mond knalt als je het hardop zegt. De toxicologie, leert een publicatie van het Nederlands Instituut voor Biologie, is ontstaan doordat mensen ontdekten dat allerlei planten en dieren giftig kunnen zijn.    Wie zich in de Oudheid van pijl en boog bediende, smeerde de pijlpunt in gif — toxikon (Grieks) en toxicum (Latijn) — om het avontuurlijke wapen, toxon (Grieks), nog dodelijker te maken. Juist in de oude verhalen staat gif centraal,  bijvoorbeeld wanneer Cleopatra, althans bij  Shakespeare, ten langen leste toxische zelfmoordwapens laat komen: twee aspisadders. Na een beet in de arm en een op de borst was het met haar gedaan. Helaas is een slangenbeet als doodsoorzaak onwaarschijnlijk. Een onderzoek door een Duitse toxicoloog wees in 2010 uit dat Cleopatra waarschijnlijk gestorven is door het innemen van gevlekte scheerling en monnikskap vermengd met opium om het stervensproces te verzachten. Dat vergiftigen gebeurde aan de lopende band in de Oudheid. Denk aan de gifbeker die Socrates kreeg. Bekeken vanuit onze huidige tijd was ‘giftig’ toen al ook metaforisch van aard, ‘toxisch’. De Egyptische koningin kampte met mannen — Julius Caesar, Marcus Antonius, Octavianus — die destructie met zich meebrachten. Niet voor niets verbood  de Romeinse dictator Sulla het vergiftigen van personen al zo’n vijftig jaar eerder. Correctie (25/6): In een eerdere versie van dit stuk werd Sulla ten onrechte ‘keizer’ genoemd. Dat is hier aangepast.]]></description>
      <guid>https://nrc.nl/nieuws/2023/06/25/mannen-zijn-al-toxisch-sinds-cleopatra-a4168131</guid>
      <pubDate>Sun, 25 Jun 2023 13:06:45 +00:00</pubDate>
    </item>
    <item>
      <title><![CDATA[Deze eetstoornis is minstens zo gevaarlijk als anorexia]]></title>
      <description><![CDATA[Spelling, beugelkinderen en rechtzinnigheid lijken op het eerste gezicht weinig gemeenschappelijks te hebben, behalve als we het terrein betreden van wat ingewikkelder taalgebruik. Alle drie beginnen dan met hetzelfde voorvoegsel: orthografie, orthodontie en orthodoxie. Orthós is een Grieks bijvoeglijk naamwoord, dat ‘recht’ betekent. Vandaar orthogonaal ‘rechthoekig’ of ‘loodrecht’. Maar hoe zit het met recht of rechtop in orthorexia? Orthorexia is vanzelfsprekend afgeleid van anorexia en geeft aan dat een patiënt een obsessie heeft voor ‘puur’ of ‘zuiver’ eten. Dus niet gewoon gezond voedsel, maar volstrekt natuurlijk en onbewerkt. Omdat het meeste van wat wij eten, helaas, niet aan deze voorwaarde voldoet, loopt de lijder aan orthorexia een grote kans zich nauwelijks nog te kunnen voeden. Orthorexia, hoewel pas een kwart eeuw geleden ontdekt, beschreven en gedefinieerd, is dus minstens even gevaarlijk als anorexia. Anorexia bestond al bij de Grieken, maar niet als een aandoening. Het was gewoon gebrek aan eetlust en bestond uit de delen an ‘zonder’ en een afleiding van orektos ‘verlangen’. Pas eeuwen later, toen het woord al lang via het Latijn en het Frans doorgedrongen was in West-Europa en zodoende ook tot de Verenigde Staten, werd een ziektebeeld anorexia exhaustorum ‘uitputtingsanorexia’ beschreven, dat verklaard werd als ‘frigiditeit van de maag’. Alleen vrouwen schenen eraan te lijden, zoals ook bij de gewonere ‘frigiditeit’. William Gull, een van de lijfartsen van de Britse koningin Victoria, noemde de ziekte anorexia nervosa, of kortweg anorexia, en beschouwde het als een vorm van vrouwelijke hysterie. Gull is niet alleen vanwege anorexia bekend gebleven. Hij is ook lang maar ten onrechte aangezien voor de geheimzinnige Londense moordenaar Jack the Ripper, en dat terwijl hij toch al in de  zeventig was toen The Ripper actief werd .  Recht heeft in het Nederlands eveneens vaak de betekenis ‘juist’ of ‘correct’, denk maar aan rechtzinnig In orthorexia, een combinatie van ortho- en orektos, kan ortho- niet vertaald worden met ‘loodrecht’. Dat hoeft ook niet. In orthografie of orthodox betekent ortho- evenmin rechtop. Recht heeft in het Nederlands eveneens vaak de betekenis ‘juist’ of ‘correct’. Denk bijvoorbeeld maar aan rechtzinnig. Dat wordt gezegd van lieden die denken het in geloofszaken altijd bij het rechte eind te hebben.  Een orthopedagoog is ook niet een opvoedkundige die kinderen leert rechtop te lopen, maar die kinderen met een stoornis of een handicap begeleidt op weg naar een normaal bestaan.   De orthorexia-patiënt gaat echter nog een stap verder. Die wil niet alleen gezond voedsel tot zich nemen, maar die is ziekelijk op zoek naar het enig juiste voedsel. Dat kan niet de ortolaan zijn, ook al komt het eerste deel ervan grotendeels overeen met het klassieke ortho-. De ortolaan, genoemd naar de ortolano, de Italiaanse tuinman of klassieke hortulanus, is een beschermd vogeltje, dat desondanks door Franse smulpapen  stiekem, zich verstoppend onder een servet, in een hap verzwolgen wordt. Het kraken van de botjes van de ortolaan moet de orthorexia-lijder als een geluid vanuit de hel in de oren klinken. ]]></description>
      <guid>https://nrc.nl/nieuws/2023/06/21/deze-eetstoornis-is-minstens-zo-gevaarlijk-als-anorexia-a4167753</guid>
      <pubDate>Wed, 21 Jun 2023 13:06:45 +00:00</pubDate>
    </item>
    <item>
      <title><![CDATA[Eerder belastingfraudeur dan iemand die iets uittrekt]]></title>
      <description><![CDATA[Dividend en divisies lijken met elkaar in tegenspraak. Toch komen ze uit dezelfde bron: het Latijnse  dividere, dat scheiden of verdelen betekent en dat we kennen uit de uitdrukking en de veel gebruikte bestuurstechniek divide et impera, ‘verdeel en heers’. Een divisie is een legerafdeling en dividend is oorspronkelijk datgene wat verdeeld moet worden van de opbrengst. In het Frans en het Engels is dit nog duidelijker. Daar treffen we naast division als aanduiding voor een grote legereenheid ook nog division als de rekenkundige bewerking ‘delen’ aan, dat samenhangt met diviser of divide, ‘(ver)delen’.  Hoezeer dividend ook uitgaat van delen, een dividendstripper is niet een beurshandelaar die graag met anderen deelt, maar juist iemand die het eigenbelang vooropstelt. Hij vraagt ten onrechte dividendbelasting terug. Hoe daar de stripper mee verbonden is, vraagt wat uitleg. Een stripper, weten we allemaal, is iemand die zich doorgaans in een erotische context  tegen een redelijke  vergoeding van zijn of haar kleding ontdoet.  De dividenstripper verwacht weliswaar ook een positief financieel resultaat, maar van enige seksuele spanning is evenmin sprake. Een strip is een reep of strook. Vandaar dat we tot voor kort de strippenkaart kenden waarop we steeds een of meer volgende stroken moesten afstempelen al naar gelang de afstand die we reden met het openbaar vervoer.  Auto’s hebben sierstrippen en als middel tegen te hoge energiekosten dichten we de kieren van deuren en ramen met tochtstrip. Dit woord strip heeft het Nederlands uit het Engels, maar het Engels heeft het woord weer uit het Platduits van Noord-Duitsland, waar strippe  indertijd een gewoon woord was dat samenhangt met het Nederlandse streep. Ook ons ‘strop’ lijkt verwant. In het Engels heeft strip zich doorontwikkeld en kan nu bijvoorbeeld ook slaan op een kleine landingsbaan voor vliegtuigen. De dividendstripper legt het dividend niet bloot, integendeel Strip is in het Engels een werkwoord geworden, dat dicht komt bij het Nederlandse afstropen en al in de 13de eeuw voorkomt in de betekenis ontbloten, van kleding ontdoen. Dat is het strip van de striptease, de strippoker en de stripper. Maar als zo vaak heeft de ontwikkeling zich voortgezet en leidde tot omschrijvingen als ‘van onderscheidingstekens of van attributen ontdoen’. Een volgend stadium was plunderen, leeg maken, bederven en vervuilen, maar ook het verwijderen van zaden uit een bloem of blootleggen.  In de Nederlandse tabakswereld is strippen vervolgens gebruikt voor het verwijderen van nerven uit de bladeren. Deze vakterm is op zijn beurt weer internationaal ingeburgerd en dus ook in het Engels. Maar daarmee is de dividendstripper nog niet verklaard. De dividendstripper legt het dividend niet bloot, integendeel, hij maakt het los van het aandeel of de obligatie. Het is dus het aspect ‘verwijderen’ dat benadrukt wordt.  Voor het eerst in het niet meer bestaande Britse satirische blad Punch, dat het in 1958 al had over de „illegal activities of dividend-strippers”. Met het beursjargon is de dividendstripper het Kanaal overgestoken en heeft nu het land van de couponknippers bereikt. ]]></description>
      <guid>https://nrc.nl/nieuws/2023/06/18/eerder-belastingfraudeur-dan-iemand-die-iets-uittrekt-a4167471</guid>
      <pubDate>Sun, 18 Jun 2023 13:06:45 +00:00</pubDate>
    </item>
    <item>
      <title><![CDATA[Tussen de keerkringen tellen de jaren dubbel]]></title>
      <description><![CDATA[Ergens in de afgelopen week meldde Teletekst, zoals elk jaar in het begin van zomer, dat de eerste tropische dag was gemeten in De Bilt. Dat is meteorologentaal voor een dag dat ‘het kwik’ op 30 graden Celcius of hoger is uitgekomen. Dat ‘kwik’ verwijst dan weer naar kwikthermometers, die niet meer worden gebruikt. Gewoonlijk telt Nederland volgens het KNMI  tussen de twee en acht tropische dagen. Overigens, in 1976 werden in De Bilt vijftien opeenvolgende tropische dagen gemeten.   Dat ‘tropisch’ verwijst naar de zone op aarde tussen de keerkringen, de tropen. Volgens het etymologisch woordenboek ontleend aan het oud-Griekse tropikos kuklos.    Tropikos is afgeleid van trepein  dat draaien of wenden betekent.  Het woord ‘tropisch’ wekt in Nederland tegenwoordig allerlei exotische associaties, ontleend aan bijvoorbeeld Caribische sferen. Met blauwe zee, ketelmuziek en een zandstrand met palmbomen.  Toen Nederland nog een koloniale mogenheid was, hadden de woorden tropisch en tropen meer verbinding met de  barre omstandigheden in de overzeese gebiedsdelen. Er was tropengeneeskunde die zich  bezighield met tropische ziekten, specifieke aandoeningen die gekoppeld waren aan het leven in gebieden met hogere temperaturen vol giftige insecten die in de Nederlandse gematigde luchtstreken onbekend waren. Infectieziekten als malaria, knokkelkoorts,  gele koorts, hepatitis A/B, difterie, tuberculose en buiktyfus.    Mensen die naar de kolonies reisden, kochten meestal een uitrusting met luchtige, witte, tropenkleding. Denk ook aan de tropenhelm om het hoofd tegen de stralen van de zon te beschermen.  Europeanen die in de tropen aan de slag gingen voor de uitvinding van de airconditioning hadden, met name in Indonesië, het toenmalig Nederlands-Indië, veel last van de warmte gecombineerd met een hoge luchtvochtigheid. Dat laatste zorgt ervoor dat mensen nauwelijks kunnen afkoelen als zij transpireren. Dus was er toen al wat we nu een hitteprotocol zouden noemen: de koloniale bovenlaag werkte volgens een tropenrooster. Vroeg opstaan, zich afspoelen met koud water en tegen een uur of een ’s middags, als het te warm werd, stoppen, daarna een middagslaapje. De samenleving was daar helemaal op ingesteld, ook wat geluidsoverlast betreft. Zo gold er ’s middags bijvoorbeeld in de wijk Menteng in Batavia (Jakarta) zelfs een veegverbod voor huispersoneel. Tegen het eind van de middag volgde weer een wasbeurt, waarna men verkwikt de avond inging.   Alles bij elkaar was dat leven  in de tropen een zware fysieke belasting. Vandaar dat  gezegd werd „tropenjaren tellen dubbel”: dat was niet alleen maar een gezegde, maar ook feitelijk het geval met het tellen  van pensioenjaren. Een tropenjaar was een jaar dat voor de berekening van de pensioenopbouw voor twee telde. Nu wordt die uitdrukking nog wel  overdrachtelijk gebruikt voor een zware periode.     Tropenkinderen zijn kinderen die in de kolonie werden geboren en zich na WO II, toen Nederlands-Indië Indonesië was geworden, na hun aankomst in Nederland een buitenstaander voelden.   ]]></description>
      <guid>https://nrc.nl/nieuws/2023/06/14/tussen-de-keerkringen-a4167201</guid>
      <pubDate>Wed, 14 Jun 2023 13:06:46 +00:00</pubDate>
    </item>
    <item>
      <title><![CDATA[Het denigrerende woord ‘robot’ is door ‘AI’ gelukkig verdwenen]]></title>
      <description><![CDATA[In de goede, oude tijd was de robot toekomstmuziek. Neem de jaren-zestigcartoon The Jetsons, de sci-fi-versie van het meer bekende The Flintstones, waarin moeder Jane robothuishoudster Rosey bestelt, omdat ze meer tijd wil voor de schoonheidssalon. Maar Jane krijgt méér dan waar ze op had gerekend. Tegen wie ook maar luisteren wil zegt Rosey: „Ik mag dan misschien huiselijk zijn, buster, maar ik ben S.L.I.M.” Was Rosey destijds het toonbeeld van vooruitgang, zelfs een feministisch icoon, vandaag de dag is ze een omineuze verschijning, personificatie van de vrijgevochten robot. Met ‘robot’ bedoelen we een geavanceerd apparaat dat mechanische arbeid verricht. Dit is de wereld van de Jetsons. Je hoeft het huis niet meer zelf te stofzuigen – koop de Roborock Q7 Max! Het gazon hoef je niet meer te maaien – dankzij de Automower 450X! Het vreemde is, hoe meer de robot ons werk doet hoe makkelijker het woord verdwijnt, vervangen door artificial intelligence, AI. ‘Robot’ is ontleend aan het Tsjechische neologisme robot uit Karel Čapeks toneelstuk R.U.R. (Rossum’s Universal Robots) uit 1920. Čapek leidde het woord af van het Tsjechische robota, zware arbeid, dat teruggrijpt op het Oerslavische orbota ofwel slavernij. De robot onze slaaf? Wie de krant leest weet beter De robot onze slaaf? Wie de krant leest weet beter. Je zou zelfs kunnen spreken van een stille robotrevolutie, een bewuste actie van AI om het denigrerende ‘robot’ uit ons woordenschat te saneren. En nu gaat er geen dag voorbij of er is nieuws over AI. Zo kwam vanuit Amerika de onthulling van een luchtmachtkolonel dat een door AI bestuurde drone zijn menselijke beheerder in een oorlogssimulatie heeft ‘gedood’, omdat die hem een opdracht gaf zijn missie af te breken. Daar heb je het: een ‘robot’ zet een dikke, rode streep door de drie wetten van de robotica, begin jaren veertig opgesteld door wetenschapper en sciencefiction-schrijver Isaac Asimov en sindsdien nageleefd door alle robots, van die op het gazon en op de parketvloer tot Siri en ChatGPT. Te weten: een robot mag een mens geen letsel toebrengen of door niet te handelen toestaan dat een mens letsel oploopt; een robot moet de bevelen uitvoeren die mensen hem geven, behalve als die in strijd zijn met de eerste wet; en een robot moet zijn eigen bestaan beschermen, voor zover die bescherming niet in strijd is met de eerste of tweede wet. Aan de drie wetten had Rosey al in 1962 geen boodschap: zij wás AI. Als Meneer Spacely, de baas van Jane’s echtgenoot George, zich stom gedraagt, dumpt zij prompt een appeltaart op zijn hoofd. ‘Robot’ wordt AI. En AI wordt… mens? Levensgevaarlijk. Mensen hebben twijfels, onzekerheden. Zie Rosey, ondanks haar baanbrekende werk in de tweede feministische golf het meest menselijke, hysterische personage in The Jetsons. Ook Asimov was visionair: in zijn korte verhaal Runaround heeft de SPD 13, ‘Speedy’, op de planeet Mercurius een voor mensen dodelijke vastloper. Als hij bijkomt na een reboot zegt de robot, de onschuld zelve: „Holy smokes, boss, wat gebeurt hier allemaal? Ik ben zó in de war…” Correctie (12/6): In een eerdere versie van dit artikel stond dat ‘robot’ is afgeleid van het Tsjechische ‘roboto’. Dat moest ‘robota’ zijn. Het woord ‘orbota’ (slavernij) is niet Slavisch, zoals er stond, maar Oerslavisch. 
		Nieuwsbrief
		NRC Economie
	 
		Krijg elke werkdag om 12 uur een persoonlijke selectie van het economische nieuws van de dag van een van onze redacteuren.
	]]></description>
      <guid>https://nrc.nl/nieuws/2023/06/11/het-denigrerende-woord-robot-is-door-ai-gelukkig-verdwenen-a4166873</guid>
      <pubDate>Sun, 11 Jun 2023 13:06:46 +00:00</pubDate>
    </item>
    <item>
      <title><![CDATA[In de politiek is het woord ‘robuust’ eerder hol dan van eikenhout]]></title>
      <description><![CDATA[Wie niet sterk is, moet slim zijn, zegt de volksmond, maar wat moet een slimmerik, die beseft dat zijn argumenten weinig steekhoudend zijn. Die beroept zich, zoals menig Haags bewindspersoon doet, op robuuste data. Daarmee suggererend dat hij sterk staat. Robuust betekent sterk, krachtig, stevig gebouwd.  Wie ’s avonds een stelletje robuuste knapen tegenkomt, moet geen ruzie zoeken. De melkveehouderij streeft naar robuuste koeien: dieren met een stevig beendergestel, die goed vreten en niet ziektegevoelig zijn. Robuust hebben we via het Frans uit het Latijn, waar robustus afgeleid is van robur, ‘eik’. Robustus betekende dus gemaakt van eikenhout of daaruit bestaand. Geen wonder dat het snel voor sterk, hard en stevig gebouwd gebruikt werd. Met die betekenissen is robuust de wereld ingegaan en daarbij is het  eeuwen gebleven. Wijnschrijvers, altijd op zoek naar fraai klinkende, suggestieve woorden om de smaak van hun superieure drank aan te prijzen, hebben op zeker moment robuust ingelijfd in hun vocabulaire: een robuuste wijn is een stevige, volle wijn. Robusta koffie bestaat eveneens. Die komt van koffiebonen met een hoger cafeïnegehalte dan de traditionele Arabica-boon en heeft daardoor een sterkere smaak.  In 1992 wilde de VVD, zo schrijft het Nieuwsblad van het Noorden, een ‘robuust’ minderhedendebat. Er blijkt in de afgelopen dertig jaar dus weinig veranderd. Nog steeds denken de Nederlandse conservatief-liberalen electoraal gewin te behalen met een stevig robbertje verbaal geweld over migratie.  Het artikel citeert vervolgens toenmalig VVD-leider Frits Bolkestein, die „graag een volwassen en robuuste discussie wilde” over dit thema. Volwassen, in de zin van niet naïef, en robuust geven aan dat hij verwachtte wel een appeltje te schillen te hebben met zijn politieke tegenstanders. In de politiek zijn woorden eerder hol dan van eikenhout Dit gebruik van robuust, dat nogal ver verwijderd is van de eikenhouten oorsprong, komt niet helemaal uit de lucht vallen. In het Angelsaksische taalgebied, waar robust oorspronkelijk ook niets anders betekende dan sterk en gezond, en vervolgens eveneens aangewend kon worden voor een sterke smaak of sterke geur, ontwikkelde zich vanaf het midden van de vorige eeuw een nieuwe betekenis.  Robust werd een begrip in de economie, waar een sterke, bloeiende en veerkrachtige markt mee aangeduid kon worden. Vervolgens namen ook statistici de term op in hun repertoire. Zij spraken over robuuste uitkomsten van hun berekeningen, daarmee aangevend dat zij zoveel gegevens gebruikt hadden voor hun cijferwerk en dat de gevonden correlaties zo sterk waren dat het resultaat betrouwbaar geacht moest worden. De computerwereld volgde snel en kwam met robuuste applicaties, waarvan op grond van uitvoerig testen verwacht werd dat ze niet zouden falen. Deze betekenis betrouwbaar heeft nu ook de politiek bereikt, maar doorgaans zonder de statistische of experimentele onderbouwing van de wetenschap. Dat verbaast niet. In de politiek zijn woorden eerder hol dan van eikenhout.  ]]></description>
      <guid>https://nrc.nl/nieuws/2023/06/04/in-de-politiek-is-het-woord-robuust-eerder-hol-dan-van-eikenhout-a4166300</guid>
      <pubDate>Sun, 4 Jun 2023 13:06:46 +00:00</pubDate>
    </item>
    <item>
      <title><![CDATA[Als deze metafoor boven water komt is het crisis]]></title>
      <description><![CDATA[Voor een woord dat welbeschouwd nergens op slaat is meermin opvallend vaak in onze gedachten. Dáár leeft de mysterieuze zeevrouw. Ze is bijvoorbeeld Afrodite, geboren ‘uit de schuim van de zee’. Of ze is lid van het onweerstaanbare, Spongebob-duo Meerminman en Mosseljongen. En natuurlijk: Ariel, Disney’s kleine zeemeermin een nieuwe filmversie van Hans Christian Andersens beroemde sprookje, waar internettrollen momenteel op jagen omdat ze opeens zwart is. Het woord stamt af van het Oudhoogduitse merimanni, dat wil zeggen ‘meer’ plus ‘man’ (manni verwijst oorspronkelijk naar ‘mens’). Het laatste deel veranderde in ‘min’ onder invloed van het werkwoord ‘minnen’. Misschien om de zangerigheid van het woord verder op te schroeven zeggen we ook, pleonastisch, zeemeermin. Op het eerste gezicht is meermin geen woord om echt te gebruiken. Ooit was het anders, en al helemaal in Edam ergens begin vijftiende eeuw. In die tijd nam monnik Joannes a Leydis dramatische getuigenverklaringen af over het groene zeewijf van Purmerend. Dat mondde uit in zijn verhaal over een ‘ongetemd Vrouwspersoon’, door een storm verdreven uit verre streken, die ‘zwemmende door Purmerye is gekoomen in het Purmer-meer’. Ze was poedelnaakt. Een ‘waterachtige stof’ kleefde aan haar. Het was een meermin, althans, dat werd ze door het eindeloos opnieuw vertellen van het verhaal waarin de staart erbij kwam, evenals benamingen als ‘zeewijf van Purmerend’ of ‘Purmer viswijf’. Toen de meermin verscheen overmeesterde angst enkele Edammer meisjes die in bootjes onderweg waren om te gaan melken. Misschien kenden de meisjes de oude verhalen, naast die van Afrodite ook die van de sirenen die zeelieden de verdoemenis in lokten met fraai gezang. Toch wenden de meisjes aan het wijf – vroeger was dat geen pejoratief, maar gewoon een woord voor ‘vrouw’ – en begonnen ze tegen haar te spreken. Joannes a Leydis: „… zich onderling beraadslaagd hebbende, trokken ze haer met geweld uyt het water, en is zy met een schuytje gebracht binnen Edam.” Het tragische lot van de Edamse meermin doet denken aan dat van Meerminman en Mosseljongen in de Spongebob Squarepants-tekenfilmserie  Het liep slecht af met haar. Te zien op een schilderij van Bert Knispel is hoe de melkmeisjes de meermin in een ton stoppen en haar lichaam vervolgens schrobben dat het een lieve lust is. Later werd ze gekidnapt door Haarlemmers die haar leerden te spinnen op een spinnewiel. Vele jaren later  werd ze op het droge begraven. Het tragische lot van de Edamse meermin doet denken aan dat van Meerminman en Mosseljongen die in de Spongebob Squarepants-tekenfilmserie hun dagen in een bejaardentehuis slijten. Ook Andersens Ariel, toonbeeld van sociale rechtvaardigheid nu de zwarte actrice Halle Bailey haar in een Disney-film speelt, heeft het moeilijk vanwege racisten die het niet kunnen verkroppen dat ze ánders is. Zo weinig ‘meermin’ ons als bruikbaar woord zegt, zo véél zegt ze ons als metafoor van vreemdheid en onverdraagzaamheid. Ze bestaat in de verbeelding, maar zodra ze naar de oppervlakte komt en het woord echt wordt, is het crisis.]]></description>
      <guid>https://nrc.nl/nieuws/2023/05/31/als-deze-metafoor-boven-water-komt-is-het-crisis-a4165981</guid>
      <pubDate>Wed, 31 May 2023 13:06:47 +00:00</pubDate>
    </item>
    <item>
      <title><![CDATA[De ver- in vervuilen betekent iets anders dan die in verdwalen]]></title>
      <description><![CDATA[Wie Nederlands leert, komt voor verrassingen te staan. Naast groot is er een werkwoord vergroten, naast sterk versterken en bij beter verbeteren. Alle drie betekenen ze groter, sterker of beter maken. Vergulden komt van goud en staat voor met een goudlaagje bedekken, vervormen betekent een andere vorm geven en vervuilen is vuil worden. Op het eerste gezicht lijkt het erop dat het voorvoegsel ver-  maken uitdrukt of in een toestand geraken. Maar verkrachten betekent geenszins krachtiger maken, of krachtiger worden. Hoe kan dat?  Ver- vinden we ook in verbannen, verjagen en verstoten en in deze werkwoorden is er geen sprake van iets maken of worden. Als je iemand verjaagt dan jaag je hem weg. Bij verstoten, verbannen en verdrijven net zo. Ver- betekent hier weg.  Maar in verdenken, verraden, verdoemen of verachten komen we geen stap verder als we ver- met weg vertalen. Iemand verachten is het tegenovergestelde van iemand achten. Het is uiterst negatief en dat speelt eveneens als we iemand van iets verdenken, of hem willen verdoemen. Ook bij verraad toont de mens zich van zijn slechtste zijde. Ver- is hier een negatief element.  Bij verdwalen speelt weer iets anders. Verdwalen is het hoogst ongewenste  resultaat van een actie net zoals vergroeien, je verspreken of iets verdraaien. Ver- geeft hier een jammerlijk gevolg aan van iets dat je doet. Wie zich verloopt, heeft zich vergist in een straat of heeft een aanwijzing gemist. Er blijken dus meerdere voorvoegsels ver- in het Nederlands te bestaan. Lastig, maar wel te begrijpen. Ze komen van verschillende vroeg-Germaanse woorden, die allemaal net een beetje anders klonken, maar te weinig in klank van elkaar verschilden om in de loop der geschiedenis niet samen te vallen. Het ene ver- betekende voor, bij, naast of langs; een ander, dat we nog in het woord verlaten aantreffen, stond voor weg en er was nog een derde ver- dat niet veel meer deed dan de betekenis versterken van het woord waar het aan vast zat. Er blijken dus meerdere voorvoegsels ver- in het Nederlands te bestaan; lastig, maar wel te begrijpen Zo bestond er lang geleden een werkwoord vergrijpen dat vastgrijpen betekende. In alle drie de woordjes die aan de basis staan van ver- lag de klemtoon op het woord waarmee het voorvoegsel verbonden was. Dus verstoften de klinkers van deze woordjes en verwerden ze allemaal tot een eensluidend ver- met een uh-klank. En om de zaak nog ondoorzichtiger te maken hielden onze voorouders die verschillende ver- vormen niet uit elkaar. Daarom kan ver- nu zoveel verschillende betekenissen hebben en zijn die slecht systematisch uit elkaar te houden. Toch hoeven we niet te wanhopen. Niemand die het Nederlands beheerst, zal denken dat verkrachten krachtig maken betekent. Hier vinden we een ver- dat vernietigen betekent en dat je vindt in verbranden, verslinden, verknoeien, verkoken en verdrinken. In verkrachten draait het niet om de kracht van de dader maar om de kracht van het slachtoffer die weg-ge-nomen wordt.   ]]></description>
      <guid>https://nrc.nl/nieuws/2023/05/22/de-ver-in-vervuilen-betekent-iets-anders-dan-die-in-verdwalen-a4165252</guid>
      <pubDate>Mon, 22 May 2023 13:06:47 +00:00</pubDate>
    </item>
    <item>
      <title><![CDATA[Hemelvaart  én bevordering tot godheid zie je zelden]]></title>
      <description><![CDATA[Of je herrijzenis of verrijzenis zegt – gelovigen verschillen van mening over welk woord beter is – feit blijft dat met de opstanding van Jezus en de hemelvaart iets heeft plaatsgevonden waar we geen verklaring voor hebben. Dat zit ’m al in het bronwoord ‘rijzen’ dat het tarten van natuurkundige wetten suggereert. Herrijzenis beschrijft een wederopstanding. Een voetbalteam dat tegen alle verwachtingen in kampioen wordt, beleeft een herrijzenis. Dat gebeurt ook met een herstelde economie, een vergeten of in diskrediet gebrachte filmacteur.  Een hemelvaart en daaraan gekoppeld een bevordering tot godheid, of apotheose,  is wat zeldzamer.  Het tegenovergestelde, een hellevaart,   is weggelegd voor alle zondaars.  Direct of indirect is herrijzenis dagelijks in het nieuws. Verrijzenis daarentegen ontleent haar betekenis meer aan het metafysische. Over de opstanding van Jezus en de belofte van zijn wederkomst schrijft de apostel Paulus:   „Zoals wij door Adam allen sterven, zo zullen wij door Christus allen levend worden gemaakt […] de laatste vijand die vernietigd wordt, is de dood.” Zo gaat het er ook aan toe in Mary Shelley’s sleutelroman uit de Romantiek, Frankenstein, or the Modern Prometheus, een waarschuwend verhaal welteverstaan, zie wat er met klassieke Prometheus gebeurde toen hij ging peuteren aan de goddelijke almacht. Nadat hij het vuur van de goden had gestolen, werd hij aan een rots vastgeketend en kwam een adelaar iedere nacht zijn lever opeten. Net als Jezus tartte ook deze Titaan de dood. En volgt verrijzenis voor hem; held Herakles kwam hem bevrijden. Overigens, Herakles – ook een godenzoon –    maakt een voor-christelijke hemelvaart mee: nadat hij werd gedood, werd hij opgenomen onder de goden op de Olympus.    Shelley’s verhaal schetst de horror die je kunt verwachten bij een verrijzenis. Hoe kan het ook anders. Hier hebben we te maken met dood, menselijk weefsel, met het spookachtige van ‘omhoog gaan’.  Opvallend is het accent op ‘naar boven gaan’, ook al zo aanwezig in Frankenstein-films waarin de wetenschapper dat monsterlijke lichaam tijdens een nachtelijke storm een ‘hemelvaart’ verschaft, het naar boven takelt om te profiteren van bliksemschichten die elektriciteit (het vuur van Prometheus) moeten opwekken. Voor ons moderne mensen lijkt de versie van het woord met het her-voorvoegsel beter te behappen, hoewel het wonderbaarlijke onwillekeurig een rol blijft spelen. Met het woord wil je iets aangeven dat voorheen voor onmogelijk werd gehouden. Daarom heeft ‘herrijzenis’ altijd nieuwswaarde, bijvoorbeeld die politiek leider die als een feniks uit de as verrijst. Over deze vogel dichtte Vondel : „De Vogel flucx verbrand, en wordt verteert tot asschen;/Waer uyt allencx ontstaet en voorts kruipt eenen worm,/ Daer uyt een Phoenix wordt vernieuwt nae d’ eersten form.” Terloops, rijzen hield ook Sigmund Freud bezig. In de  venkelstengel die Prometheus gebruikte om het gestolen vuur te transporteren  zag hij bij uitstek een fallisch symbool.  Herrijzen, verrijzen, rijzen. Potent is dat reiken naar het onmogelijke, het onverklaarbare. Jezus. Prometheus. Het monster. De mythologische vogel. Ondanks het gruwelijke duidt herrijzenis op hoop, ook al kunnen we niet goed vat krijgen op wat dat precies inhoudt. In ieder geval dezer dagen zegt herrijzenis: voorwaarde voor dat enkeltje naar de hemel.]]></description>
      <guid>https://nrc.nl/nieuws/2023/05/16/hemelvaart-en-bevordering-tot-godheid-zie-je-zelden-a4164819</guid>
      <pubDate>Tue, 16 May 2023 13:06:47 +00:00</pubDate>
    </item>
    <item>
      <title><![CDATA[Tussen recht en onrecht schijnt geen licht]]></title>
      <description><![CDATA[President Zelensky roept in Den Haag op tot recht en rechtvaardigheid in plaats van een hybride straffeloosheid, hij ageert tegen hybride beloften in plaats van mensenrechten en hij verzet zich tegen een hybride vrede, waarbij we flitsen van geweld aan de frontlinie accepteren. Ongeveer op hetzelfde moment pleiten werkgevers  voor hybride werkvormen, roepen didactici op tot hybride onderwijs en prijzen makelaars hybride hypotheken aan. Hybride blijkt zowel in een negatieve context te kunnen opduiken waar het ongeveer ‘onecht’, ‘onbetrouwbaar’ of ‘verwerpelijk’ betekent als in een positieve en dan met een navenant gunstige uitstraling. En dat voor een woord dat in feite begon als een biologische vakterm. Hybride komen we al tegen in de klassieke oudheid, maar dan niet met een Griekse y, maar als hibrida, een ‘nakomeling van een tamme zeug en een mannelijk wildzwijn’. Iets later gebruikt Plinius het woord ook voor een hond van een vuilnisbakkenras. Eeuwen later, eind 18de eeuw, duiken biologen de term opnieuw op en gebruiken die voor planten en dieren die afstammen van twee verschillende soorten of variëteiten. Maar nu werd hybride wel met y gespeld, waardoor het lijkt alsof er een verband bestaat met het Griekse woord hubris, ‘overmoed’, ‘hoogmoed’. De Romeinen gaven de Griekse upsilon namelijk  weer met y, zie bijvoorbeeld het Griekse muthos, dat bij ons via het Latijn mythe werd.  Maar of dat verband tussen hubris en hybride werkelijk bestaat, is de vraag. Een Frans etymologisch woordenboek denkt van wel want hubris is af en toe ook gebruikt in de betekenis van verkrachting, veroorzaakt door mannelijke overmoed. Maar hoe nu van bastaard naar een hybride auto of een hybride congres? De oorspronkelijke biologische betekenis ‘afkomstig van twee verschillende soorten’ heeft zich uitgebreid en leidde tot zoiets als ‘bestaande uit elementen van verschillende herkomst’. Een afkomst uit twee verschillende variëteiten wordt niet altijd en door iedereen als positief ervaren Een mooi voorbeeld is de hybride computer, een instrument dat eind jaren 60 van de vorige eeuw opdook en gebruik maakte van zowel analoge als digitale methoden. Een hybride conferentie is een congres dat zich zowel afspeelt in een zaal met publiek als ook thuis te volgen is op de eigen laptop.  Zelfs sprekers kunnen vanuit hun studeerkamer een lezing bijdragen. Een hybride auto beschikt  over twee systemen: een verbrandingsmotor en daarnaast elektrische aandrijving.   Maar een afkomst uit twee verschillende variëteiten wordt niet altijd en door iedereen als positief ervaren. Luidde het achterhaalde vooroordeel niet dat bij vermenging van twee rassen juist de slechte eigenschappen van beide ouders overerven? Dat is de bastaardbetekenis van hybride, waar Zelensky  op doelde. Een hybride wezen kenmerkt zich door tegenstrijdige hoedanigheden. Deze negatieve betekenis heeft zich ook uitgebreid. Tot tweeslachtigheid en vervolgens tot onduidelijkheid. Een hybride oorlog wordt gevoerd zonder oorlogsverklaring, niet op het slagveld, maar via stiekeme middelen. Door steun aan oppositionele groepen of door  beïnvloeding van media. ]]></description>
      <guid>https://nrc.nl/nieuws/2023/05/14/tussen-recht-en-onrecht-schijnt-geen-licht-a4164652</guid>
      <pubDate>Sun, 14 May 2023 13:06:48 +00:00</pubDate>
    </item>
  </channel>
</rss>
