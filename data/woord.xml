<?xml version="1.0" encoding="utf-16"?>
<rss version="2.0">
  <channel>
    <title><![CDATA[Woord]]></title>
    <link>https://nrc.nl/rubriek/woord</link>
    <description><![CDATA[Woord]]></description>
    <item>
      <title><![CDATA[Het waterbedeffect beleeft een opleving]]></title>
      <description><![CDATA[Wie niet weet wat het waterbedeffect is, moet eens op zo’n bed gaan liggen. Liefst met z’n tweeën. Een kleine beweging is genoeg. Je omdraaien bijvoorbeeld. Dat kan tot een lichte vorm van zeeziekte leiden. Heftiger bewegingen... Nee, wacht... wie weet eigenlijk nog wat een waterbed is? Is dat woord nog wel bekend bij jongeren? Dat heb ik getest onder enkele tieners en twintigers. De antwoorden varieerden van „zo’n matras gevuld met water, gekkigheid uit de jaren tachtig”. Tot: „Volgens mij is dat de bedding van een sloot of rivier.” Beide antwoorden verdienen enige aanscherping. Nee, een ligbed gevuld met water dateert niet uit de jaren tachtig van de twintigste eeuw. „Zekeren natuurkundige kwam op het denkbeeld”, schreef P. van der Burg in 1850 in Belangrijke onderwerpen uit de natuur- en werktuigkunde, „om een waterbed voor eene zieke te vervaardigen.” Het ging om een metalen bak gevuld met water, met daarop „eene met elastieke gom bestrekene beddetijk die gedeeltelijk op het water rustte”. Met daar bovenop nog een matras. „De zieke”, concludeerde Van der Burg, „vond zich er nu zoo zacht op gelegerd, als een zwemmer in het water.” Matrassen gevuld met water, voor gebruik in de slaapkamer thuis, raakten vanaf 1971 in de mode. Het ging om een verschijnsel dat was komen overwaaien uit de Verenigde Staten. Ook het tweede antwoord – een waterbed is een bedding van een sloot of rivier – verdient specificering. Wie dit weglacht, zit ernaast. Volgens de Dikke Van Dale is waterbed wel degelijk een legitiem synoniem voor waterbedding. Waterbedden voor in de slaapkamer zijn nog steeds te koop. Dus wie het waterbedeffect niet uit eigen ervaring kent: je kunt het makkelijk ergens testen. De essentie is dat het water zich door druk verplaatst. De omdraaier heeft daar nauwelijks last van, de naastligger wel. Veel politici en bestuurders zijn meesters in het verplaatsen van problemen. Zij beschouwen dit gemakshalve als oplossingen. Sinds 1990 wordt dit het ‘waterbedeffect’ genoemd. Voorbeelden te over. Prostitutie verplaatsen van de ene wijk naar de andere. Alleen in een bepaalde wijk diefstalpreventie invoeren. Hangjongeren wegjagen. Dan wel junkies. „We hebben te maken met het waterbed-effect: als je hier drukt komt het daar naar boven”, zei de burgemeester van Den Haag in 1992 tegen  NRC Handelsblad. „Dat zal je altijd houden bij de bestrijding van de drugshandel. Echt weg krijg je het niet.” Interessant aan dit citaat is dat de burgemeester het woord waterbedeffect toelicht – een goede indicatie dat het nog niet algemeen bekend was. Het stond toen ook voor het eerst in deze krant. En nog niet in de woordenboeken. Momenteel beleeft waterbedeffect een opleving. De aanleiding laat zich raden: het kortzichtige Europese vluchtelingenbeleid. Mensen vluchten onder meer vanwege oorlogen of grote armoede. Geef geld aan Turkije en de stroom uit dat land wordt minder maar elders groter. Neem maatregelen tegen Libië en er worden nieuwe wegen gevonden. Lap allerlei internationale normen aan je laars en geef geld aan dictatoriaal Tunesië en het probleem zal zich verplaatsen. Als bij een klotsend waterbed.]]></description>
      <guid>https://nrc.nl/nieuws/2023/07/19/het-waterbedeffect-beleeft-een-opleving-a4170113</guid>
      <pubDate>Wed, 19 Jul 2023 13:04:44 +00:00</pubDate>
    </item>
    <item>
      <title><![CDATA[Kunnen we niet meer in volzinnen spreken en schrijven?]]></title>
      <description><![CDATA[Toen dertien jaar geleden de vorige premier van Nederland aftrad, haalden taalliefhebbers opgelucht adem. Eindelijk zou het roer overgenomen worden door iemand die zijn zinnen wel afmaakte en niet de helft van de woorden inslikte. Het zouden gouden tijden worden, maar helaas.  Nog maar een paar maanden geleden opende de papieren krant van  NRC met de kop Nederland op de schop – hoe dan?. Wie wilde weten waar dit op sloeg en welke woorden aangevuld moesten worden, diende het gehele artikel te lezen. Misschien was dat ook de bedoeling, maar de gefragmenteerde zin leidde ook tot irritatie. Kunnen we niet meer in volzinnen spreken en schrijven? Het antwoord is dat we dit zelden doen. Schrijven doorgaans wel, maar spreken niet. En dat is precies wat zo’n kop probeert te doen: aansluiting zoeken bij de dagelijkse taal, bij het veel informelere taalgebruik van de wacht- en huiskamer. Tot ongerief van de schoolmeester, want die vindt dat we ons moeten uitdrukken in volledige zinnen waaraan niets ontbreekt en niet in ellipsen. Want een zin zonder onderwerp en gezegde is al sinds de klassieken: een ellips. Het is een vorm van luiheid of zelfs van verloedering om zoveel mogelijk weg te laten. Een bewijs van de decadentie van de moderne taalgebruiker. Dat dacht men begin vorige eeuw ook al. De latere Nijmeegse hoogleraar Nederlandse taalkunde Jac. van Ginneken dreef er in 1910 de spot mee in een geleerd artikel getiteld ‘Ellipsomanie’. Onafgemaakte zinnen bewijzen geenszins dat de spreker er ook onafgemaakte gedachten op na houdt. De luitenant die zijn soldaten het commando ‘Vuur!’ geeft, weet precies wat zijn bevel inhoudt. Zijn ondergeschikten ook. De leraar die zegt ‘hier dat briefje’ eveneens, net als de buurman die zijn geslaagde buurmeisje toeroept ‘van harte’. Of ‘beterschap’ of ‘slaap wel’. De kreet ‘naar voren’ van voetbalsupporters leidt nooit tot misverstand.   Het is een vorm van luiheid of zelfs van verloedering om zoveel mogelijk weg te laten Vrijheid blijheid. Onafgemaakte zinnen zijn net zoiets, schrijft Van Ginneken, als een tekst in Hebreeuws of Arabisch schrift. Daar moet de lezer zelf  de ontbrekende klinkers aanvullen. En een goede verstaander of lezer in dit geval, kan dat. Taal is geen algebra. Sprekers, maar ook schrijvers, korten hun taal al eeuwen in. Niet alleen zinnen, maar ook woorden. Van Ginneken noemt de ‘riks’ voor rijksdaalder, maar hij had ook net zo goed de tram voor tramway of de bus voor omnibus kunnen noemen.  Of het gents voor gentlemen, dat al in het 16de-eeuwse Engels voorkomt. Het Frans gaat nog een stapje verder en schrijft zonder schaamte over een ‘RDV’, een rendez-vous, een afspraak, of een ‘HLM’, Habitation à Loyer Moderé, een sociale huurwoning. Een huis dat te koop staat afficheert zich met ‘AV’, à vendre. Modern keuken-Nederlands kent het ‘AVG-tje’: aardappelen, vlees en groente. De goede verstaander heeft aan een half woord genoeg. Dat ligt met de kop ‘Hoe dan’ anders. Die verraadt alleen maar zijn informele karakter en dat past wel bij deze tijd, zonder stropdas en dameshoeden. En zonder plichtplegingen, gewoon lekker snel. Dat is geen decadentie, maar eerder de doortastendheid van het moderne  leven, waarin tijd  geld is.    ]]></description>
      <guid>https://nrc.nl/nieuws/2023/07/14/sprekers-maar-ook-schrijvers-korten-hun-taal-al-eeuwen-in-a4169781</guid>
      <pubDate>Fri, 14 Jul 2023 13:04:44 +00:00</pubDate>
    </item>
    <item>
      <title><![CDATA[Landbouwdebat staat bol van de  newspeak]]></title>
      <description><![CDATA[Het parlementaire debat over het mislukte landbouwakkoord stond bol van de ‘newspeak’. De een na de andere politicus had het over doelsturingen, stoffenbalans, procesniveau, ketenpartners, pluspakketten, vang- en rustgewassen en voedselsystemen, alsof dit termen zijn uit het dagelijkse taalgebruik, die de niet-ingevoerde zo in het woordenboek kan vinden. Dat klopt niet, misschien dat een verwoed scrabbelaar weet te achterhalen wat een gebiedsplan is, maar bij een landschapsdienst zal hij toch wel in de problemen raken. Gaat het om zoiets als erediensten of  nachtdiensten? En wat te denken van een piekbelaster. We kennen in het Nederlands piekhaar en uit het Engels hebben we de peak experience overgenomen en die tot piekervaring omgebouwd. Slaat ‘piekbelasting’ ook op een hoogtepunt?    En dan is er de habitat mais. Habitat is een term uit de biologie en verwijst naar het natuurlijke leefgebied van een diersoort. Wordt hier wellicht gesuggereerd dat de alom woekerende maisteelt de natuurlijke bestemming is van ons platteland? Sommige volksvertegenwoordigers ontwaarden nog latente ruimtes waarmee de problemen opgelost konden worden, maar latent betekent toch verborgen? Waar zijn die onzichtbaar weggestopt in ons overbevolkte landje? Zwartkijkers in de Kamer vreesden planetaire grenzen. We leven in een planetair stelsel dat deel uitmaakt van een uitdijend heelal. Waar zijn dan die grenzen? Een andere woordvoerder repte van natuurinclusief, maar inclusief betekent juist dat het alles en iedereen omvat, dus veel meer dan alleen de natuur. Iedereen bleek het goed voor te hebben met de boerensector, maar een sector is in wezen een deel van een cirkel. Daardoor wordt hier het beeld geïntroduceerd van een maatschappij als een taart, waarvan de boeren een smakelijke punt uitmaken. Dat klopt natuurlijk, maar spreekt er iemand ooit over een arbeiderssector of een werkgeverssector? De landbouwsector moet ondernemersperspectief geboden worden.  Perspectief is een term uit de tekenkunst en geeft aan hoe je een afbeelding in de juiste verhoudingen in het platte vlak moet weergeven Perspectief is een term uit de tekenkunst en geeft aan hoe je een afbeelding in de juiste verhoudingen in het platte vlak moet weergeven. Geen wonder dus dat we de Engelse ontwikkeling gevolgd hebben waarin perspective al vrij snel ook kon staan voor vergezicht en vandaar in figuurlijke zin verwachting voor de toekomst. Maar met dat boerenperspectief blijkt niet anders bedoeld te zijn dan een ruimhartig inkomen. Platte poen dus. Aan degenen die liever hun bedrijfsvoering stoppen wordt een „woest aantrekkelijke” regeling aangeboden. Woest aantrekkelijk lijkt enigszins op bloedmooi, knalgeel, doodziek, wildvreemd en stapelgek. Het enige verschil is dat ‘woest aantrekkelijk’ nog maar net is uitgevonden en dus nog niet wordt aaneengeschreven. Zo’n eerste deel betekent niets meer dan ‘heel erg’, zoals ‘bloed’, ‘knal’, ‘dood’, ‘wild’ en ‘stapel’ dat ook doen. Maar waarom woest en niet bijvoorbeeld super- of mega-aantrekkelijk? Moet het woord appelleren aan de veronderstelde wilde nog dichtbij de natuur staande  inborst van de landbouwer? ]]></description>
      <guid>https://nrc.nl/nieuws/2023/07/09/landbouwdebat-staat-bol-van-de-newspeak-a4169331</guid>
      <pubDate>Sun, 9 Jul 2023 13:04:44 +00:00</pubDate>
    </item>
    <item>
      <title><![CDATA[Het woord paradigma veranderde zelf ook dramatisch van betekenis]]></title>
      <description><![CDATA[ Politiek lijkt nu de kunst van het zo draaien met woorden dat tegenstanders en toeschouwers het moede hoofd in de schoot leggen, zodat er weer een tijdje  doorgeregeerd kan worden. Zo verdedigde de huidige VVD-leider zijn niet-aftreden als eerste minister na een dodelijk enquêterapport over het gaswinningsschandaal in Groningen met de constatering dat „er de afgelopen jaren hard gewerkt is aan een paradigmaverandering”. Voor wie niet meteen begreep wat hij daarmee bedoelde, legde hij uit dat eertijds de nadruk lag op „geld voor Nederland en leveringszekerheid” en dat we nu een ander paradigma hebben. Welk liet hij echter onbenoemd. Wie eerdere uitspraken van deze taalvirtuoos erbij neemt, heeft weinig moeite om in te vullen wat het huidige paradigma moet zijn. In een interview van enige tijd geleden sprak hij immers zijn bewondering uit voor de Unilevermanager die in staat was het voortdurend teruglopen van marktaandeel van margarine te stoppen en de omzet weer aan te jagen door reclamecampagnes. „In marketingtermen”, legde hij uit, „betekende dit een ware paradigmaverschuiving.”  Van verlies naar winst, kortom. In de Groningenzaak dus andersom. Andere marketingspecialisten duiden de manier waarop consumentengedrag veranderd kan worden aan met de term paradigma. Misschien dat deze betekenis meer van toepassing is op de slachtoffers van de noordelijke aardbevingen: zij worden geacht hun opstandigheid op te geven voor volgzaamheid. Deze betekenis van paradigma heeft echter nauwelijks nog enige relatie met de oorspronkelijke. Paradigma komt uit het Grieks, waar para ‘naast’ betekent en deiknumi ‘laten zien.’ Gecombineerd leidt dat tot ‘naast iets anders laten zien’.  Een paradigma was dus in eerste instantie een voorbeeld, vervolgens een model. Voor wie op school klassieke talen gehad heeft, is het paradigma ook het rijtje van vormen van een woord met bijvoorbeeld alle naamvalsvormen dat als voorbeeld dient voor een hele categorie. Of zoals Jacques Brel in zijn Tango uit een grijs verleden zingt: „Rosa, rosa, rosam, rosae, rosae, rosa, rosae, rosae, rosas, rosarum, rosis, rosis”.  Een paradigmaverandering is zoiets als een wetenschappelijke revolutie Maar als zo vaak in taal stopte de ontwikkeling hier niet. In 1962 publiceerde Thomas Kuhn een geruchtmakend wetenschapsfilosofisch boek waarin hij aan de term paradigma een nieuwe betekenis toekende en waarmee hij de stand van zaken in een bepaalde wetenschap op een zeker moment definieerde. Een paradigmaverandering, -verschuiving of -wisseling, of in het oorspronkelijke Engels paradigm shift, wordt dan zoiets als een wetenschappelijke revolutie. Vandaar dat er gesproken wordt over Copernicaanse of Einsteinse paradigmaverschuivingen. Deze nieuwe betekenis dringt langzaam door in niet-wetenschappelijke taalgebruik. Zo kan men bijvoorbeeld stellen dat het vak van bibliothecaris een paradigmawisseling ondergaat. Van boekenbeheerders naar informatiedeskundigen. In de politiek waren paradigma’s tot voor kort onbekend. Veranderingen van paradigma’s  dus ook. Maar wel de verandering   van bestuurder naar bedotter.     ]]></description>
      <guid>https://nrc.nl/nieuws/2023/07/02/het-woord-paradigma-veranderde-zelf-ook-dramatisch-van-betekenis-a4168744</guid>
      <pubDate>Sun, 2 Jul 2023 13:04:45 +00:00</pubDate>
    </item>
    <item>
      <title><![CDATA[De zee als graf is vaag, troostend en soms praktisch ]]></title>
      <description><![CDATA[Misschien wordt ooit het lichaam geborgen van de vijf mannen die op 18 juni met hun diepzeevaartuig verongelukten bij het wrak van de Titanic. Vooralsnog hebben zij, zoals het heet, een zeemansgraf. Een woord met  veel nuances. Het is abstract en vaag als het slaat op mensen die ‘op zee gebleven zijn’, zonder dat we alle details kennen. De hele zee is hun graf. „Het einde op zee heeft geen plaats”, schreef de Duitse filosoof Andreas Weber. „Wie daar verdwijnt, is overal gestorven waar het water zich wiegt.” De afwezigheid van een lichaam kan het nabestaanden onmogelijk maken hun rouw af te sluiten. Maar het idee van zo’n zeemansgraf kan ook troosten: opgaan in iets groots en zuivers. „Zal mij de zee omvangen en doordringen/ Bedwelmend tot zijn grootste diepten dwingen”, dichtte J.J. Slauerhoff in Een eerlijk zeemansgraf (1936). ‘Zeemansgraf’ is ook het oude ritueel van een begrafenis op zee. Denk: Lijsken, de ziekelijke koksmaat van het VOC-schip Nieu-Hoorn  onder schipper Bontekoe. „Ik had [voor mijn moeder] van deze reis ’n mooie cent thuis kunnen brengen…”, zegt hij nog met schorre stem ergens voorbij Kaap de Goede Hoop. Even later gaat de vlag halfstok en wordt Lijsken in zeildoek genaaid „en onder het zingen van een psalm plechtig aan de golven toevertrouwd.” Als de volgende scheurbuikdode – „Een, twee, drie, in godsnaam” – in zee gaat, „zag men onder water de witte buik van een haai schemeren”. Het woord ‘zeemansgraf’ raakte pas in de negentiende eeuw in zwang,  in het Engels als sailor’s grave, daarna in het Nederlands. Wie nu op zee overlijdt, reist in de koelcel naar de wal. Wel kun je er (soms) zelf voor kiezen. Neil Armstrong, ex-marinevlieger en eerste mens op de maan, koos in 2012 niet voor het ereveld van Arlington, maar voor een zeebegrafenis (van zijn as in een urn).  Ook Osama bin Laden en Abu Bakr al-Baghdadi, chefs van respectievelijk Al-Qaida en Islamitische Staat, kregen een zeemansgraf  Het is verboden om een  lichaam in Nederlandse wateren een laatste rustplaats te geven, maar Britten kunnen er vanouds voor terecht bij een bedrijf, dat ook de verzwaarde doodkist levert, met vijftig gaten  om te voorkomen dat de kist door ingesloten lucht gaat drijven. Ook Osama bin Laden en Abu Bakr al-Baghdadi, chefs van respectievelijk Al-Qaida en Islamitische Staat, kregen een zeemansgraf na uit de weg te zijn geruimd, om te voorkomen dat hun graf op het land een bedevaartsoord zou kunnen worden.  Een schip dat zijn opvarenden meeneemt de diepte in, heet ook een zeemansgraf. Als het een oorlogsschip is, heeft het zelfs beschermde status. Vandaar de ophef toen illegale slopers in 2016 wrakken van Nederlandse marineschepen, bij de slag op de Javazee door Japanners tot zinken gebracht en laatste rustplaats van 900 marinemensen, geruimd bleken te hebben. Grafschennis. Dat woord viel al vaak over het plunderen van de Titanic. Sinds de ontdekking van het wrak in 1985   zijn er  duizenden voorwerpen uitgehaald, van een scheepsbel, servies en sieraden tot koffers en zelfs een afscheidsbrief. In elk geval kwamen vorige week daar vele betekenissen samen: de bezoekers van dat zeemansgraf vonden er zelf een.]]></description>
      <guid>https://nrc.nl/nieuws/2023/06/28/de-zee-als-graf-is-vaag-troostend-en-soms-praktisch-a4168403</guid>
      <pubDate>Wed, 28 Jun 2023 13:04:45 +00:00</pubDate>
    </item>
    <item>
      <title><![CDATA[Mannen zijn al toxisch sinds de dood van Cleopatra ]]></title>
      <description><![CDATA[Toxisch is  per definitie een woord in de overtreffende trap. Het verwijst naar vergif; eenmaal ingenomen is er geen weg meer terug. En het staat voor extreem wangedrag dat mens én omgeving verpest. Toen #MeToo een feit was, trad ‘toxisch’ op de voorgrond. De man was dat. Hij en zijn mannelijkheid. Vervolgens werd ook de werksfeer ‘toxisch’. Maar sindsdien raakt het woord in deze context in ons taalgebied op de achtergrond. Het is nu ‘onveilig’ op kantoor, waar ‘pesten’ schering en inslag is; en de bulderende man en steeds vaker ook vrouw hebben ‘woede-aanvallen’ en vertonen ‘verbaal en fysiek intimiderend gedrag’. Het lijkt erop dat we nu meer de nuance zoeken, specifieker zijn over gedrag, anders dan tijdens het ontmaskeren van Harvey Weinstein, toen we in een shocktoestand waren en  één woord nodig hadden om maatschappelijke en persoonlijke trauma’s te beschrijven. Opvallend genoeg is ‘toxisch’ springlevend in de Angelsaksische media. Recentelijk overheerste het woord wederom de voorpagina van theguardian.com: de nalatenschap van voormalig premier Boris Johnson was ‘toxisch’; en in een bespreking van een nieuwe post-apocalyptische roman was er sprake van een ‘toxisch Eden’. Nu is de Britste journalistiek niet wars van een hyperbool hier en daar, maar inhoudelijk is het gebruik van het woord gerechtvaardigd. In 2018 riep het Oxford-woordenboek ‘toxisch’ uit tot woord van het jaar, juist vanwege zijn vele letterlijke en metaforische betekenissen. Naast ‘mannelijkheid’, ‘relatie’ en ‘cultuur’ waren woorden die in combinatie met ‘toxisch’ vielen te gebruiken onder meer ‘chemische’, ‘substantie’, ‘milieu’, ‘alg’ en ‘lucht’. Maar er is méér aan ‘toxisch’, dat werkelijk uit je mond knalt als je het hardop zegt. De toxicologie, leert een publicatie van het Nederlands Instituut voor Biologie, is ontstaan doordat mensen ontdekten dat allerlei planten en dieren giftig kunnen zijn.    Wie zich in de Oudheid van pijl en boog bediende, smeerde de pijlpunt in gif — toxikon (Grieks) en toxicum (Latijn) — om het avontuurlijke wapen, toxon (Grieks), nog dodelijker te maken. Juist in de oude verhalen staat gif centraal,  bijvoorbeeld wanneer Cleopatra, althans bij  Shakespeare, ten langen leste toxische zelfmoordwapens laat komen: twee aspisadders. Na een beet in de arm en een op de borst was het met haar gedaan. Helaas is een slangenbeet als doodsoorzaak onwaarschijnlijk. Een onderzoek door een Duitse toxicoloog wees in 2010 uit dat Cleopatra waarschijnlijk gestorven is door het innemen van gevlekte scheerling en monnikskap vermengd met opium om het stervensproces te verzachten. Dat vergiftigen gebeurde aan de lopende band in de Oudheid. Denk aan de gifbeker die Socrates kreeg. Bekeken vanuit onze huidige tijd was ‘giftig’ toen al ook metaforisch van aard, ‘toxisch’. De Egyptische koningin kampte met mannen — Julius Caesar, Marcus Antonius, Octavianus — die destructie met zich meebrachten. Niet voor niets verbood  de Romeinse dictator Sulla het vergiftigen van personen al zo’n vijftig jaar eerder. Correctie (25/6): In een eerdere versie van dit stuk werd Sulla ten onrechte ‘keizer’ genoemd. Dat is hier aangepast.]]></description>
      <guid>https://nrc.nl/nieuws/2023/06/25/mannen-zijn-al-toxisch-sinds-cleopatra-a4168131</guid>
      <pubDate>Sun, 25 Jun 2023 13:04:45 +00:00</pubDate>
    </item>
    <item>
      <title><![CDATA[Deze eetstoornis is minstens zo gevaarlijk als anorexia]]></title>
      <description><![CDATA[Spelling, beugelkinderen en rechtzinnigheid lijken op het eerste gezicht weinig gemeenschappelijks te hebben, behalve als we het terrein betreden van wat ingewikkelder taalgebruik. Alle drie beginnen dan met hetzelfde voorvoegsel: orthografie, orthodontie en orthodoxie. Orthós is een Grieks bijvoeglijk naamwoord, dat ‘recht’ betekent. Vandaar orthogonaal ‘rechthoekig’ of ‘loodrecht’. Maar hoe zit het met recht of rechtop in orthorexia? Orthorexia is vanzelfsprekend afgeleid van anorexia en geeft aan dat een patiënt een obsessie heeft voor ‘puur’ of ‘zuiver’ eten. Dus niet gewoon gezond voedsel, maar volstrekt natuurlijk en onbewerkt. Omdat het meeste van wat wij eten, helaas, niet aan deze voorwaarde voldoet, loopt de lijder aan orthorexia een grote kans zich nauwelijks nog te kunnen voeden. Orthorexia, hoewel pas een kwart eeuw geleden ontdekt, beschreven en gedefinieerd, is dus minstens even gevaarlijk als anorexia. Anorexia bestond al bij de Grieken, maar niet als een aandoening. Het was gewoon gebrek aan eetlust en bestond uit de delen an ‘zonder’ en een afleiding van orektos ‘verlangen’. Pas eeuwen later, toen het woord al lang via het Latijn en het Frans doorgedrongen was in West-Europa en zodoende ook tot de Verenigde Staten, werd een ziektebeeld anorexia exhaustorum ‘uitputtingsanorexia’ beschreven, dat verklaard werd als ‘frigiditeit van de maag’. Alleen vrouwen schenen eraan te lijden, zoals ook bij de gewonere ‘frigiditeit’. William Gull, een van de lijfartsen van de Britse koningin Victoria, noemde de ziekte anorexia nervosa, of kortweg anorexia, en beschouwde het als een vorm van vrouwelijke hysterie. Gull is niet alleen vanwege anorexia bekend gebleven. Hij is ook lang maar ten onrechte aangezien voor de geheimzinnige Londense moordenaar Jack the Ripper, en dat terwijl hij toch al in de  zeventig was toen The Ripper actief werd .  Recht heeft in het Nederlands eveneens vaak de betekenis ‘juist’ of ‘correct’, denk maar aan rechtzinnig In orthorexia, een combinatie van ortho- en orektos, kan ortho- niet vertaald worden met ‘loodrecht’. Dat hoeft ook niet. In orthografie of orthodox betekent ortho- evenmin rechtop. Recht heeft in het Nederlands eveneens vaak de betekenis ‘juist’ of ‘correct’. Denk bijvoorbeeld maar aan rechtzinnig. Dat wordt gezegd van lieden die denken het in geloofszaken altijd bij het rechte eind te hebben.  Een orthopedagoog is ook niet een opvoedkundige die kinderen leert rechtop te lopen, maar die kinderen met een stoornis of een handicap begeleidt op weg naar een normaal bestaan.   De orthorexia-patiënt gaat echter nog een stap verder. Die wil niet alleen gezond voedsel tot zich nemen, maar die is ziekelijk op zoek naar het enig juiste voedsel. Dat kan niet de ortolaan zijn, ook al komt het eerste deel ervan grotendeels overeen met het klassieke ortho-. De ortolaan, genoemd naar de ortolano, de Italiaanse tuinman of klassieke hortulanus, is een beschermd vogeltje, dat desondanks door Franse smulpapen  stiekem, zich verstoppend onder een servet, in een hap verzwolgen wordt. Het kraken van de botjes van de ortolaan moet de orthorexia-lijder als een geluid vanuit de hel in de oren klinken. ]]></description>
      <guid>https://nrc.nl/nieuws/2023/06/21/deze-eetstoornis-is-minstens-zo-gevaarlijk-als-anorexia-a4167753</guid>
      <pubDate>Wed, 21 Jun 2023 13:04:45 +00:00</pubDate>
    </item>
    <item>
      <title><![CDATA[Eerder belastingfraudeur dan iemand die iets uittrekt]]></title>
      <description><![CDATA[Dividend en divisies lijken met elkaar in tegenspraak. Toch komen ze uit dezelfde bron: het Latijnse  dividere, dat scheiden of verdelen betekent en dat we kennen uit de uitdrukking en de veel gebruikte bestuurstechniek divide et impera, ‘verdeel en heers’. Een divisie is een legerafdeling en dividend is oorspronkelijk datgene wat verdeeld moet worden van de opbrengst. In het Frans en het Engels is dit nog duidelijker. Daar treffen we naast division als aanduiding voor een grote legereenheid ook nog division als de rekenkundige bewerking ‘delen’ aan, dat samenhangt met diviser of divide, ‘(ver)delen’.  Hoezeer dividend ook uitgaat van delen, een dividendstripper is niet een beurshandelaar die graag met anderen deelt, maar juist iemand die het eigenbelang vooropstelt. Hij vraagt ten onrechte dividendbelasting terug. Hoe daar de stripper mee verbonden is, vraagt wat uitleg. Een stripper, weten we allemaal, is iemand die zich doorgaans in een erotische context  tegen een redelijke  vergoeding van zijn of haar kleding ontdoet.  De dividenstripper verwacht weliswaar ook een positief financieel resultaat, maar van enige seksuele spanning is evenmin sprake. Een strip is een reep of strook. Vandaar dat we tot voor kort de strippenkaart kenden waarop we steeds een of meer volgende stroken moesten afstempelen al naar gelang de afstand die we reden met het openbaar vervoer.  Auto’s hebben sierstrippen en als middel tegen te hoge energiekosten dichten we de kieren van deuren en ramen met tochtstrip. Dit woord strip heeft het Nederlands uit het Engels, maar het Engels heeft het woord weer uit het Platduits van Noord-Duitsland, waar strippe  indertijd een gewoon woord was dat samenhangt met het Nederlandse streep. Ook ons ‘strop’ lijkt verwant. In het Engels heeft strip zich doorontwikkeld en kan nu bijvoorbeeld ook slaan op een kleine landingsbaan voor vliegtuigen. De dividendstripper legt het dividend niet bloot, integendeel Strip is in het Engels een werkwoord geworden, dat dicht komt bij het Nederlandse afstropen en al in de 13de eeuw voorkomt in de betekenis ontbloten, van kleding ontdoen. Dat is het strip van de striptease, de strippoker en de stripper. Maar als zo vaak heeft de ontwikkeling zich voortgezet en leidde tot omschrijvingen als ‘van onderscheidingstekens of van attributen ontdoen’. Een volgend stadium was plunderen, leeg maken, bederven en vervuilen, maar ook het verwijderen van zaden uit een bloem of blootleggen.  In de Nederlandse tabakswereld is strippen vervolgens gebruikt voor het verwijderen van nerven uit de bladeren. Deze vakterm is op zijn beurt weer internationaal ingeburgerd en dus ook in het Engels. Maar daarmee is de dividendstripper nog niet verklaard. De dividendstripper legt het dividend niet bloot, integendeel, hij maakt het los van het aandeel of de obligatie. Het is dus het aspect ‘verwijderen’ dat benadrukt wordt.  Voor het eerst in het niet meer bestaande Britse satirische blad Punch, dat het in 1958 al had over de „illegal activities of dividend-strippers”. Met het beursjargon is de dividendstripper het Kanaal overgestoken en heeft nu het land van de couponknippers bereikt. ]]></description>
      <guid>https://nrc.nl/nieuws/2023/06/18/eerder-belastingfraudeur-dan-iemand-die-iets-uittrekt-a4167471</guid>
      <pubDate>Sun, 18 Jun 2023 13:04:46 +00:00</pubDate>
    </item>
    <item>
      <title><![CDATA[Tussen de keerkringen tellen de jaren dubbel]]></title>
      <description><![CDATA[Ergens in de afgelopen week meldde Teletekst, zoals elk jaar in het begin van zomer, dat de eerste tropische dag was gemeten in De Bilt. Dat is meteorologentaal voor een dag dat ‘het kwik’ op 30 graden Celcius of hoger is uitgekomen. Dat ‘kwik’ verwijst dan weer naar kwikthermometers, die niet meer worden gebruikt. Gewoonlijk telt Nederland volgens het KNMI  tussen de twee en acht tropische dagen. Overigens, in 1976 werden in De Bilt vijftien opeenvolgende tropische dagen gemeten.   Dat ‘tropisch’ verwijst naar de zone op aarde tussen de keerkringen, de tropen. Volgens het etymologisch woordenboek ontleend aan het oud-Griekse tropikos kuklos.    Tropikos is afgeleid van trepein  dat draaien of wenden betekent.  Het woord ‘tropisch’ wekt in Nederland tegenwoordig allerlei exotische associaties, ontleend aan bijvoorbeeld Caribische sferen. Met blauwe zee, ketelmuziek en een zandstrand met palmbomen.  Toen Nederland nog een koloniale mogenheid was, hadden de woorden tropisch en tropen meer verbinding met de  barre omstandigheden in de overzeese gebiedsdelen. Er was tropengeneeskunde die zich  bezighield met tropische ziekten, specifieke aandoeningen die gekoppeld waren aan het leven in gebieden met hogere temperaturen vol giftige insecten die in de Nederlandse gematigde luchtstreken onbekend waren. Infectieziekten als malaria, knokkelkoorts,  gele koorts, hepatitis A/B, difterie, tuberculose en buiktyfus.    Mensen die naar de kolonies reisden, kochten meestal een uitrusting met luchtige, witte, tropenkleding. Denk ook aan de tropenhelm om het hoofd tegen de stralen van de zon te beschermen.  Europeanen die in de tropen aan de slag gingen voor de uitvinding van de airconditioning hadden, met name in Indonesië, het toenmalig Nederlands-Indië, veel last van de warmte gecombineerd met een hoge luchtvochtigheid. Dat laatste zorgt ervoor dat mensen nauwelijks kunnen afkoelen als zij transpireren. Dus was er toen al wat we nu een hitteprotocol zouden noemen: de koloniale bovenlaag werkte volgens een tropenrooster. Vroeg opstaan, zich afspoelen met koud water en tegen een uur of een ’s middags, als het te warm werd, stoppen, daarna een middagslaapje. De samenleving was daar helemaal op ingesteld, ook wat geluidsoverlast betreft. Zo gold er ’s middags bijvoorbeeld in de wijk Menteng in Batavia (Jakarta) zelfs een veegverbod voor huispersoneel. Tegen het eind van de middag volgde weer een wasbeurt, waarna men verkwikt de avond inging.   Alles bij elkaar was dat leven  in de tropen een zware fysieke belasting. Vandaar dat  gezegd werd „tropenjaren tellen dubbel”: dat was niet alleen maar een gezegde, maar ook feitelijk het geval met het tellen  van pensioenjaren. Een tropenjaar was een jaar dat voor de berekening van de pensioenopbouw voor twee telde. Nu wordt die uitdrukking nog wel  overdrachtelijk gebruikt voor een zware periode.     Tropenkinderen zijn kinderen die in de kolonie werden geboren en zich na WO II, toen Nederlands-Indië Indonesië was geworden, na hun aankomst in Nederland een buitenstaander voelden.   ]]></description>
      <guid>https://nrc.nl/nieuws/2023/06/14/tussen-de-keerkringen-a4167201</guid>
      <pubDate>Wed, 14 Jun 2023 13:04:46 +00:00</pubDate>
    </item>
    <item>
      <title><![CDATA[Het denigrerende woord ‘robot’ is door ‘AI’ gelukkig verdwenen]]></title>
      <description><![CDATA[In de goede, oude tijd was de robot toekomstmuziek. Neem de jaren-zestigcartoon The Jetsons, de sci-fi-versie van het meer bekende The Flintstones, waarin moeder Jane robothuishoudster Rosey bestelt, omdat ze meer tijd wil voor de schoonheidssalon. Maar Jane krijgt méér dan waar ze op had gerekend. Tegen wie ook maar luisteren wil zegt Rosey: „Ik mag dan misschien huiselijk zijn, buster, maar ik ben S.L.I.M.” Was Rosey destijds het toonbeeld van vooruitgang, zelfs een feministisch icoon, vandaag de dag is ze een omineuze verschijning, personificatie van de vrijgevochten robot. Met ‘robot’ bedoelen we een geavanceerd apparaat dat mechanische arbeid verricht. Dit is de wereld van de Jetsons. Je hoeft het huis niet meer zelf te stofzuigen – koop de Roborock Q7 Max! Het gazon hoef je niet meer te maaien – dankzij de Automower 450X! Het vreemde is, hoe meer de robot ons werk doet hoe makkelijker het woord verdwijnt, vervangen door artificial intelligence, AI. ‘Robot’ is ontleend aan het Tsjechische neologisme robot uit Karel Čapeks toneelstuk R.U.R. (Rossum’s Universal Robots) uit 1920. Čapek leidde het woord af van het Tsjechische robota, zware arbeid, dat teruggrijpt op het Oerslavische orbota ofwel slavernij. De robot onze slaaf? Wie de krant leest weet beter De robot onze slaaf? Wie de krant leest weet beter. Je zou zelfs kunnen spreken van een stille robotrevolutie, een bewuste actie van AI om het denigrerende ‘robot’ uit ons woordenschat te saneren. En nu gaat er geen dag voorbij of er is nieuws over AI. Zo kwam vanuit Amerika de onthulling van een luchtmachtkolonel dat een door AI bestuurde drone zijn menselijke beheerder in een oorlogssimulatie heeft ‘gedood’, omdat die hem een opdracht gaf zijn missie af te breken. Daar heb je het: een ‘robot’ zet een dikke, rode streep door de drie wetten van de robotica, begin jaren veertig opgesteld door wetenschapper en sciencefiction-schrijver Isaac Asimov en sindsdien nageleefd door alle robots, van die op het gazon en op de parketvloer tot Siri en ChatGPT. Te weten: een robot mag een mens geen letsel toebrengen of door niet te handelen toestaan dat een mens letsel oploopt; een robot moet de bevelen uitvoeren die mensen hem geven, behalve als die in strijd zijn met de eerste wet; en een robot moet zijn eigen bestaan beschermen, voor zover die bescherming niet in strijd is met de eerste of tweede wet. Aan de drie wetten had Rosey al in 1962 geen boodschap: zij wás AI. Als Meneer Spacely, de baas van Jane’s echtgenoot George, zich stom gedraagt, dumpt zij prompt een appeltaart op zijn hoofd. ‘Robot’ wordt AI. En AI wordt… mens? Levensgevaarlijk. Mensen hebben twijfels, onzekerheden. Zie Rosey, ondanks haar baanbrekende werk in de tweede feministische golf het meest menselijke, hysterische personage in The Jetsons. Ook Asimov was visionair: in zijn korte verhaal Runaround heeft de SPD 13, ‘Speedy’, op de planeet Mercurius een voor mensen dodelijke vastloper. Als hij bijkomt na een reboot zegt de robot, de onschuld zelve: „Holy smokes, boss, wat gebeurt hier allemaal? Ik ben zó in de war…” Correctie (12/6): In een eerdere versie van dit artikel stond dat ‘robot’ is afgeleid van het Tsjechische ‘roboto’. Dat moest ‘robota’ zijn. Het woord ‘orbota’ (slavernij) is niet Slavisch, zoals er stond, maar Oerslavisch. 
		Nieuwsbrief
		NRC Economie
	 
		Krijg elke werkdag om 12 uur een persoonlijke selectie van het economische nieuws van de dag van een van onze redacteuren.
	]]></description>
      <guid>https://nrc.nl/nieuws/2023/06/11/het-denigrerende-woord-robot-is-door-ai-gelukkig-verdwenen-a4166873</guid>
      <pubDate>Sun, 11 Jun 2023 13:04:46 +00:00</pubDate>
    </item>
  </channel>
</rss>
