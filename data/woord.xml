<?xml version="1.0" encoding="utf-16"?>
<rss version="2.0">
  <channel>
    <title><![CDATA[Woord]]></title>
    <link>https://nrc.nl/rubriek/woord</link>
    <description><![CDATA[Woord]]></description>
    <item>
      <title><![CDATA[Als je niet van regels houdt ]]></title>
      <description><![CDATA[Geen liberaal of hij heeft een hekel aan van boven opgelegde regels. Als er wat afgesproken moet worden, kunnen ze dat zelf wel. Zelfregulering heet dit in de terminologie van de markt. Maar zo’n systeem waarbij het eigen initiatief zich uitstrekt tot zelfbeperking, werkt niet, constateert de voorzitter van de Duitse financiële toezichthouder, nu de cryptovaluta-wereld opgeschrikt wordt door het ene na het andere schandaal. Zelf-reguleren lijkt iets wat toplieden en hun bedrijven behoren te doen, maar zo is het begrip niet begonnen. Toen het voor het eerst opdook in het Engels in  het laatste kwart van de 19de eeuw, sloeg het op machines die zo geconstrueerd waren dat ze zelf hun snelheid konden regelen.  Regelen en reguleren lijken niet alleen op elkaar, ze stammen ook van dezelfde Latijnse bron, regula dat ‘lat’ betekent. Omdat een lat gebruikt werd om op ongelinieerd perkament of papier lijntjes te trekken voor de regels van een tekst, stond regula al heel snel ook voor regel. Ook in de zin van regels van een reglement, want dat is immers een opsomming van regels. Dat reguleren oorspronkelijk recht of regelmatig maken betekent, blijkt nog bij de tandarts want die reguleert of regulariseert een gebit. Decennialang hebben wij in Nederland bovendien gedacht dat het reguleren van de grote rivieren – het rechttrekken van de bochten – profijtelijk was. Het water zowel als de scheepvaart bereikten sneller de zee. Nu beseffen we dat een bochtenlandschap niet alleen zijn charme heeft maar ook uitwijkplaatsen biedt in tijden van hoog water.  Ongereguleerde aanvoer van goederen betekent dat grootafnemers er nooit zeker van kunnen zijn of een bestelde hoeveelheid op het afgesproken tijdstip arriveren. De toestroom blijkt onregelmatig. Gereguleerde handel en gereguleerde markten vinden niet alleen plaats met de regelmaat van de klok, maar zijn ook onderhevig aan regels, bij voorkeur regels die om concurrentievervalsing te voorkomen ook elders gelden. Actiegroepen en sommige politici vragen zich al jaren af of het niet goed zou zijn de drugshandel te reguleren. En dan doelen ze niet meer op regelmatige tijdstippen maar op een markt die onderworpen is aan verordeningen. Dus regels als synoniem aan wetten en bepalingen. Maar reguleren werd ook elders gebruikt. Van de betekenis ‘langs een lineaal trekken’, ‘recht maken’ tot ‘richten’ is maar een kleine stap en vandaar dat gelovigen zich eertijds konden reguleren naar Gods woord. Maar het is niet waarschijnlijk  dat deze, ouderwetse, betekenis met zijn religieuze, morele bijklank  gebruikt wordt in het moderne zelfregulering. Dat is nu een term uit de wereld van het grote bedrijfsleven en zegt tegelijk ‘overheid bemoei je niet met ons’ en ‘wij houden niet van regels en beperkingen maar als het moet, weten wij wel hoe ons te matigen’. ]]></description>
      <guid>https://nrc.nl/nieuws/2023/01/15/als-je-niet-van-regels-houdt-a4154249</guid>
      <pubDate>Sun, 15 Jan 2023 13:05:52 +00:00</pubDate>
    </item>
    <item>
      <title><![CDATA[Een sober begin]]></title>
      <description><![CDATA[Voor wie denkt het nieuwe jaar vol goede voornemens tegemoet te treden heeft P.H. Schröder, auteur van het etymologisch standaardwerk Van Aalmoes tot Zwijntjesjager (1980), slecht nieuws: ‘nuchter’ betekent ‘zonder enige verbeeldingskracht, ontdaan van alle dichterlijkheid, onnozel zelfs’. Dat laatste is de maand januari ten voeten uit, maar de meeste mensen zullen denken, in hemelsnaam dan maar. Toch is niet alles verloren. Schröder schrijft tevens dat ‘nuchter’ evenzeer verwijst naar ‘welberaden’ en ‘helder onderscheidend’, dus tel je zegeningen. Zo zeg ik althans tegen mezelf na een onderonsje op Oudejaarsnacht met een Griekse buurman en een literfles zelfgemaakte raki vers uit Kreta. Gemixt met champagne en oliebollen leverde dat een ramp van formaat op. Dus, een sober leven vanaf nu, dankjewel, en nooit weer een druppel alcohol over deze lippen. Nuchterheid. Dat achtervoegsel van hoedanigheid geeft het woord extra venijn, alsof er dan geen hoop meer is, geen fantasie of drama, alleen nog een staat van zijn die ‘verstandig, kalm of koel-zakelijk’ is, aldus Van Dale. Interessant is dat men ‘nuchterheid’ koppelt aan de Nederlandse volksaard. Zoiets gebeurt gek genoeg ook in Engeland, zie de uitdrukking ‘keep calm and carry on’. In beide gevallen vermoed ik een zekere zelfopgelegde verstandsverbijstering. De Engelsen maakten in de jaren zestig en zeventig een serie films onder de noemer Carry on, doldwaze komedies zoals Carry on Doctor of Nurse of Cleo of wat dan ook, waarin men alles behalve nuchter blijft. Al met al, typisch Engels. Tekenend is dat deze films ieder jaar met Oud en Nieuw op de Britse televisie komen. En de Nederlanders: die kampen tijdens de jaarwisseling reflexief met knaldrang, resulterende in het vermaledijde vuurwerkgeweld, waar niets nuchters aan is. Historisch is de woordbetekenis gekoppeld aan bezinning en een nieuw begin. ‘Nuchter’ is mogelijk ontleend aan het middeleeuws Latijnse nocturnus, waarna via klankaanpassing in het Middelhoog- of Middelnederduits een verbintenis ontstond met nuchtens of ‘’s ochtends’. Daarna kreeg het woord een algemenere betekenis en werd het een antoniem van ‘dronken’ (Etymologisch Woordenboek van het Nederlands, 2003-2009). En nu januari 2023. Dronkenschap is uit, nuchterheid is in. Weg met de nevelen en kom maar op met het welberaden leven. Dat is veel veiliger, leert ons het Griekse woord nèfo of nepho dat ‘ik ben nuchter’ betekent. Hoewel, daar heb je de Grieken weer (raki…) en zo stuit ik op de Bijbel, 1 Petrus 5:8, waarin de apostel schrijft: ‘Wordt nuchter en waakzaam. Uw tegenpartij, de duivel, gaat rond als een brullende leeuw, zoekende wie hij zal verslinden.’ Dat bleek makkelijker gezegd dan gedaan, want diezelfde Petrus was allesbehalve nuchter in de tuin van Getsemane waar Jezus hem vlak voor zijn arrestatie op de vingers moest tikken. En zei: ‘Kon je niet eens één uur met Mij wakker blijven?’]]></description>
      <guid>https://nrc.nl/nieuws/2023/01/09/een-sober-begin-a4153635</guid>
      <pubDate>Mon, 9 Jan 2023 13:05:52 +00:00</pubDate>
    </item>
    <item>
      <title><![CDATA[Bijna goddelijk]]></title>
      <description><![CDATA[De voetbalvedette ziet als enige de ‘plaatjes’, vergezichten van spelmomenten die leiden tot doelpunten. Zo breekt hij de wedstrijd open, scoort of assist hij, haalt hij de winst binnen; en in Qatar is kraakhelder gebleken dat je zonder hem kan fluiten naar het wereldkampioenschap. Dat is sport, maar buiten dat domein opereert de vedette evenzeer. „James Cameron is een echte vedette.” Dat klinkt lekker, kort om aan te geven dat de Amerikaanse regisseur van de nieuwe kaskraker Avatar: The Way of the Water een genie is als het gaat om succes in de populaire cinema. Romancier Cormac McCarthy is dat evenzeer in de Amerikaanse letteren, getuige zijn twee nieuwe boeken, net als de dominee die zich afgelopen zondag ergens ten lande een ster van formaat toonde met een kei van een preek (ik zeg maar wat), of de stratenmaker die kop en schouders uitsteekt boven zijn collega’s als het gaat om klinkers klaarleggen. Bij ‘vedette’ staat in Van Dale: „Populaire figuur, bijvoorbeeld in de sport.” Maar waarom zo specifiek sport? In de woordgeschiedenis komen we het Latijnse vigilare tegen, afkomstig van vigil dat waakzaam betekent, verwant aan vigēre, dus levendig zijn, bloeien, achting genieten. Later kreeg het woord een actieve, militaire betekenis: een uitkijk of schildwacht te paard. En sport, weten we, is oorlog. In het conflict heb je die figuur met visie nodig, die lang voor iedereen ziet hoe het moet. Dit levert spanning op, haast als in een verhaal met helden, schurken en een climax. De vedette lééft voor reuring, voor psychodrama. Neem het sjokkende, Argentijnse genie dat in een oogwenk explodeert, dat vele tientallen seconden voor de echte gebeurtenis weet in welke hoek die killer-steekpass gaat vallen. Messi. De kern van zijn karakter zagen we op het Qatarese gras, waar Lionel vlak na de overwinning tegen Nederland hof hield. Tijdens een interview keek de vedette opeens scherp opzij en zei: „Waar kijk je naar, dwaas? Wegwezen!” Object van zijn toorn was een gewone sterveling, Wout Weghorst. Wat wilde de Oranje-spits? De hand schudden van, fluister de naam, Messi. Alleen al qua gevoelswaarde zegt ‘vedette’: goddelijkheid, misschien Apollo,  die de toekomst liet voorspellen door Pythia, priesteres van Delphi. Zo iemand die de weg  wijst, is goud waard in de maatschappij waar iedere dag wereldkampioenschappen worden beslist. Het zijn de wetenschappers die Nobelprijzen winnen, die vaccins ontwerpen, maar ook politici die historische stappen zetten. J.L. Heldring, zélf vedette, noemde de Russische leider Michael Gorbatsjov eens de „grote vedette van het West-Europese publiek”. Maar dan: „Nee, een man die zozeer bewegingen heeft ontketend zonder de consequenties ervan te hebben doordacht – consequenties die hem ten slotte meegesleept hebben naar zijn val – kan op z’n hoogst een tragische figuur genoemd worden, geen groot staatsman.”]]></description>
      <guid>https://nrc.nl/nieuws/2022/12/17/bijna-goddelijk-a4151798</guid>
      <pubDate>Sat, 17 Dec 2022 13:05:52 +00:00</pubDate>
    </item>
    <item>
      <title><![CDATA[Excuses leiden niet vanzelf tot spijt]]></title>
      <description><![CDATA[Geen woord dat nu voor meer opheft zorgt, dan excuus. Mogen excuses wegens het slavernijverleden aangeboden worden, worden ze aanvaard of zijn het woorden zonder inhoud? Dat hangt ervan af welke betekenis aan het woord excuus gehecht wordt. Excuus is  via het Frans uit het Latijn gekomen. Het Latijnse werkwoord excusare is ontstaan uit een combinatie van ex en causa. Beide vormen kennen we nog, ex vinden we bijvoorbeeld in excommuniceren, oorspronkelijk in de kerkelijke ban doen, dus buitensluiten. Causa komt voor in de uitdrukking roma locuta causa finita: Rome heeft gesproken, de zaak is gesloten, maar causa is ook gerelateerd aan causaal, oorzakelijk. Excusare betekende dus zoveel als vrij van een zaak of  aanklacht zijn en later ook „iets aanvoeren als rechtvaardiging van een misstap”, „zich verontschuldigen met een verklaring of voorwendsel”. Het Franse excuser is dan ook bijna synoniem aan pardonner iemand verontschuldigen, vergeven. Degene die zich excuseert kon niet anders handelen dan hij deed en moet daarom verontschuldigd worden. De betekenis van schuld vrijpleiten heeft ook het Nederlands bereikt. Als Louis Couperus in Eline Vere schrijft „Ze zullen gedacht hebben dat je stapelgek was, en als je dat bent, is dat je enige excuus”, gebruikt hij excuus in deze zin. In „waar gebeurd is geen excuus”, de slogan waarmee Gerard Reve aankomende literatoren duidelijk maakte dat een weergave der werkelijkheid niet automatisch literatuur van niveau oplevert, kan excuus eenvoudigweg vervangen worden door verontschuldiging. Robert Fruin, een befaamd 19de eeuws historicus, schrijft „dat onder de rijken velen waren die zich excuseerden en niet of zeer weinig missen konden”. Hij gebruikt het woord in ongeveer de betekenis die we eerder ook voor het Latijn vastgesteld hebben: als verdediging of beter als voorwendsel aanwenden om iets niet te doen. Het kabinet-Rutte IV is geenszins de eerste Nederlandse regering die wil erkennen dat er iets misgegaan is In de Franse uitdrukking qui s’ excuse s’accuse, wie zich verontschuldigt, beschuldigt zichzelf, blijft het werkwoord excuser oorspronkelijk in hetzelfde betekenisveld: wie een rechtvaardiging aanvoert voor een mogelijke fout, beschuldigt daarmee zichzelf van die fout. Tegenwoordig wordt de zegswijze echter wel vertaald met „excuses maken onthult een schuldig geweten”.  Daarmee komen we veel dichter bij de excuses die de Nederlandse regering wil aanbieden. Want in dit geval draait het juist om schuld en daarvoor wil de regering spijt betuigen. Het kabinet-Rutte IV is geenszins de eerste Nederlandse regering die wil erkennen dat er iets misgegaan is. Aan het begin van het WAO-debat in 1993 gaf toenmalig minister-president Lubbers volmondig toe dat zijn kabinet-Lubbers III fout op fout gestapeld had en bood daarvoor zijn excuses aan. Of het parlement die aanvaardde kan niet teruggevonden worden.]]></description>
      <guid>https://nrc.nl/nieuws/2022/12/12/excuses-leiden-niet-vanzelf-tot-spijt-a4151186</guid>
      <pubDate>Mon, 12 Dec 2022 13:05:53 +00:00</pubDate>
    </item>
    <item>
      <title><![CDATA[Iedereen kan het zijn]]></title>
      <description><![CDATA[Duivel, boze geest, boeman. Oftewel ‘bullebak’. Opeens domineert dit historisch kleurrijke woord het gesprek, uitgerekend in het beschaafde Nederland. ‘Bullebak’ is immers iemand als de Russische president Poetin of de vijftiende-eeuwse Vlad de Spietser  of zo’n maniakale drilsergeant in een oorlogsfilm. Dat ons land opeens vergeven is van zulke bullebakken, tenminste te oordelen naar de mediastorm rondom het woord, is moeilijk te geloven. De aanwezigheid van al dan niet  de authentieke bullebak in een maatschappij lijkt vooral een reflectie van de heersende ideologie. Bij ons doen Thierry Baudet en de zijnen erg hun best, maar de dominante cultuur laat hun bullebakkerij niet toe, vandaar pogingen van de voorman van Forum voor Democratie om barse leden een halt toe te roepen. Om recht te doen aan het woord hebben we veel meer nodig dan een FVD-Kamerlid dat een journalist lastigvalt met zijn piepstemmetje of pak ’m beet die schreeuwlelijk schuimbekkend op de werkvloer. In de zeventiende eeuw was bulleback niets minder dan de duivel. In Bredero’s klucht Symen sonder soeticheydt (1619) zegt Teuntje: ‘Gy leelijcke duyvel, wel wat sal iou ghebreecken?/ Fy gy bulle-back, flucks, segh ick, laet me gaan.’ Pas later bleek die bullebak toch ook Jan en alleman te kunnen zijn, met het eerste woorddeel samenhangend met ‘bulderen’ en het achtervoegsel verwijzend naar ‘bakkes’ of gezicht. Nog interessanter wordt het als we kijken naar het Engelse woord voor bullebak: bully. De vroege betekenis hiervan was ‘schatje’, nota bene afgeleid van het Oudnederlandse boel dat ‘liefje’ of ‘overspelige’ kan betekenen. Heeft ‘bullebak’ dan iets grappigs? Zie ‘bak’, tevens gebruikt in ‘luibak’ of ‘etterbak’. Ook het klankbeeld suggereert frivoliteit: de assonantie in ‘u’ en ‘e’ en de allitererende ‘l’. Al met al zien we zien we geen ‘duivel’ meer als we ‘bullebak’ zeggen. Maar wie recent de kranten las, mag concluderen dat de serieuze bullebak van weleer, de diabolische figuur, een comeback maakt. We dulden immers steeds minder; wie zich schuldig maakt aan zelfs de schijn van grensoverschrijdend gedrag wacht de bullebakschandpaal. Nu alle pijlen op hém gericht zijn vraagt de bullebak om nuancering. Want je hebt bullebakken en bullebakken. In 1462 spietste Vlad Tepes, duivel, boeman, bullebak extraordinaire, 23.000 Turken in de omgeving van Târgoviste, Roemenië. Minder bloedig, maar niet veel, is Poetin, wiens grootheidswaan uitmondt in oorlogsmisdaden op Europese bodem. En dan de tirannie van senior drill instructor Hartman (Lee Ermey) in Stanley Kubricks oorlogsfilm Full Metal Jacket (1987). Luister naar zijn verschrikkelijke eloquentie: „You goddamn communist heathen, you had best sound off that you love the Virgin Mary, or I’m gonna stomp your guts out!”]]></description>
      <guid>https://nrc.nl/nieuws/2022/12/07/iedereen-kan-het-zijn-a4150706</guid>
      <pubDate>Wed, 7 Dec 2022 13:05:53 +00:00</pubDate>
    </item>
    <item>
      <title><![CDATA[Het oer-jeukwoord]]></title>
      <description><![CDATA[Zonder twijfel kennen we schurft  sinds het begin der tijden. Maar het woord dat we voor deze huidziekte gebruiken moest een keer worden vastgelegd en dat gebeurde pas in de Middeleeuwen. Onder meer in een zinnetje waarin staat wat je er tegen kunt doen. In 1287 noteerde Jacob van Maerlant: „Essche blade met aisine ghestampet dat es medicine jeghen scorf.” Lees: fijngestampte essenbladeren met azijn, dat is een medicijn tegen schurft. Dit niet thuis proberen, inmiddels zijn er betere medicijnen. Schurft wordt veroorzaakt door de schurftmijt die zich nestelt in de huid van de gastheer en geeft vreselijke jeuk. „De jeuk werd echt ondraaglijk”, vertelde Kim tegen Brandpunt+. Die onverdraaglijke jeuk leidde in onze taal tot de uitdrukking: schurft leert krabben. Betekenis: wie problemen of tegenslagen ondervindt, leert zich er tegen te harden. Zo bezien is schurft het oer-jeukwoord. Nederlanders staan erom bekend graag te verwensen met ziektes. Verwensen is een vorm van verbaal knokken. Als iemand tegen jou zegt: krijg de (of het) schurft, dan kun je antwoorden: krijg zélf de schurft. Persoon één kan dan zeggen: nee, krijg jíj de schurft, maar zo schiet het natuurlijk niet op. Het gevolg is dat verwensingen vaak worden uitgebreid om ze te versterken – ook de schurftverwensingen. Opgetekend zijn onder meer: krijg de schapenschurft en het rambam en een hartverzakking; krijg de schurft met een paar lamme vlerken; ik wens je de schurft en twee lamme handen; krijg het schurft, ik wens je korte armpjes, zodat je er niet aan kunt krabben. Schurft heeft zich stevig genesteld in onze taal. Je kunt niet alleen ergens de smoor of de pest inhebben, maar ook de schurft. Zoals je ook aan iets of iemand de schurft kunt hebben. Deze uitdrukkingen zijn zo gangbaar dat je er niet of nauwelijks bij stilstaat dat er een ziekte mee wordt bedoeld. Curieuze uitdrukking in de Dikke Van Dale: schurft en schurft is eender. De toelichting luidt: „Gezegd als je uit een kopje (en dergelijke) drinkt waar even tevoren iemand anders uit gedronken heeft.” Erg bekend lijkt deze uitdrukking niet te zijn. Het aantal hits op internet bedraagt momenteel precies één (op de website geenstijl.nl). Niet alleen mensen en dieren kunnen overigens schurft krijgen. Onze woordenboeken vermelden woorden als aardappelschurft, appelschurft, lakschurft, poederschurft, takschurft en wolschurft.  Je zou denken dat broodschurft uitslag op brood betekent, maar nee, volgens Van Dale betekent dit ‘volksnaam voor schurftachtige huidaandoeningen’ – een fraai voorbeeld van vaagtaal.]]></description>
      <guid>https://nrc.nl/nieuws/2022/12/01/het-oer-jeukwoord-a4150105</guid>
      <pubDate>Thu, 1 Dec 2022 13:05:54 +00:00</pubDate>
    </item>
    <item>
      <title><![CDATA[Gewoon jezelf zijn]]></title>
      <description><![CDATA[Identiteit en identiek, het zijn woorden die op elkaar lijken en tegelijkertijd verschillen. Identiek komt, zoals zo vaak in net Nederlands van het Frans, waar identique ‘perfect gelijkend’ betekent. Het Frans heeft het weer van het Latijn waar identitas in de loop der eeuwen een heel scala aan betekenissen kreeg  van hetzelfde zijn, gelijkheid, via gelijkenis en overeenkomst tot identiteit. Het aspect hetzelfde, perfect gelijkend herkennen we in de identieke tweeling, die alleen uit elkaar te houden is door het verschillende mutsje dat moeder ze ’s ochtends opzet. Dit identiek vinden we terug in de verklaring van de forensisch deskundige die met zekerheid weet te verklaren dat het schrift van een verdachte identiek is aan dat op het papiertje dat op de plaats delict gevonden is. Zijn rapport spreekt over ‘identiteit van handschrift’. Het wiskundige begrip identiteit berust op eenzelfde honderd procent overeenkomst. Er is identiteit tussen 8+1 en 3x3, omdat de uitkomst in beide gevallen 9 is. Van zo’n volledige gelijkheid is er echter geen sprake als we iemands identiteit proberen vast te stellen. Eventueel kan men eisen dat wat in iemands paspoort staat exact moet overeenkomen met de werkelijkheid. Dus dat er een volstrekte gelijkenis moet zijn tussen identiteitsbewijs en drager ervan, maar we herinneren ons allemaal dat we op Schiphol onze bril moeten afzetten, terwijl onze bijziendheid toch een bepalend onderdeel is van wie we zijn. In paspoorten staat wel hoe lang we zijn, maar niet hoe zwaar, wat de kleur van onze ogen is, maar niet die van onze huid of haar  Vanzelfsprekend moeten naam geboortedatum, -plaats en persoonsnummer op het identiteitsbewijs kloppen met die van de drager,  maar daar blijft het grotendeels bij. In paspoorten staat wel hoe lang we zijn, maar niet hoe zwaar, wat de kleur van onze ogen is, maar niet die van onze huid of haar. En of ons geslacht  nog in het legitimatiebewijs vermeld zal blijven, is zeer de vraag. Normaliter stellen we de identiteit van iemand vast op basis van een aantal opvallende kenmerken, doorgaans uiterlijkheden. Identiteit in deze zin komt dus dicht in de buurt van individualiteit. Dat aspect wordt ook benadrukt in samenstellingen als identiteitsstoornis of identiteitscrisis. Wie hieraan lijdt, twijfelt aan zijn persoonlijkheid, aan zijn rol of plaats in de samenleving. Een woord als identiteitsgebonden daarentegen benadrukt niet een veelheid van kenmerken, maar slechts één, dat van een levensbeschouwelijke of godsdienstige signatuur. Daarmee wordt identiteit ineens tot een woord dat gebruikt wordt voor slechts één kenmerk: bijvoorbeeld vrouw, jood, gay, stotteraar of gehandicapt. Dat is de term identiteit die in de jaren zeventig van de vorige eeuw in de sociale wetenschappen opdook en die gemunt is in identiteitspolitiek. Die wil prioriteit  geven aan een groep die gekenmerkt wordt door eenzelfde eigenschap. Het is een emancipatiestreven. Groepen die zich achtergesteld voelen eisen daarmee hun plaats op. ]]></description>
      <guid>https://nrc.nl/nieuws/2022/12/01/gewoon-jezelf-zijn-a4150047</guid>
      <pubDate>Thu, 1 Dec 2022 13:05:54 +00:00</pubDate>
    </item>
    <item>
      <title><![CDATA[Mens met fluitje]]></title>
      <description><![CDATA[Schelden op de wedstrijdleiding is schering en inslag in veel sporten, op én van het veld. „Kijk eens uit je doppen!” Of: „Hey, mafkees, dat was geen buitenspel!” Arme scheidsrechter. Het woord betekent niet veel meer dan ‘beslechting van een geschil’. Maar onder de oppervlakte kolken duistere connotaties, waarvan wantrouwen – diepgeworteld in de hedendaagse maatschappij – het meest in het oog springt. Mijn sport, rugby, draagt respect voor de scheidsrechter hoog in het vaandel. Van alle sporten is rugby technisch de meest complexe. Anders dan bij het veel eenvoudigere voetbal is het voor een rugby-arbiter onbegonnen werk om de meeste beslissingen correct te nemen. Daarom is er die ongeschreven regel dat niemand behalve de aanvoerders tijdens de wedstrijd tegen de scheidsrechter praat. Lichamelijk is rugby zo zwaar dat geklets hoe dan ook averechts werkt. Vandaar het devies: je mond houden en doorspelen. En voor de toeschouwers geldt bij een contentieuze beslissing: het zij zo, op naar de volgende play. Hoe meer we vertrouwen op technologie, des te groter onze argwaan jegens de mens met het fluitje Dat is makkelijker gezegd dan gedaan, zeker als de scheidsrechter onzeker of onkundig overkomt. Dan ruiken we bloed, gek genoeg tegenwoordig veel meer in rugby dan in voetbal. Dat komt door de introductie een paar jaar geleden van de television match official, de ‘televisiescheidsrechter’. Tijdens een rugbywedstrijd zijn er zoveel camera’s aanwezig dat een spelmoment van alle kanten en in slowmotion, frame voor frame, kan worden belicht. Dit ziet de scheidsrechter – die moet dan verder oordelen – maar dit zien ook miljoenen fans over de hele wereld. Gevolg: hoe meer we vertrouwen op technologie, hoe groter onze argwaan jegens de mens met het fluitje. Je zal maar scheidsman zijn, sceitsman, deel van de sceitslûde, die zo’n rugby- of voetbalgeschil moet scheide of ‘beslechten’. Vanaf de zestiende eeuw zeggen we ‘scheidsrechter’. En hoe nodig is die wel niet. Iemand moet beslissen, zou je denken, de weg wijzen. Maar, nee. Op het WK in Qatar was het meteen raak tijdens Engeland-Iran. Al vroeg werd verdediger Harry Maguire in het Iraanse penaltygebied neergehaald – met niets minder dan een rugby tackle, zo werd duidelijk in de herhaling. Verbazing alom als de video assistant referee in de ‘FIFA VAR Room’ zwijgt. Dan, laat in de wedstrijd. Penalty Iran. Een Engelse speler trok lichtjes aan het shirtje van een Iraanse aanvaller, en meteen kwam de VAR in actie. Strafschop. Door gebrek aan arbitrale samenhang in zulke wedstrijden woekert het wantrouwen, terwijl overal om ons heen zoveel toch al op losse schroeven staat, van de door complottheorieën gecompromitteerde legitimiteit van verkiezingsuitslagen tot de vraag of geliefde publieke figuren wel koosjer zijn.]]></description>
      <guid>https://nrc.nl/nieuws/2022/11/27/mens-met-fluitje-a4149587</guid>
      <pubDate>Sun, 27 Nov 2022 13:05:55 +00:00</pubDate>
    </item>
    <item>
      <title><![CDATA[In- en uitsluiten in verscheidenheid]]></title>
      <description><![CDATA[Wie niet door de tijdgeest ingehaald wil worden, zorgt ervoor dat zijn houding inclusief is en zijn vriendenkring divers.  Inclusiviteit en diversiteit prijken prominent in advertenties waarmee moderne werkgevers sollicitanten proberen te verleiden.   Inclusief, afkomstig van het Latijnse includere dat insluiten betekent, is een bijzondere weg gegaan. Ouderen herinneren zich waarschijnlijk de invoering van de BTW in 1969 nog, waardoor het nog lang bij elke grote aankoop de vraag was of het geadverteerde bedrag in- of exclusief deze nieuwe belasting was. Inclusief werd all-in: alle kosten inbegrepen.   Echter, een inclusieve school is   een school waar kinderen met en zonder beperkingen samen onderwijs ontvangen. Een all-in klas dus. De Zweedse pedagoog Ingemar Emanuelsson is de uitvinder ervan. Eind jaren zestig van de vorige eeuw realiseerde hij zich dat het toen geldende systeem, waarbij leerlingen met een handicap apart gezet werden en extra hulp kregen, deze kinderen stigmatiseerde en daardoor discrimineerde. Het roer moest om en hij ging voor inclusion. Emanuelsson was niet de eerste die inclusief een nieuwe betekenis gaf. The Rotarian, het magazine voor alle Rotary Clubs over de hele wereld, schreef in 1928 al te streven naar contacten „that are more inclusive”. En dat voor een organisatie die tot mei 1989 vrouwen buitensloot. Inclusief in deze zin staat voor het niet uitsluiten van wie dan ook. Ras, geslacht, godsdienst, leeftijd, handicap, seksuele oriëntatie en wat er verder nog meer gevonden kan worden om mensen te onderscheiden, mag niet gebruikt om iemand buiten te sluiten.  Inclusiviteit, dus het insluiten van iedereen, staat in deze opvatting tegenover discriminatie Inclusiviteit, dus het insluiten van iedereen, staat in deze opvatting tegenover discriminatie. Inclusieve taal wordt gesteld tegenover seksistische en hiermee verwezen Britse Bijbelvertalers in de jaren 70 naar een taalgebruik waarin niet uitsluitend mannelijke verwijswoorden worden gehanteerd. Dus niet langer de mens – hij, maar net zo goed de mens – zij. En nu zelfs de mens – die, als genderneutrale aanduiding.    Het woord divers is een zelfde weg gegaan. Kondigt een congres diverse sprekers aan, dan treden er verschillende sprekers op. Een divers publiek is niet homogeen, maar bestaat uit een verscheidenheid aan mensen. Iemand die diverse functies heeft vervuld heeft een geschakeerde loopbaan achter zich. En een ordner met het opschrift diversen geeft aan dat hierin stukken zijn opgeborgen die zich niet elders lieten classificeren. Divers komt ook uit het Latijn en van een werkwoord dat uiteengaan betekent, van richting veranderen. Vandaar ook divertissement dat letterlijk afleiding betekent, de omkering van serieuze zaken.]]></description>
      <guid>https://nrc.nl/nieuws/2022/11/18/in-en-uitsluiten-in-verscheidenheid-a4148725</guid>
      <pubDate>Fri, 18 Nov 2022 13:05:55 +00:00</pubDate>
    </item>
    <item>
      <title><![CDATA[Debunken op steroïden]]></title>
      <description><![CDATA[Verkeert u net als ik in de veronderstelling dat de irritante, flitsende beeldscherm-banners die zich tussen het dagelijkse nieuws wurmen u nauwelijks beïnvloeden? Beschouwt u zichzelf als een kritisch lezer van wat sociale media u zoal vertelt? Een lezer die beide kanten van het spectrum kent en er moeiteloos in slaagt om een uitstekend, afgewogen oordeel te vormen? Gefeliciteerd: u denkt net als iedereen. En u heeft ongelijk. Ook al klikt u nooit op reclames en neemt u alle informatie met een verstandig digitaal korreltje zout, het is onmogelijk om in deze tijd volledig vrij te blijven van de effecten van reclamepraat en desinformatie. Al is de leugen nog zo snel… de waarheid is dat de waarheid zich slomer gedraagt dan ooit. Zo sloom dat geenszins gegarandeerd is dat ze de leugen ooit nog in zal halen. Enter: debunken. Steeds vaker gaan feitencheckers aan de slag om informatie in geschreven stukken en zelfs tijdens toespraken of debatten op feitelijke onjuistheden te controleren. Het woord vindt haar oorsprong in het Amerikaanse bunkum dat in 1900 ‘onzin’ betekende. Bunkum is op haar beurt een fonetische misspelling van Buncombe, een district in North Carolina, waar in de negentiende eeuw politicus Felix Walker weigerde om zijn saaie speech af te breken omdat hij nog iets razend interessants zou gaan zeggen. Dat bleek klinkklare onzin. Bunkum, dus, in Buncombe. In 1923 werd het werkwoord debunken gepopulariseerd door de roman Bunk van Amerikaans journalist William Woodward (sorry, geen familie van Bob). Het kreeg nog een zetje in Harold U. Faulkners (nee, niet die Faulkner) artikel in Harper’s over het debunken van de geschiedenis. Helaas werd Faulkners stuk niet lang daarna op zijn beurt gedebunked. Afijn, de ironie kon niet verhinderen dat het woord in de jaren twintig van de vorige eeuw steeds gangbaarder werd.  Nu, een eeuw later, is er een nieuwe variant: prebunken – een soort debunken op amfetaminen. In een grootschalig onderzoek dat in Science werd gepubliceerd, deden wetenschappers een test onder ruim vijf miljoen YouTube-kijkers. Via een advertentie kregen de kijkers vooraf een filmpje te zien waarin de werking van bepaalde manipulatieve technieken werd uitgelegd. Extreem emotioneel taalgebruik, op de vrouw spelen, het aanreiken van valse dilemma’s: alles werd zorgvuldig uiteengezet in voorlichtingsfilmpjes. Kijkers die eerst zo’n filmpje keken, bleken minder vatbaar voor de daaropvolgende advertentie of ongefundeerde theorie. De onderzoekers gingen zelfs zo ver de werking van prebunken te omschrijven als een ‘psychologisch vaccin’ tegen desinformatie. Een minidosis advertentie om de werking van de echte advertentie te neutraliseren. Volgens de optimistische wetenschappers is de methode makkelijk op grote schaal uit te rollen, omdat het om universele manipulatietechnieken gaat, niet om specifieke beweringen. ]]></description>
      <guid>https://nrc.nl/nieuws/2022/11/13/debunken-op-steroiden-a4148092</guid>
      <pubDate>Sun, 13 Nov 2022 13:05:56 +00:00</pubDate>
    </item>
  </channel>
</rss>
