<?xml version="1.0" encoding="utf-16"?>
<rss version="2.0">
  <channel>
    <title><![CDATA[Woord]]></title>
    <link>https://nrc.nl/rubriek/woord</link>
    <description><![CDATA[Woord]]></description>
    <item>
      <title><![CDATA[Hemelvaart  én bevordering tot godheid zie je zelden]]></title>
      <description><![CDATA[Of je herrijzenis of verrijzenis zegt – gelovigen verschillen van mening over welk woord beter is – feit blijft dat met de opstanding van Jezus en de hemelvaart iets heeft plaatsgevonden waar we geen verklaring voor hebben. Dat zit ’m al in het bronwoord ‘rijzen’ dat het tarten van natuurkundige wetten suggereert. Herrijzenis beschrijft een wederopstanding. Een voetbalteam dat tegen alle verwachtingen in kampioen wordt, beleeft een herrijzenis. Dat gebeurt ook met een herstelde economie, een vergeten of in diskrediet gebrachte filmacteur.  Een hemelvaart en daaraan gekoppeld een bevordering tot godheid, of apotheose,  is wat zeldzamer.  Het tegenovergestelde, een hellevaart,   is weggelegd voor alle zondaars.  Direct of indirect is herrijzenis dagelijks in het nieuws. Verrijzenis daarentegen ontleent haar betekenis meer aan het metafysische. Over de opstanding van Jezus en de belofte van zijn wederkomst schrijft de apostel Paulus:   „Zoals wij door Adam allen sterven, zo zullen wij door Christus allen levend worden gemaakt […] de laatste vijand die vernietigd wordt, is de dood.” Zo gaat het er ook aan toe in Mary Shelley’s sleutelroman uit de Romantiek, Frankenstein, or the Modern Prometheus, een waarschuwend verhaal welteverstaan, zie wat er met klassieke Prometheus gebeurde toen hij ging peuteren aan de goddelijke almacht. Nadat hij het vuur van de goden had gestolen, werd hij aan een rots vastgeketend en kwam een adelaar iedere nacht zijn lever opeten. Net als Jezus tartte ook deze Titaan de dood. En volgt verrijzenis voor hem; held Herakles kwam hem bevrijden. Overigens, Herakles – ook een godenzoon –    maakt een voor-christelijke hemelvaart mee: nadat hij werd gedood, werd hij opgenomen onder de goden op de Olympus.    Shelley’s verhaal schetst de horror die je kunt verwachten bij een verrijzenis. Hoe kan het ook anders. Hier hebben we te maken met dood, menselijk weefsel, met het spookachtige van ‘omhoog gaan’.  Opvallend is het accent op ‘naar boven gaan’, ook al zo aanwezig in Frankenstein-films waarin de wetenschapper dat monsterlijke lichaam tijdens een nachtelijke storm een ‘hemelvaart’ verschaft, het naar boven takelt om te profiteren van bliksemschichten die elektriciteit (het vuur van Prometheus) moeten opwekken. Voor ons moderne mensen lijkt de versie van het woord met het her-voorvoegsel beter te behappen, hoewel het wonderbaarlijke onwillekeurig een rol blijft spelen. Met het woord wil je iets aangeven dat voorheen voor onmogelijk werd gehouden. Daarom heeft ‘herrijzenis’ altijd nieuwswaarde, bijvoorbeeld die politiek leider die als een feniks uit de as verrijst. Over deze vogel dichtte Vondel : „De Vogel flucx verbrand, en wordt verteert tot asschen;/Waer uyt allencx ontstaet en voorts kruipt eenen worm,/ Daer uyt een Phoenix wordt vernieuwt nae d’ eersten form.” Terloops, rijzen hield ook Sigmund Freud bezig. In de  venkelstengel die Prometheus gebruikte om het gestolen vuur te transporteren  zag hij bij uitstek een fallisch symbool.  Herrijzen, verrijzen, rijzen. Potent is dat reiken naar het onmogelijke, het onverklaarbare. Jezus. Prometheus. Het monster. De mythologische vogel. Ondanks het gruwelijke duidt herrijzenis op hoop, ook al kunnen we niet goed vat krijgen op wat dat precies inhoudt. In ieder geval dezer dagen zegt herrijzenis: voorwaarde voor dat enkeltje naar de hemel.]]></description>
      <guid>https://nrc.nl/nieuws/2023/05/16/hemelvaart-en-bevordering-tot-godheid-zie-je-zelden-a4164819</guid>
      <pubDate>Tue, 16 May 2023 13:02:03 +00:00</pubDate>
    </item>
    <item>
      <title><![CDATA[Tussen recht en onrecht schijnt geen licht]]></title>
      <description><![CDATA[President Zelensky roept in Den Haag op tot recht en rechtvaardigheid in plaats van een hybride straffeloosheid, hij ageert tegen hybride beloften in plaats van mensenrechten en hij verzet zich tegen een hybride vrede, waarbij we flitsen van geweld aan de frontlinie accepteren. Ongeveer op hetzelfde moment pleiten werkgevers  voor hybride werkvormen, roepen didactici op tot hybride onderwijs en prijzen makelaars hybride hypotheken aan. Hybride blijkt zowel in een negatieve context te kunnen opduiken waar het ongeveer ‘onecht’, ‘onbetrouwbaar’ of ‘verwerpelijk’ betekent als in een positieve en dan met een navenant gunstige uitstraling. En dat voor een woord dat in feite begon als een biologische vakterm. Hybride komen we al tegen in de klassieke oudheid, maar dan niet met een Griekse y, maar als hibrida, een ‘nakomeling van een tamme zeug en een mannelijk wildzwijn’. Iets later gebruikt Plinius het woord ook voor een hond van een vuilnisbakkenras. Eeuwen later, eind 18de eeuw, duiken biologen de term opnieuw op en gebruiken die voor planten en dieren die afstammen van twee verschillende soorten of variëteiten. Maar nu werd hybride wel met y gespeld, waardoor het lijkt alsof er een verband bestaat met het Griekse woord hubris, ‘overmoed’, ‘hoogmoed’. De Romeinen gaven de Griekse upsilon namelijk  weer met y, zie bijvoorbeeld het Griekse muthos, dat bij ons via het Latijn mythe werd.  Maar of dat verband tussen hubris en hybride werkelijk bestaat, is de vraag. Een Frans etymologisch woordenboek denkt van wel want hubris is af en toe ook gebruikt in de betekenis van verkrachting, veroorzaakt door mannelijke overmoed. Maar hoe nu van bastaard naar een hybride auto of een hybride congres? De oorspronkelijke biologische betekenis ‘afkomstig van twee verschillende soorten’ heeft zich uitgebreid en leidde tot zoiets als ‘bestaande uit elementen van verschillende herkomst’. Een afkomst uit twee verschillende variëteiten wordt niet altijd en door iedereen als positief ervaren Een mooi voorbeeld is de hybride computer, een instrument dat eind jaren 60 van de vorige eeuw opdook en gebruik maakte van zowel analoge als digitale methoden. Een hybride conferentie is een congres dat zich zowel afspeelt in een zaal met publiek als ook thuis te volgen is op de eigen laptop.  Zelfs sprekers kunnen vanuit hun studeerkamer een lezing bijdragen. Een hybride auto beschikt  over twee systemen: een verbrandingsmotor en daarnaast elektrische aandrijving.   Maar een afkomst uit twee verschillende variëteiten wordt niet altijd en door iedereen als positief ervaren. Luidde het achterhaalde vooroordeel niet dat bij vermenging van twee rassen juist de slechte eigenschappen van beide ouders overerven? Dat is de bastaardbetekenis van hybride, waar Zelensky  op doelde. Een hybride wezen kenmerkt zich door tegenstrijdige hoedanigheden. Deze negatieve betekenis heeft zich ook uitgebreid. Tot tweeslachtigheid en vervolgens tot onduidelijkheid. Een hybride oorlog wordt gevoerd zonder oorlogsverklaring, niet op het slagveld, maar via stiekeme middelen. Door steun aan oppositionele groepen of door  beïnvloeding van media. ]]></description>
      <guid>https://nrc.nl/nieuws/2023/05/14/tussen-recht-en-onrecht-schijnt-geen-licht-a4164652</guid>
      <pubDate>Sun, 14 May 2023 13:02:03 +00:00</pubDate>
    </item>
    <item>
      <title><![CDATA[We zijn  ontgoocheld door Mia en Dion – en dat vinden we heerlijk ]]></title>
      <description><![CDATA[Iedereen is ontgoocheld in het dagelijks leven: na de voetbalwedstrijd, het gelopen blauwtje in de kroeg, de mislukking bij de kapper, de vals gezongen repetitie op het Eurovisie Songfestival, de slechte film in de bioscoop, een avondje Voetbal Inside, het interview met een minister op het Binnenhof en ga zo maar door. Het woord zelf maskeert evenwel wat dieper onder de oppervlakte ligt. Teleurstelling, woede, haat, wanhoop. Het overkomt je, je bent het en daarmee is de kous kennelijk af. Interessanter is begoocheld, een woord dat de daad zelf en daarmee ook het hele punt aangeeft. Begoochelen, of lang geleden ‘beguichelen’, is bijvoorbeeld wat de knotsgekke keizer Caligula deed toen hij in het jaar 40 een schijnaanval op Britannia zou hebben geleid, nota bene vanaf Katwijk aan Zee waar hij zijn schepen wat rondjes op de Noordzee liet varen. Om vervolgens zijn manschappen te bevelen weer aan land te gaan om schelpen te verzamelen, die hij later triomfantelijk als ‘schat’ in Rome presenteerde. Historici verschillen van mening over wat waar is van dit verhaal, maar dichter en vertaler Abraham Bogaert schreef er in 1721 over toen hij guichelstrijd gebruikte om de harlekinade van Caligula in te kleuren. Goochelen komt van keukelen, een voortzetting van het Middelnederlandse kokelen dat ook kokelaer of tovenaar mogelijk maakte. Taalkundige bronnen wijzen er verder op dat goochelen afkomstig is van kukelen. Dat woord heeft de klinker van guichelen (spotten) geërfd, een klanknabootsende variant van giechelen (zie Bogaerts’ guichelstrijd). Een rits andere Kamerleden was ontgoocheld door de ontgoocheling van Caroline van der Plas  Hoe dan ook, je kunt iemand bégoochelen of — wat momenteel in de mode is — het gebeurt met je. Toen de Oekraïense leider Volodymyr Zelensky uitgerekend op de dag van de Dodenherdenking voor een bliksembezoek in Den Haag arriveerde, reageerde BBB-leider Caroline van der Plas ontgoocheld, waarna precies hetzelfde gebeurde met een rits andere Kamerleden die haar ontgoocheling ontgoocheld hekelden. Wát een mentale tovenarij in het publieke discours, wát een nimmer eindigende guichelstrijd of huichelstrijd, hoewel dat laatste nog niet echt een woord is. Het synoniem – gedesillusioneerd – werpt licht op ontgoocheld. Iemand bedondert ons; dat heeft te lang geduurd; nu hebben we het allemaal door; we zijn boos; en we gaan er iets aan doen. Dat is een wassen neus, omdat ontgoocheld ons verder weg van de kern brengt. Wie het woord gebruikt, zegt niet precies genoeg wat bedoeld wordt. De ironie is dat we niets liever willen dan vrijblijvend te worden begoocheld. Je leest een thriller of bekijkt een spannende serie – juist voor de plottwist die ontnuchtert, die je de ogen opent. Dat zien we als een beloning, zelfs als reden waarom we lezen of kijken. Dit alles is wel heel vlug en vluchtig, wat onze huidige staat van zijn misschien goed schetst. Een teken aan de wand is dat ik mij al weken  verheugde op het Songfestival. Ik kon niet wachten op mijn lot, de onvermijdelijke deceptie als gevolg van de verschillende acts, voorop onze Mia en Dion. Wel maakte ik mij zorgen, want ik hoorde dat ze inmiddels toonvast zongen. Gelukkig ben ik nu toch ontgoocheld.]]></description>
      <guid>https://nrc.nl/nieuws/2023/05/10/we-zijn-ontgoocheld-door-mia-en-dion-en-dat-vinden-we-heerlijk-a4164291</guid>
      <pubDate>Wed, 10 May 2023 13:02:04 +00:00</pubDate>
    </item>
    <item>
      <title><![CDATA[Met -flatie kan veel: van inflatie tot eduflatie, smoesflatie en nog zo wat]]></title>
      <description><![CDATA[Winderigheid en waardeverlies, het zijn twee begrippen die nauwelijks samen lijken te hangen. Toch stammen ze uit dezelfde bron, hetgeen hun geleerde synoniemen verraden: flatulentie en inflatie. Flatulentie windt geen doekjes om zijn afkomst: het Latijnse flatus ‘wind’ of ‘scheet’, afgeleid van een werkwoord dat waaien betekent of blazen. Voor het vinden van de oorsprong van  inflatie moeten  we een blik werpen op het medisch jargon.  Daar slaat inflatie  op een door gassen opgeblazen maag. We hebben dit begrip uit het Frans en het komt al in 16de-eeuws Nederlands voor. Vervolgens is de betekenis verruimd en kan inflatie in het Frans, Engels en Nederlands slaan op gezwollen taalgebruik en pompeus gedrag. De grote historicus Johan Huizinga gebruikt het in de jaren tussen de wereldoorlogen voor begrippen die steeds ruimer gebruikt worden en waarvan de betekenis dus aan inflatie onderhevig is.  In het Amerikaans-Engels had inflatie toen al een eeuw lang ook de economische betekenis gekregen, die we intussen  dagelijks vrezen: geldontwaarding. Om te begrijpen hoe inflatie die betekenis kreeg, is enige fantasie nodig. Als de prijzen buitensporig stijgen, moet de hoeveelheid geld die in omloop gebracht wordt om burgers in staat te stellen hun levensbenodigdheden te kopen, excessief toenemen. Met een beeld: de papieren berg bankbiljetten wordt kunstmatig opgeblazen. Vandaar de term inflatie.  Tegenover inflatie staat deflatie en ook deze vakterm heeft de economie ontleend aan een andere discipline, de geologie, waar het ‘erosie door wind’ betekent. De crisis van de jaren 30 heeft echter deflatie aan inflatie gekoppeld, waardevermeerdering tegenover waardevermindering.  Rond 1965 werd er ineens over stagflation gesproken, een taalkundige maar ook reële combinatie van stagnatie en inflatie. In de taalkunde heet zo’n woord dat uit stukken van andere woorden opgebouwd is een portmanteau, een Engels woord dat een verbastering is van het Franse porte manteau, kapstok, klerenhanger.  Een portmanteau woord combineert twee delen, zowel in vorm als betekenis In het Engels is een portmanteau evenwel een koffer met twee gelijke delen om zaken apart in te kunnen pakken. Dat is een portmanteau woord ook: het combineert twee delen, zowel in vorm als betekenis. Een botel is zowel een boot als een hotel en een brunch combineert breakfast, ontbijt, en lunch. Het bleef niet bij stagflation. De economie blijkt creatief. Meteen dook ook  slumpflation op, een economische depressie met hoge werkeloosheid en gierende inflatie. Slump is beursjargon voor koersval. Iets later kwamen shrinkflation, ofwel krimpflatie, de prijzen blijven gelijk, maar er zit minder in een verpakking, screwflation, inflatie die voorval de middenklasse raakt, en dus verneukt, eduflation, een ontoereikende spaarpot voor de opleiding van je kinderen, enzovoorts.   De nieuwste loten aan deze -flation (in het Nederlands -flatie) stam zijn grabflation, graaiflatie, en excuseflation, smoesflatie, bedrijven die productiekostenstijgingen gebruiken om er stiekem wat boven op te doen. Zelfs de toename van dit deel van onze woordenschat lijkt inflatoir. ]]></description>
      <guid>https://nrc.nl/nieuws/2023/05/07/met-flatie-kan-veel-van-inflatie-tot-eduflatie-smoesflatie-en-nog-zo-wat-a4164022</guid>
      <pubDate>Sun, 7 May 2023 13:02:04 +00:00</pubDate>
    </item>
    <item>
      <title><![CDATA[Gespreksleider met een beetje meer]]></title>
      <description><![CDATA[Tot midden jaren zestig kenden katholieke verenigingen een moderator, een pijprokend heer in toog of later zwart pak, die door een bisschop was benoemd om een oog te houden op het zedelijk peil van de leden van de club. Tegenwoordig kan er geen openbare discussieavond meer aangekondigd worden zonder dat er vermeld wordt welke schnabbelende journalist als moderator zal optreden. En NRC  schreef enige weken geleden dat de Paus besloot te modereren in een heftige discussie tussen jongeren met wie hij een ontmoeting had. Moderator en modereren gaan terug op het Latijnse werkwoord moderari dat matigen betekent, de maat van iets bepalen en dus sturen en leiden. Het Engelse woord moderate , ‘gematigd’, herinnert nog aan de oorspronkelijke betekenis, net als die van het kernfysische begrip moderatorstof, zwaar water of grafiet die de snelheid van neutronen weten te vertragen. In moderari herkennen we bovendien modus, onder meer nog gebruikt als term in de muziek voor de wijze waarop de noten geordend zijn, en waarop ook ons moderne mode teruggaat. In het Latijn van de klassieke Oudheid was een moderator een leider, iemand die zaken regelde en controleerde. Veel later, toen het Latijn nog slechts de taal was van geleerden en van de academische wereld, werd de moderator de discussieleider bij openbare filosofische twistgesprekken. Hij zorgde ervoor dat de kijvende partijen elkaar niet letterlijk in de haren vlogen. In Oxford wordt de functionaris die toezicht houdt op bepaalde openbare examens nog steeds zo genoemd. Deze Engels-Latijnse moderator staat aan de wieg van de huidige debatleider.     De moderator werd de discussieleider bij openbare filosofische twistgesprekken De geschiedenis van het zuiden van de Verenigde Staten kent de Regulator-Moderator War, die tussen 1839 en 1844 in de toen nog onafhankelijke republiek Texas woedde. In het nieuwe Texas, dat zich nog maar net van Mexico losgemaakt had, was nauwelijks iets geregeld. Deze wetteloosheid was de Regulators een doorn in het oog en zij begonnen voor van alles wetten en regels op te stellen. Dit pikten de Moderators, die een veel gematigder systeem voorstonden, niet. Vandaar de oorlog. Ook onze vaderlandse geschiedenis kent een mislukte Moderatie. In 1566 beloofde toenmalig koning Philips II de maatregelen tegen de ketters in de Lage landen te verzachten, maar helaas bleef het bij woorden, hetgeen de volksmond ertoe bracht Philips’ Moderatie te verbasteren tot Moorderatie.  Modereren kennen we in het huidige Nederlands nauwelijks meer behalve in de computertaal waar we deze term naar Angelsaksisch voorbeeld vooral gebruiken voor een persoon die het verkeer op een digitaal nieuwsforum in goede banen moet leiden. Het oude woord treffen we nog aan in doodgemoedereerd, ‘heel kalm’,  en dat duidelijk teruggaat op de betekenis gematigd.     Wat de door de bisschop bedoelde taak was van de geestelijk moderator van RK studentenverenigingen laat het woord wijselijk in het midden: sturen en leiding geven of de opstandige ideeën van de jongelui temperen of misschien wel beide. ]]></description>
      <guid>https://nrc.nl/nieuws/2023/04/30/gespreksleider-met-een-beetje-meer-a4163371</guid>
      <pubDate>Sun, 30 Apr 2023 13:02:04 +00:00</pubDate>
    </item>
    <item>
      <title><![CDATA[Breed inzetbare rouwdouwer]]></title>
      <description><![CDATA[Er is geen grotere afstand dan tussen 020 en 010, maar toch lijkt Amsterdam te bewegen in de richting van de eeuwige rivaal. In  Amsterdam is  namelijk de roep gesignaleerd om  het aanstellen van een marktmarinier, iemand met genoeg macht om knopen door te hakken in de conflicten tussen stad en kooplieden en tussen marktlui onderling. Zo’n marinier is een variant op de Rotterdamse uitvinding van de stadsmariniers, die twintig jaar geleden aangesteld werden om de onveiligheid te bestrijden in bepaalde wijken en van wie de toenmalige burgemeester in zijn vertrouwde Ollie B. Bommelstijl zei dat „ze door muren heen moeten kunnen breken”. Vandaar natuurlijk ook de martiale naam marinier, want zijn dat niet geharde jongens die geen zee te hoog gaat? Bovendien heeft Rotterdam iets met mariniers: de heldhaftige verdediging van de Maasbruggen in mei 1940 door een klein groepje mariniers, dat eigenlijk op inscheping naar Indië wachtte, de Van Ghentkazerne waar het korps gelegerd is en het Mariniersmuseum aan de Wijnhaven.  Oorspronkelijk waren mariniers niet van die rouwdouwers die door roeien en ruiten  gaan; het waren zeelieden. En dat zijn de huidige mariniers nu net niet. De mariniers vormen een elite-eenheid van de Koninklijke Marine, ze zijn geen matrozen, maar de infanteristen van de vloot. Het woord ‘marinier’ komt uit het Frans, waar een marinier een matroos is, een zeeman en ook een onderofficiersrang kan aanduiden. Het Frans heeft het woord niet van zichzelf, maar uit het Latijn, waar mare ‘zee’ betekent. In de titel van het beroemde werk van Hugo de Groot Mare Liberum ‘de vrije zee’, komen we het begrip tegen. Van mare komt ook het Franse marin  ‘van de zee’, dat we terugvinden in de keukenterm marineren. Nu vooral bedoeld om vlees of vis in azijn en kruiden in te leggen, maar vroeger in zout zeewater of pekel. De Franse marinier of maronier kon in de loop der geschiedenis breed ingezet worden. Het woord kan slaan op een schipper, op een loods die een schip veilig naar een haven weet te leiden, een matroos of een zeeman in het algemeen en zelfs op een piraat. Toen de term in de Middeleeuwen vanuit Frankrijk geëxporteerd werd, was de betekenis die van zeeman of matroos. Zodoende zien we in het Middelengels van de 14e eeuw de mariner verschijnen, iemand die behulpzaam is bij het navigeren van een schip, of dat zelfstandig doet, de schipper.  Was het de associatie met de onverschrokkenheid van deze types die Johan de Witt en Michiel de Ruyter er toe bracht deze naam te kiezen toen zij in 1665 besloten een keurkorps op te richten dat de vaderlandse belangen overal ter wereld gewapenderhand zou kunnen behartigen? Fransen noch Britten zijn ons gevolgd in deze ontwikkeling. In hun talen is een marinier nog altijd een zeeman en geen zeesoldaat. Maar de Amerikanen richtten een eeuw  na Nederland, in 1775,  tijdens hun onafhankelijkheidsoorlog met de Britten eveneens een Marine Corps op dat diende als landingstroepen voor de marine. Het huidige US Marine Corps dateert van 1789.   ]]></description>
      <guid>https://nrc.nl/nieuws/2023/04/23/breed-inzetbare-rouwdouwer-a4162826</guid>
      <pubDate>Sun, 23 Apr 2023 13:02:04 +00:00</pubDate>
    </item>
    <item>
      <title><![CDATA[De zeshoek is overal]]></title>
      <description><![CDATA[Het is net als met rode auto’s tellen: je wacht er eindeloos op en opeens komen er vier tegelijk voorbij. Zo was het ook met de hexagoon of regelmatige zeshoek. Overal zag je de omstreden stikstofkaart van het RIVM en het ministerie van LNV, waar een bijenraat van zo’n 500.000 identieke hexagonen over Nederland is gelegd. Waarschijnlijk is het niet voor niets dat zoveel mensen de overheid ervan verdenken spelletjes te spelen met de stikstofdepositie. Want zulke zeshoeken zie je vanouds ook op bordspelen en digitale games waarbij het draait om slim en strategisch gebruik van de grond. Het bekendste daarvan is ongetwijfeld Catan – voorheen Kolonisten van Catan. Veel boeren hebben, in Catan-verhoudingen, nu moeite met de vraag of ze „één stikstof voor twee hout” willen ruilen.  Die zeshoeken kwamen langs toen Klaus Teuber, uitvinder van het boardgame-hypersucces, begin deze maand op 70-jarige leeftijd overleed, helaas te vroeg om aan zijn Catan-reeks nog een ‘stikstofuitbreiding’ toe te voegen.  Een regelmatige zeshoek, eenvoudig te construeren met passer en lineaal, voelt als een natuurlijke vorm. En ook dat is vast geen toeval. Een hexagoon biedt een optimale verhouding tussen omtrek en inhoud, weten bijen: in een zeshoek kun je de maximale hoeveelheid honing opslaan bij zo min mogelijk werk om de wanden van de cel te bouwen. Oké, in een cirkel ligt die verhouding nog net iets gunstiger, maar aan elkaar geplakte cirkels leveren zowel een zwakkere constructie op als loze tussenruimtes.  „Een hexagoon is de geometrische vorm die het dichtst een cirkel benadert en toch nog een sluitend grid kan vormen”, licht Aerius, ‘stikstofrekenmodel voor de leefomgeving’, zijn keuze voor de zeshoek op de stikstofkaart toe.  De verspreiding  van een stof kan zo beter in beeld worden gebracht, al zien veel boeren dan nog steeds niets, of juist iets heel anders Op die kaarten heeft elk hexagoon een oppervlak van 1 hectare of 10.000 vierkante meter, en (dus) zes zijden van ongeveer 62 meter. Klassieke kartografie en navigatie hebben weinig op met zo’n ‘hex grid’, maar werken traditioneel in aansluitende vierkanten, waarbij de x- en y-as globaal voor lengte- en breedte op de aardbol staan. Google Maps en OpenStreetMap gebruiken voor hun digitale basiskaarten  vierkante ‘tegeltjes’ van 256x256 pixels.  Maar in de natuur en de wereld van ‘datapunten’ tiert de zeshoek welig. Anders dan bij vierkanten is het middelpunt van zeshoek in een grid van identieke, regelmatige zeshoeken even ver verwijderd van de middelpunten van alle omliggende zeshoeken. Zo kan de verspreiding van een stof beter in beeld worden gebracht. Al zien veel boeren dan nog steeds niets, of juist iets heel anders. Zet nu je cursor op Parijs en zoom uit tot je de landsgrenzen ziet. Wat krijg je dan?  Een zeshoek.  l’Hexagone is een ander woord voor  Frankrijk zonder overzeese gebiedsdelen, leren scholieren er al generaties. Wie deze maand afstemde op de Franse tv werd om de oren geslagen met oproer en stakingen die de Zeshoek met bijenkoningin Macron in het centrum verlamden. Een geometrische vorm die vanouds stabiliteit en harmonie uitstraalt veranderde zo in zijn tegendeel.]]></description>
      <guid>https://nrc.nl/nieuws/2023/04/19/de-zeshoek-is-overal-a4162508</guid>
      <pubDate>Wed, 19 Apr 2023 13:02:05 +00:00</pubDate>
    </item>
    <item>
      <title><![CDATA[Lekken, om de waarheid boven tafel te krijgen]]></title>
      <description><![CDATA[In de betekenis van ‘lek’, een woord rijk aan verbeelding en controverse, kristalliseert zich een dilemma uit: stop je het gat dicht, dan blijft alles bij het oude en vaak is dat juist ongewenst, laat je het  lekker stromen, dan  kan de situatie lelijk uit de hand lopen. Wie geen moment twijfelt is Hansje Brinker, het gefingeerde Haarlemse joch dat tot groot genoegen van generaties Amerikaanse toeristen met zijn vinger in een dijk staat. Zijn verhaal staat in het beroemde kinderboek Hans Brinker or the Silver Skates (1866) van de Amerikaanse Mary Mapes Dodge, die zich liet inspireren door het Franse Le petit éclusier (De kleine sluiswachter) uit 1848. Nederlands van oorsprong is ‘onze’ Hansje niet, maar zijn verhaal is zéér herkenbaar: met zijn vinger dicht hij een gat in een dijk en voorkomt zo een ramp. Even onwrikbaar zijn de ‘loodgieters’  in een nieuwe tv-serie over het Watergate-schandaal, White House Plumbers.  FBI-agent G. Gordon Liddy en CIA-man E. Howard Hunt was  er alles aan gelegen om de lekken richting de media te dichten. Het mocht niet baten: een anti-Hansje Brinker (‘Deep Throat’ oftewel FBI-adjunct-directeur Mark Felt) lekte dat het een lieve lust was, waarna The Washington Post de corruptie aan Republikeinse zijde in de presidentsverkiezingen onthulde en  Nixon geen andere keus had dan aftreden. Inmiddels hebben we, minder poëtisch, WikiLeaks, de website waar iedereen terecht kan die iets van geopolitiek of maatschappelijk belang in de openbaarheid wil brengen. En hebben we hackers zoals ‘OG’. Volgens wederom The Washington Post heeft deze „racistische vuurwapengek” honderden geheime Pentagon-documenten over onder meer de oorlog in Oekraïne gelekt. ‘Lekken’ stamt volgens het Middelnederlandsch Woordenboek af van lecmoes of ‘lakmoes’, een verzamelnaam voor blauwe en rode kleurstoffen die men klaarmaakte door een brij van bepaalde korstmossen met urine te laten gisten en vervolgens te laten uitdruipen (lekken). Het woord ‘lakmoesproef’ gebruiken we nog altijd als verwijzing naar een ‘test met een onweerlegbaar resultaat’. Opvallend is deze connectie tussen ‘lek’ en de waarheid. Het lekken van informatie heeft inderdaad vaak als doel juist dat ‘onweerlegbare resultaat’ te bewerkstelligen, om de waarheid boven water te krijgen, beter gezegd om een bestaande ‘waarheid’ als zodanig te bevestigen en te onthullen. Ironisch is dat het lek de verbeelding ook op hol kan jagen. Dat was eens temeer het geval toen die door ‘OG’ gelekte defensiedocumenten ook fictie bleken te bevatten, onder meer een doemscenario waarin tactische kernwapens worden ingezet in geval van de dood van  Poetin. Om te lekken of om niet te lekken – het dilemma wordt nog lastiger in het licht van de moraal van Hansje’s verhaal.  Die achtjarige  leert ons dat wij wars zijn van onoverzichtelijke, nieuwe situaties de zouden kunnen voortvloeien uit het lekken.  Mapes Dodge: „Die jongen representeert de geest van het hele land. Geen lek, hetzij in de politiek of in de publieke veiligheid, dat een miljoen vingers niet meteen zullen dichten, koste wat kost.”]]></description>
      <guid>https://nrc.nl/nieuws/2023/04/16/lekken-om-de-waarheid-boven-tafel-te-krijgen-a4162192</guid>
      <pubDate>Sun, 16 Apr 2023 13:02:05 +00:00</pubDate>
    </item>
    <item>
      <title><![CDATA[Niet alleen maar leuk]]></title>
      <description><![CDATA[Vliegen  is de zwaartekracht overwinnen en zo’n tegennatuurlijke prestatie leidt tot opwinding, tot  momenten van vreugde en geluk. Zelfs als het door een levenloos object gebeurt. Zong Toon Hermans niet vol opgewektheid over „een ballonnetje dat danst in de wind, aan een draadje naar de zon gaat zo’n lekker dikke mooie, lekker dikke rooie b’lon, b’lon, b’lon”. Ballonnen in een tros of één ballon in een kinderhand, en de wereld lacht ons toe, maar niet als die ballonnen van Chinese makelij zijn en stiekem over Amerika vliegen. De eerste ballon was ook geen voorwerp van luchtigheid. Het Italiaanse ballone of pallone verwees naar een grote bal, net zoals een padrone, als baas een uitvergrote versie van een padre, vader, of ragazzone een grote jongen is. Het Italiaanse woord werd overgenomen door de Fransen, de Engelsen en ook door de Nederlanders. En zo’n grote, vaak leren bal waarmee  gesport kon worden, werd tijdens die verhuizingen van massief tot opblaasbaar, zoals bij de klassieke vetervoetbal. Van daar naar een ballonnetje is geen grote stap, hoewel taal en werkelijkheid er drie eeuwen over gedaan hebben. De ballone stamt van het eind van de 16de eeuw,  vrolijke speelgoedballonnetjes duiken pas op in het laatste kwart van de 19de. Overigens was de Italiaanse balla waarvan ballone afgeleid is geen oorspronkelijk Romaans woord. Het komt uit het Germaans, waar de vorm eenvoudigweg bal of bol is. Dit woord is via het Middeleeuwse Latijn in het Italiaans en het Oud-Frans terecht gekomen, waar het op zijn beurt nieuwe woorden geproduceerd heeft, naast ballon bijvoorbeeld baal en ballotage die vervolgens hun weg naar het Noorden gevonden hebben. Toen eenmaal het latexballonnetje de kinderhand bereikt had, stond niets het dromen van ontsnapping en geluk nog in de weg Toen eenmaal het latexballonnetje de kinderhand bereikt had, stond niets het dromen van ontsnapping en geluk nog in de weg. Met als hoogtepunt Le ballon rouge, de korte film uit 1956 van Albert Lamorisse, waarin de kleine Pascal de weg gewezen wordt van het ene, onschuldige, avontuur naar het andere door een rode ballon. Ballonnen symboliseren spanning, vrolijkheid en oneindigheid. Daarom organiseerden winkelketens ter gelegenheid van de opening van weer een nieuw filiaal ballonwedstrijden: kinderen lieten hun ballon los in de hoop dat hun kaartje teruggestuurd zou worden van het allerverste punt, zodat zij nog een extra prijs zouden krijgen. Om heteluchtballonnen, de 19de eeuwse grote broer van het ballonnetje, hangt eenzelfde geur van avontuur en weidse verten. Het vrolijke Ballon Gezelschap uit Ruigoord straalde tot een rampzalige brand enige maanden geleden hun loods in de as legde, een vergelijkbare anarchistische vrolijkheid uit. Toch kunnen ballonnen ook gevaarlijk zijn. Bismarck wilde Parijs tijdens het beleg van 1870/1871 vanuit luchtballonnen bombarderen. Gelukkig wees de Pruisische koning het plan af. Parijs was  zo nauw omsingeld dat Gambetta, de Franse minister van Defensie, per luchtballon uit Parijs moest ontsnappen. Luchtballonnen vormden ook de enige weg om post over de linies te krijgen. Ballonnen en oorlog hebben een lange geschiedenis. Vandaar ook de Amerikaanse opwinding over de Chinese ballonnen. ]]></description>
      <guid>https://nrc.nl/nieuws/2023/04/05/niet-alleen-maar-leuk-a4161356</guid>
      <pubDate>Wed, 5 Apr 2023 13:02:05 +00:00</pubDate>
    </item>
    <item>
      <title><![CDATA[Houellebecq zegt ‘sekstape’, KIRAC zegt ‘kunstfilm’]]></title>
      <description><![CDATA[De erotische capriolen van Michel Houellebecq zijn wereldnieuws door toedoen van kunstcollectief KIRAC, dat de Franse schrijver zover heeft gekregen met meerdere vrouwen de liefde te bedrijven terwijl de camera alles registreert. De grote Houellebecq. In een ‘seksfilm’. Een wat? Precies. Waar hebben we het over als we zeggen ‘seksfilm’? Porno of performance art? Andere mogelijkheden zijn er ook wel, te oordelen naar de details van de zaak waarin Houellebecq vooralsnog onsuccesvol procedeert tegen verspreiding van de beelden. KIRAC beweert een ‘kunstfilm’ te hebben gemaakt waarin de grens tussen feit en fictie vervaagt, aangezien het onduidelijk zou zijn of het echt Houellebecq is die seks heeft. Seks op film – in het Engels zijn ook gebruikelijk een blue movie of een skin flick of simpelweg een porno. In de zaak-Houellebecq is bij ons ‘seksfilm’ het meest gebruikte woord. Je kunt ook zeggen, ‘erotische film’ en ‘sekstape’ of ‘seksvideo’, maar dan verandert de betekenis. In het eerste  geval gaat het om artistiek verantwoorde, steevast controversiële pogingen erotiek te verbeelden in verhalende vorm, bijvoorbeeld Adrian Lyne’s film 9½ Weeks (1986) met Mickey Rourke en Kim Basinger. In het tweede geval komen we in lastiger vaarwater. Dan gaat het om privé opgenomen, illegaal verspreide beelden, zoals midden jaren negentig gebeurde met de sekstape van Pamela Anderson en haar man Tommy Lee. Zo ontvouwt zich deze situatie: Houellebecq zegt ‘sekstape’; KIRAC zegt ‘kunstfilm’; wij zeggen ‘seksfilm’. De schrijver zit in de knel, want hij weet wat er gebeurt zodra de beelden de wereld ingaan. Toen de Pamela-sekstape eerst massaal fysiek werd gekopieerd en daarna op het internet kwam, volgde onvermijdelijk slutshaming, en Andersons carrière was daarna nooit meer dezelfde. Houellebecq ziet de bui al hangen. Hij liet weten: „Ik ben al vrienden verloren, van katholiek rechts in Frankrijk. Ik heb geen woord van ze gehoord. Ik ben als een paria.” Houellebecqs probleem zit ’m in het woord zelf. ‘Sekstape’ suggereert porno. Aannemelijk is dat hij zich ervan bewust is dat ‘porno’ allang niet meer inhoudt dat het uitsluitend om professioneel gedraaide films met acteurs en actrices gaat, maar dat juist seksbeelden van gewone mensen zoals hij het goed doen in de pornoindustrie, vandaar zijn grote zorgen. Aan de andere kant – dit was misschien een uitweg geweest voor de schrijver – kun je zeggen dat KIRAC geen ‘seksfilm’ heeft gemaakt, maar een documentaire over politiek en seks met uitstapjes naar het genre performance art. Had Houellebecq dit idee omarmd, en als je zijn boeken leest is dat allerminst ondenkbaar, dan hadden we nu een ander gesprek, een rond het woord ‘kunstfilm’ of misschien ‘filosofische sekssatire’. Grappig maar ook tragisch is dat Houellebecq net als filosoof Sid Lukkassen, die eerder een soortgelijk onderonsje met KIRAC had naar aanleiding van de film Honeypot waarin hij seks probeert te hebben met een jonge vrouw, studente filosofie, achteraf koudwatervrees kreeg. De les die ze allebei hebben geleerd lijkt: wie seks voor de camera heeft bevindt zich in een seksfilm. En hoe je het ook wendt of keert, leert de geschiedenis, seks plus film maakt: gedonder.]]></description>
      <guid>https://nrc.nl/nieuws/2023/04/02/houellebecq-zegt-sekstape-kirac-zegt-kunstfilm-a4161070</guid>
      <pubDate>Sun, 2 Apr 2023 13:02:06 +00:00</pubDate>
    </item>
  </channel>
</rss>
