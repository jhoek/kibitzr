<?xml version="1.0" encoding="utf-8"?>
<rss version="2.0">
  <channel>
    <title><![CDATA[De elementen]]></title>
    <link>https://www.nrc.nl/rubriek/de-elementen/</link>
    <description><![CDATA[De elementen]]></description>
    <item>
      <title><![CDATA[Licht omzetten in elektriciteit met de lucht van radijsjes]]></title>
      <description><![CDATA[<p>21 polopaarden vielen plotseling dood neer voor een kampioenschap in Florida, in 2009. Ze stortten in toen ze uit de trailer geladen werden voor de polowedstrijd, schreef The Guardian. Sommige paarden (à 100.000 dollar per stuk) stierven vrijwel meteen, andere overleden uren later. De polowereld stond voor een raadsel. Besmet water of voedsel? Vergif? Onderzoek wees op een overdosis seleen. Een paar uur voor de wedstrijd kregen de paarden het mineraal toegediend in een injectie samen met enkele andere vitaminen en mineralen, maar in een te hoge dosis. Volgens de dierenarts in Florida was de hoeveelheid seleen in het bloed van de paarden tien tot vijftien keer hoger dan normaal. Seleen draagt in kleine hoeveelheden bij aan het spierherstel, bij een overdosis kan het de bloedvaten verwijden, waardoor er geen bloed meer naar het hart stroomt. De paarden raakten in shock en overleden. De Zweedse scheikundigen Jöns Jacob Berzelius en Johan Gottlieb Gahn ontdekten het element in 1817 in restmateriaal van zwavelzuurbereiding. Ze waren mede-eigenaren van een zwavelzuurfabriek in Gripsholm, Zweden, die pyriet als grondstof gebruikte. In eerste instantie dacht Berzelius dat hij telluur gevonden had, dat ruim twintig jaar daarvoor ontdekt was. De geur van radijsjes die bij verwarming ervan vrijkwam zette hem op het verkeerde been: zo ruikt telluur ook. Bij nader inzien bleek het echter om een nieuw element te gaan. Vanwege de gelijkenis met telluur – dat naar de Romeinse godin van de aarde vernoemd is – noemde Berzelius het nieuwe element naar de Griekse godin van de maan: Selene. Seleen lijkt op zwavel, waar het direct onder staat in de zuurstofgroep van het periodiek systeem. In elementaire vorm kent seleen verschillende verschijningen, afhankelijk van de temperatuur: als baksteenrood poeder, een glasachtig zwart vast materiaal en een grijs metaalachtige vorm. Seleen wordt vaak als bijproduct gewonnen tijdens de verwerking van koper- en nikkelerts. Ook in bepaalde zeldzame mineralen komt het voor. Seleen is als sporenelement onmisbaar voor de mens. Een menselijk lichaam bevat gemiddeld 14 milligram seleen. Het beschermt als antioxidant cellen en rode bloedlichaampjes tegen beschadiging, maakt zware metalen die in voeding voor kunnen komen minder giftig en het is belangrijk voor een goede werking van de schildklier. Tegelijkertijd is seleen in te hoge doses giftig – zie de paarden. Ook veel seleenverbindingen, zoals het gasvormige waterstofselenide, zijn toxisch. Een overschot kan leiden tot seleenvergiftiging, met symptomen als haarverlies, huiduitslag en nagelafbraak. Een overschot komt volgens het Voedingscentrum niet vaak voor, hoewel het met paranoten wel oppassen is: met drie paranoten krijg je al meer seleen binnen dan de bovengrens van 255 microgram per dag die in Europa geldt. De belangrijkste industriële toepassing van seleen is tegenwoordig als toevoeging aan glas. Sommige seleniumverbindingen ontkleuren glas, anderen geven het juist een diepe rode kleur. Seleen beschikt daarnaast over fotovoltaïsche eigenschappen: het zet licht om in elektriciteit. In vol daglicht is het geleidingsvermogen ongeveer duizend keer groter dan in het donker. Vanwege die eigenschappen wordt het onder andere gebruikt in zonnepanelen.</p>]]></description>
      <guid>https://nrc.nl/nieuws/2025/04/11/zet-licht-om-in-elekticiteit-met-de-geur-van-radijsjes-a4889352</guid>
      <pubDate>Fri, 11 Apr 2025 05:41:31 +0000</pubDate>
    </item>
    <item>
      <title><![CDATA[De eyeliner die Mozart mogelijk fataal werd]]></title>
      <description><![CDATA[<p>Was het antimoon dat Wolfgang Amadeus Mozart de das omdeed? Toegediend door zijn eigen arts? De Britse arts, farmacoloog en muziekliefhebber Ian James was daarvan overtuigd. Hij deed zijn theorie in oktober 1991, 200 jaar na Mozarts dood, uit de doeken in een toespraak voor de door hem opgerichte British Association for Performing Arts Medicine. Mozart had reuma en in de 18e eeuw was antimoon onderdeel van de gangbare behandeling hiertegen, betoogde James. De bijwerkingen die rond het overlijden van de componist zijn genoteerd zouden passen bij antimoonvergiftiging: flauwvallen, gezwollen handen en voeten, depressie, uitputting, bleke huid, etterende wonden en nierschade. Antimoon (nummer 51 in het periodiek systeem) is een broos metaal en wordt voornamelijk gewonnen uit het mineraal stibniet. Daar is ook het symbool voor het element van afgeleid: Sb. Gemalen tot een zwart poeder werd stibniet al in het oude Egypte gebruikt om zwarte lijntjes rond de ogen te tekenen. Antimoon is giftig maar is lange tijd gebruikt om te genezen. De Middeleeuwse geneeskunde draaide om het evenwicht van vier levenssappen: bloed, slijm, gele gal en zwarte gal. Pillen van antimoon werden gebruikt als laxeermiddel en om braken op te wekken. De pillen waren kostbaar, dus nadat ze het lichaam verlaten hadden werden ze afgewassen en hergebruikt. Zo’n pil gold zelfs als erfstuk. De pillen raakten later in onbruik, maar het idee dat antimoon goed was om ziekte uit te drijven nog niet. In de 17e eeuw werd het idee toegepast door wijn in een beker van antimoon een nachtje te laten staan en vervolgens op te drinken. Nu speelt antimoon alleen nog een rol in de antroposofische geneeskunde, stibiumzalf is bijvoorbeeld te koop als middel tegen aambeien. Tegenwoordig wordt antimoon onder meer gebruikt als brandvertrager in plastics, zoals in brandwerende polyester kleding. In de jaren 90 ontstond maatschappelijke onrust rond antimoon. In matrasbeschermers zou antimoon wiegendood veroorzaken, maar dit verband is later ontkracht. Een decennium later raakte de aanwezigheid van antimoon in kleding en speelgoed wederom controversieel door een rapport van Greenpeace, ook al bleven de aangetroffen hoeveelheden binnen de limiet. Dat een giftige stof in een product zit betekent niet dat het ook een risico is voor de gezondheid. Het gaat om de dosis die je binnenkrijgt. In de alledaagse omgeving is het risico op antimoonvergiftiging miniem, blijkt uit overzichtsstudies. Ook brandweerlieden die voortdurend kleding dragen met veel antimoon bleken geen risicovolle hoeveelheden in hun lichaam te hebben. Tot slot nog even over Mozart. Hij overleed in 1791 op 35-jarige leeftijd in Wenen. Over de doodsoorzaak zijn sindsdien talloze theorieën geopperd. In reactie op de antimoon-theorie van James kwam een Australische arts met de suggestie dat Mozart overleed aan een streptokokkeninfectie. Op dat moment leden in Wenen veel mensen hieraan, en Mozart was nou eenmaal vatbaar voor ziektes. Volgens een wildere theorie zou Mozart vergiftigd zijn door zijn rivaal, Antonio Salieri. Dat verhaal kreeg populariteit door de film Amadeus uit 1984. Maar definitief bewijs – voor welk van de theorieën dan ook – ontbreekt vooralsnog.</p>]]></description>
      <guid>https://nrc.nl/nieuws/2025/03/27/de-eyeliner-die-mozart-mogelijk-fataal-werd-a4887724</guid>
      <pubDate>Thu, 27 Mar 2025 05:41:31 +0000</pubDate>
    </item>
    <item>
      <title><![CDATA[Zilver was een betaalmiddel dat van ver moest komen]]></title>
      <description><![CDATA[<p>Op de Olympische Spelen is een gouden medaille meer waard dan een zilveren, maar in het oude Egypte was zilver kostbaarder dan goud. Dat kwam omdat het minder vaak dan goud in pure vorm in de natuur te vinden is, maar met behulp van vuur uit zijn omgeving verlost moet worden. Zilver manifesteert zich meestal in erts, in combinatie met een ander metaal, vooral lood. In de antieke wereld ontwikkelde men, waarschijnlijk al in het vierde millennium voor Christus, een methode om het zilver hieruit los te maken: cupellatie. De zilvermix werd verhit tot ongeveer 1.000 graden Celsius, zodat de onedele metalen een reactie met de lucht aangingen en oxideerden. Het zilver dat achterbleef in de pan kon tot sieraad worden gemaakt, of in plakjes als betaalmiddel worden gebruikt. Dat laatste gebeurde al lang voordat zilver vanaf 600 voor Christus tot munten werd gemaakt. In de Bijbel bijvoorbeeld koopt Abraham een begraafplaats voor zijn Sarah, en weegt ter betaling een bepaalde hoeveelheid zilver af. De kleine restjes lood die bij het proces van cupellatie in het zilver achterbleven, maken het voor archeologen nu mogelijk om te achterhalen waar hun opgegraven zilver vandaan komt. Elk gebied heeft namelijk zijn eigen ‘handtekening’ als het gaat om de verhouding waarin loodisotopen in de grond voorkomen. Wie het lood-isotopenpatroon in een zilveren munt kan vaststellen, weet dus waar het gedolven is. Op deze manier zijn archeologen erin geslaagd vast te stellen welke mijnen op welk moment het meeste zilver produceerden. Daardoor kunnen ze ook veranderende politieke machtsverhoudingen en handelsstromen beter in kaart brengen. Een aardig voorbeeld daarvan geeft een artikel uit Journal of Archaeological Research van juli vorig jaar. De auteurs beschrijven hierin de ‘zilvergeschiedenis’ van de Levant – het huidige Syrië, Libanon en Israël – tussen 1700 en 600 voor Christus, de periode van de Late Bronstijd en IJzertijd. In de Levant bevonden zich geen zilvermijnen, dus kooplieden moesten hun zilver van ver halen. Aanvankelijk kwam het uit Griekenland, laten de isotopen zien, daarna Anatolië, toen Sardinië en uiteindelijk zelfs uit Spanje, waar de Feniciërs, een volk van handelaars uit Libanon, kolonies hadden. Tegenwoordig is zilver niet meer in gebruik als betaalmiddel, maar de populariteit van het soepele metaal is onverminderd groot. In 2024 kwam er ongeveer 23.000 ton uit ’s werelds zilvermijnen. Behalve in juwelen belandt deze oogst vooral in elektronica, omdat zilver bijzonder goed stroom geleidt. In elke mobiele telefoon, computer of televisie zit zilver. Ook bij groene energie speelt zilver een belangrijke rol. In een gemiddeld zonnepaneel zit 20 gram zilver, in de vorm van een dun laagje pasta. Als licht het paneel raakt komen elektronen vrij uit het silicium, en de goede geleider zilver maakt hier een bruikbare elektrische stroom van. De verwachting is dat door de groei van zonne-energie in 2030 20 procent van alle jaarlijks gewonnen zilver naar deze bedrijfstak gaat. Niet álle zilver komt overigens uit de grond. Onderzoekers slagen er sinds enige tijd in zilvernanodeeltjes uit planten te extraheren. Deze deeltjes lijken veelbelovend als het gaat om de bestrijding van bacteriën, schimmels, virussen en zelfs kankercellen.</p>]]></description>
      <guid>https://nrc.nl/nieuws/2025/02/26/zilver-was-een-betaalmiddel-dat-van-ver-moest-komen-a4884464</guid>
      <pubDate>Wed, 26 Feb 2025 05:41:32 +0000</pubDate>
    </item>
    <item>
      <title><![CDATA[De Spanjaarden mengden platina stiekem met goud. Ze noemden het ‘zilvertje’]]></title>
      <description><![CDATA[<p>Nummer drie krijgt brons, nummer twee zilver en de beste krijgt goud; zo zijn we het gewend. Maar er komt nog iets bóven goud: het edelmetaal platina. Een gouden plaat is mooi, maar voor een platina plaat moeten (meestal) twee keer zoveel exemplaren verkocht of gestreamd worden. Een platinum creditcard is duurder en exclusiever dan een gold creditcard. Een gouden jubileum bereik je al na vijftig jaar, voor een platina jubileum moet je zeventig jaar volhouden (zoals Queen Elizabeth II). Platinablond is extremer (en staat minder mensen) dan goudblond. Ja, dat laatste is natuurlijk een kleurkwestie: goud en platina zijn ook kleurnamen geworden. Goud is een geelbruine honingkleur, platina is glanzend grijswit. En platinablond glanst misschien wel, maar is toch niet echt grijswit. Het heet óók zo omdat het chic klinkt. Wat denkt platina wel niet dat het is? Waarom zou het beter zijn dan goud? Is het zeldzamer, harder, zwaarder, duurder? Nou, duurder niet altijd, maar de rest wel. Een (liter)melkpak platina is circa 21,5 kilo, een melkpak goud 19,3 kilo. Platina scoort 4-4,5 en goud 2,5-3 op de hardheidsschaal van Mohs (waar talk=1 en diamant=10). En in 2024 werd wereldwijd 170.000 kilo platina gedolven en liefst 3.300.000 kilo goud, zo’n twintig keer zoveel. Toch is goud momenteel bijna drie keer zo duur als platina: voor het eerdergenoemde melkpak met goud moet je zo’n 1,67 miljoen euro neerleggen, het melkpak platina krijg je voor ruim zesenhalve ton al mee (terwijl er dus meer massa in zit). Dat heeft deels te maken met de deze eeuw sterk gestegen en nog steeds stijgende goudprijs, maar de prijzen van platina en goud fluctueren al ruim honderd jaar sterk ten opzichte van elkaar. Tien jaar geleden en vrijwel de hele twintigste eeuw was platina duurder dan goud. En dat voor een metaal dat de Spanjaarden stiekem door het goud mengden toen ze het in de 16de eeuw in Colombia aantroffen, en dat ze neerbuigend ‘zilvertje’ noemden (platina is het verkleinwoord van plata, zilver). Pas in 1748 werd platina wetenschappelijk beschreven, door de Spaanse militair en ontdekkingsreiziger Antonio de Ulloa (1716-1795). Bij zijn terugreis in 1744 werd het Franse schip waarop hij reisde trouwens gekaapt door de Britten, maar hij mocht meteen lid worden van de Royal Society en daarna terug naar Spanje. De Brit William Hyde Wollaston (1766-1828) vond rond 1800 uit hoe je het lastige platina-erts kunt bewerken (en ontdekte daarna rodium en palladium, elementen die vaak in platina-erts zitten). Maar platina werd pas populair in de 20ste eeuw: eerst voor sieraden, tijdens WO II in de wapenindustrie en daarna (en nog steeds vooral) als katalysator in de olie-industrie. Het wordt ook gebruikt in driewegkatalysatoren om uitlaatgassen te ‘reinigen’. En de platinaverbinding cisplatine wordt als chemotherapie gebruikt. Platina is dus gewild, maar de prijs schommelt mee met financiële crises en trends in de (auto-)industrie. Die schommelingen kunnen leiden tot problemen bij de bron. Ruim tweederde van het platina wordt gedolven in Zuid-Afrika; onderbetaald, zwaar, ziekmakend mijnwerk. In 2012 eindigde een staking voor meer loon bij het dorp Marikana in een bloedbad, toen de politie 34 mijnwerkers doodschoot en er 78 verwondde. 78 195,08 1.768°C Pt de oorspronkelijke bewoners van Zuid-Amerika Kleur grijswit Vast</p>]]></description>
      <guid>https://nrc.nl/nieuws/2025/02/12/de-spanjaarden-mengden-platina-stiekem-met-goud-ze-noemden-het-zilvertje-a4882826</guid>
      <pubDate>Wed, 12 Feb 2025 05:41:33 +0000</pubDate>
    </item>
    <item>
      <title><![CDATA[Het duivelse erts nikkel werd een naar populair metaal om munten van te maken]]></title>
      <description><![CDATA[<p>In de VS en Canada wordt de 5 dollarcent munt een nickel genoemd, naar element 28. De naam is wat misleidend. De meeste muntjes bevatten hooguit 25 procent nikkel. Tot de Amerikaanse burgeroorlog in de jaren 1860 had de Amerikaanse 5 cent munt niets met nikkel te maken. Toen was het een zilveren halve dime. Maar tijdens de oorlog verdwenen deze munten uit de roulatie. Ze werden eerst vervangen door papiergeld. Maar dat was van korte duur. Op het vijfcentbiljet zou een afbeelding komen van ‘Clark’. Het Congres van de VS reageerde geschokt toen bleek dat niet het portret van de Amerikaanse ontdekkingsreiziger William Clark was, maar dat van Spencer M. Clark, hoofd van het nationale Currency Bureau. Een wet die afbeeldingen van levende personen op munten en bankbiljetten verbood en het afschaffen van biljetten van minder dan 10 dollarcent verloste de VS van de gekke Clark-biljetten. Daardoor was er weer vraag naar munten van 5 dollarcent. Die kans greep nikkelmijnmagnaat Joseph Wharton aan om flink te lobbyen voor een nieuwe munt van een legering van 75 procent koper en 25 procent nikkel. Dit werd de nickel. Deze Amerikaanse dollarcenten waren niet de eerste toepassing van nikkel. Nikkellegering met ijzer of koper werden duizenden jaren geleden al gebruikt, onder meer als een soort staal in China. En in de tweede eeuw voor Christus maakten ze in Bactrië, in het huidige Afghanistan, al munten van kopernikkel. Dat nikkel een apart metaal was ontdekte de Zweedse scheikundige en mineraloog Axel Fredrik Cronstedt in 1751 toen hij het voor het eerst isoleerde. Net als kobalt, zijn linkerbuur in het periodiek systeem, is nikkel vernoemd naar een bovennatuurlijke misleider. Duitse mijnwerkers noemden nikkelerts ook wel duivelskoper, omdat het leek op kopererts en geen koper bevat, maar enkel het destijds waardeloos lijkende zilverwitte metaal nikkel. Zeldzaam is het metaal niet. Nikkel is het vijfde meest voorkomende element op aarde. Het meeste daarvan is onbereikbaar en bevindt zich in de binnenkern en vloeibare buitenkern van de aarde. In de aardkorst staat nikkel niet eens in de toptwintig van meest voorkomende elementen. Een van de plekken waar relatief veel nikkel gemijnd wordt is de Russische stad Norilsk, boven de noordpoolcirkel. Dit is tevens een van de meest vervuilde steden ter wereld. Voor een bezoek aan een nikkelmijn kun je beter naar het Canadese Sudbury. Dat was een periode de grootste nikkelproducent ter wereld, dankzij een nikkelrijke meteoriet die daar 2 miljard jaar geleden neerkwam. In de twintigste eeuw werden veel Canadese munten daarom bijna volledig van nikkel gemaakt. Roestvast staal is wereldwijd de grootste toepassing van nikkel, omdat het bestand is tegen corrosie. Verder vind je het in sommige magneten en oplaadbare batterijen. Het zit ook in alledaagse voorwerpen, zoals sieraden, broekknopen, scharen, sleutels en het wordt nog steeds gebruikt in muntgeld, waaronder munten van 1 en 2 euro. Dermatologen maken zich zorgen om dit gebruik van nikkel, omdat langdurig huidcontact kan leiden tot nikkelallergie. Sieraden met nikkel of losse munten in een broekzak kunnen dan eczeem veroorzaken. Zo is nikkel voor sommigen nog steeds een duivels metaal.</p>]]></description>
      <guid>https://nrc.nl/nieuws/2025/01/30/het-duivelse-erts-nikkel-werd-een-naar-populair-metaal-om-munten-van-te-maken-a4881232</guid>
      <pubDate>Thu, 30 Jan 2025 05:41:34 +0000</pubDate>
    </item>
    <item>
      <title><![CDATA[Barium zit in stenen die het gouden licht van de zon opnemen]]></title>
      <description><![CDATA[<p>Ooit dachten ze de steen der wijzen gevonden te hebben, tegenwoordig gebruiken wij barium voor onze magnetron. Barium werd voor het eerst beschreven door de schoenmaker Vincenzo Cascariolo in 1603, hij verzamelde glitterende grijze zware stenen in de heuvels rond Bologna. Eenmaal thuisgekomen, verhitte hij deze stenen volgens de regels van calcinatie, een alchemistische scheidingsmethode. In 1640 beschreef een professor aan de universiteit van Bologna in zijn aantekeningen de steen van Cascariolo: „Die [steen] neemt het gouden licht van de zon op, zoals een nieuwe Prometheus die een hemelse schat steelt.” Oftewel, Cascariolo had de eerste synthetische fosforescente stof gemaakt. De fosforescentie van de steen was tot wel een jaar na verhitting zichtbaar en de steen van Cascariolo werd de lapis solaris (zonnesteen) genoemd. Later zou deze steen bekend worden als de Bolognasteen. De excentrieke eigenschappen van de steen deden de schoenmaker vermoeden dat hij best weleens de steen der wijzen op het spoor zou kunnen zijn, die zou onedele metalen in goud kunnen veranderen en de bezitter het eeuwige leven geven. Ofschoon de Bolognasteen geen ijzer in goud kon veranderen, raakten wetenschappers over de hele wereld geïnteresseerd in de steen. Zij dachten dat de fosforescentie veroorzaakt werd door bariet (bariumsulfaat) en probeerden op basis hiervan nieuwe Bolognastenen te maken, soms met succes. Wetenschappers wisten toen nog niet dat koper ook belangrijk is voor de fosforescentie van de steen. Wanneer onderzoekers een koperen vijzel gebruikten voor calcinatie, was het resultaat succesvol. Veel wetenschappers gebruikten daarentegen een ijzeren vijzel, en hun stenen lichtten helaas niet op in het donker. Pas in 1772 werd barium als aparte stof geïdentificeerd, een Zweedse scheikundige zag kleine kristallen in een brok mineraal. Hij noemde deze glinsterende stukjes steen Schwerspatherde. Niet veel later lukte het Humphrey Davey om deze kristallen te isoleren, in een artikel voor de Royal Society of Londen noemde hij in 1808 het element barium. In het Grieks betekent barus zwaar, het element heeft namelijk een hoge dichtheid, bijvoorbeeld bariet weegt 4,5 g/cm3. Barium-ionen zijn giftig, ze interfereren met de stofwisseling in het lichaam en kunnen onder meer een hartstilstand veroorzaken. Bariumcarbonaat lost op in maagzuur, hierbij komen barium-ionen vrij. Daarom wordt dit gebruikt in rattengif. Bariumsulfaat is daarentegen niet oplosbaar in maagzuur en niet giftig. Het reageert niet na inname en verlaat het lichaam via de ontlasting. Bij röntgenscans wordt bariumsulfaat gebruikt voor de contrastvloeistof waardoor verschillende weefsels oplichten op de scan. Barium is verwerkt in verschillende elektrische huishoudelijke apparaten zoals oude radio’s, magnetrons en versterkers voor elektrische gitaren. Deze apparaten bevatten buizen waardoor elektronen bewegen. Het is belangrijk dat deze buizen vacuüm blijven, daarom zijn ze gecoat met barium. Barium is erg reactief met lucht en water; het verwijdert ongewenste gassen uit de buizen. Overigens is barium ook een graag gezien ingrediënt van vuurwerk: bariumnitraat geeft siervuurwerk een groene fosforescente kleur. Correctie 17 januari: in een eerdere versie van dit artikel werd gesproken over fluorescente eigenschappen van barium. Dat moet zijn: fosforescente eigenschappen. Dat is hierboven gecorrigeerd.</p>]]></description>
      <guid>https://nrc.nl/nieuws/2025/01/16/een-steen-die-het-gouden-licht-van-de-zon-opneemt-a4879642</guid>
      <pubDate>Thu, 16 Jan 2025 05:41:34 +0000</pubDate>
    </item>
    <item>
      <title><![CDATA[Waterstof is een energiedrager die in vele kleurtjes voorkomt]]></title>
      <description><![CDATA[<p>Al 58 afleveringen zijn er van deze rubriek verschenen en nu pas is element nummer 1 aan de beurt. Waterstof (H), het lichtste der elementen, alomtegenwoordig in het universum en op aarde. Het zit in allerlei zeer alledaagse moleculen: water (H2O) bestaat uit 2 waterstofatomen en 1 zuurstofatoom, aardgas (CH4) bestaat uit 1 koolstofatoom en 4 waterstofatomen en glucose (C6H12O6) bestaat uit, je raadt het al, 6 koolstofatomen, 12 waterstofatomen en 6 zuurstofatomen. Het element zit altijd in verbindingen. Zelfs wat in de volksmond waterstof wordt genoemd, is in feite een verbinding: H2, twee waterstofatomen. In de energietransitie is waterstof, H2 dus, een belangrijke troef. Handig aan waterstof is dat het te bewaren en ook zonder elektriciteitskabel te transporteren is. ‘Overtollige’ elektriciteit op dagen dat windmolens of zonnepanelen voluit produceren kan dus ingezet worden om waterstof te maken voor gebruik elders of op een (veel) later moment – al gaat er bij het omzetten van elektriciteit naar waterstof wel energie verloren. Bij verbranding van waterstof (een gas) kunnen hoge temperaturen bereikt worden, maar dan de zonder CO2-uitstoot die bij verbranding van aardgas komt kijken. Vanwege de hoge temperaturen gebruiken veel industrieën nog volop aardgas, waterstof lijkt een zinvol alternatief. De vergelijking met aardgas maakt ook dat er stemmen opgaan om waterstof naar huizen te transporteren – gasleidingen liggen er al. Hup waterstof, zou je zeggen. Toch stokt de ontwikkeling van de waterstofeconomie. Dat komt doordat waterstof aan de basis toch iets anders is dan aardgas. Het is een licht en klein molecuul, het ontsnapt gauw en is extreem ontvlambaar. Toch niet heel lekker voor in huis. En voor efficiënt transport moet het flink gecomprimeerd en/of extreem afgekoeld worden, dat maakt het niet heel handzaam. Maar de grootste bottleneck is voorlopig de productie. Waterstof is er in veel kleuren: grijs, blauw, turquoise, wit, groen en roze (!). Dit zegt niks over de daadwerkelijke kleur (het is kleurloos), maar over hoe het gemaakt wordt. Waterstof wordt gemaakt door moleculen te splitsen. Bij groene waterstof wordt water met behulp van (duurzame) elektriciteit gesplitst in zuurstof en waterstof. Roze waterstof komt uit water gesplitst met elektriciteit uit kernenergie. Maar veel waterstof wordt helemaal niet uitstootvrij gemaakt. Voor grijze waterstof (verreweg het meestgebruikt), wordt methaan gesplitst. Het heeft dan dus een fossiele basis en er komt CO2 bij vrij. Alle andere kleurtjes moeten overbrengen dat de waterstof ‘minder erg’ is dan grijs. Maar turquoise is toch echt geen groen – bij turquoise waterstof wordt methaan gesplitst door het door gesmolten metaal te leiden. Helaas is er nog lang niet genoeg groene waterstof om er een economie op te laten draaien en onzekerheid houdt investeringen tegen. Van het molecuul toch nog even naar het element. In de natuur komen twee stabiele waterstofisotopen voor (varianten van het atoom met dezelfde chemische eigenschappen maar een verschillend aantal neutronen): protium – geen neutronen, die komt veruit het meeste voor – en deuterium – één neutron, veel schaarser. Klimatologische en geografische omstandigheden bepalen de verhouding tussen protium en deuterium in ijskernen en plantenresten. Paleoklimatologen kunnen hiermee herkomst bepalen en dateren: meer deuterium duidt op een warmer klimaat. In een eerdere versie van dit artikel stond niet goed weergegeven dat het aandeel grijze waterstof groter is dan het aandeel groene waterstof, en werd het productieproces van grijze waterstof onduidelijk uitgelegd. Dit is hierboven aangepast.</p>]]></description>
      <guid>https://nrc.nl/nieuws/2025/01/03/waterstof-is-een-energiedrager-die-in-vele-kleurtjes-voorkomt-a4878199</guid>
      <pubDate>Fri, 3 Jan 2025 05:41:35 +0000</pubDate>
    </item>
    <item>
      <title><![CDATA[Zilverwit kalium kan een enorme knal geven]]></title>
      <description><![CDATA[<p>Hoe je mensen omschrijft zonder fouten te maken of op tenen te gaan staan is tegenwoordig al een hele klus, met naast ‘hij’ en ‘zij’ ook ‘hen’ en ‘die’. Maar sommige elementen kunnen er ook wat van. Neem kalium, of potassium, zoals het ook wel heet. Welke voornaamwoorden dat element zelf verkiest is onbekend, maar de officiële naam is al een heel avontuur. Wij noemen het alkalimetaal kalium, net als veel andere landen met een Germaanse of Slavische taal, maar in de Angelsaksische wereld en delen van Europa met Romaanse talen staat het element bekend als potassium. Dat was de naam die zijn ontdekker voorstelde, de Britse scheikundige Humphry Davy (1778-1829). Davy was een wetenschappelijke duizendpoot die ook tekende voor onder meer de uitvinding van een mijnlamp waarmee gevaarlijke gassen konden worden aangetoond (de davylamp). In 1807 had hij een primeur: het lukte hem om een metaal te isoleren door elektrolyse, een nieuwe techniek die toen furore maakte onder chemici. Met een serie batterijen wist Davy zuiver kalium vrij te maken uit kaliumhydroxide, die hij had verkregen uit pot-as, een zoutmengsel. Pot-as (in het Engels potash) ontstaat door verbrand hout of boombladeren te mengen met water en dat te verhitten. Vandaar de naam ‘potassium’. Collega’s dachten er anders over. De naam ‘kalium’ deed toen al de ronde, door het werk van de Duitse chemicus Martin Klaproth. Tien jaar vóór Davy, in 1797, had hij het mengsel ‘pot-as’ ontdekt en geconcludeerd dat het een nieuw element bevatte, dat hij ‘kalium’ noemde maar niet kon isoleren. De naam ontleende hij aan het Arabische al-qalyah, ‘as van planten’. Toen het Davy met elektrolyse was gelukt, stelde zijn Duitse vakgenoot Ludwig Wilhelm Gilbert voor het kalium te noemen in plaats van potassium. De taalstrijd was nu een feit. In 1814 kreeg Gilbert bijval van de beroemde Zweedse chemicus Jacob Berzelius, die al een hele reeks elementen had ontdekt en geïsoleerd. Het schisma tussen de Angelsaksen, met aan hun zijde de Fransen, en de Germanen duurde voort. Het symbool K vond ingang, over de naam van het element werden de geleerden het niet eens. Het past ook wel bij kalium/potassium, want het is een hoog-reactief element. In de natuur komt het dus niet in zuivere vorm voor maar in tal van verbindingen. Het reageert hevig met zuurstof en water, waardoor grote hitte of brand kan ontstaan. Olie op het vuur gooien mag dan geen goed idee zijn, petroleum over kalium is dat wél: om de explosieve reactie met water te voorkomen, moet zuiver kalium bewaard worden onder dempend petroleum. Ook contact met de huid kan schadelijk zijn, werken met kalium moet dus met handschoenen aan en gezichtsbedekking. Mede door die hoge reactiviteit zijn de toepassingen van kalium legio. Kaliumnitraat wordt gebruikt in buskruit, kaliumcarbonaat bij de productie van glas, kaliumchloraat als oxidator in lucifers, kaliumchloride veel in kunstmest. In het menselijk lichaam is kalium een van de elektrolyten en zorgt het onder meer voor de aanmaak van eiwitten en glycogeen. Voor voeding geldt een inname van 3.500 milligram kalium als de norm. Kalium komt voor in onder meer brood, aardappelen, melk en noten, groente en fruit – geen van alle explosief.</p>]]></description>
      <guid>https://nrc.nl/nieuws/2024/11/29/zilverwit-kalium-kan-een-enorme-knal-geven-a4874682</guid>
      <pubDate>Fri, 29 Nov 2024 05:41:35 +0000</pubDate>
    </item>
    <item>
      <title><![CDATA[Het heldere cadmiumgeel is verworden tot een schilferig wit]]></title>
      <description><![CDATA[<p>De Noorse schilder Edvard Munch stond ziek en vermoeid op een brug, uitkijkend over een fjord, en zag de zon ondergaan. „De wolken waren rood… als bloed… Het was alsof er een schreeuw door de natuur ging”, zo beschreef hij de ervaring ooit. Op zoek naar verven die precies die emotie konden overbrengen, kwam Munch bij het schilderen van De Schreeuw onder meer uit bij cadmiumgeel, dat sinds de jaren 1840 op de markt was. Het pigment bevat kristallen van cadmiumsulfide. Ze reflecteren een intens, helder geel licht. Helaas bleek het door Munch gebruikte cadmiumgeel minder stabiel dan gedacht. In de versie van De Schreeuw die hij rond 1910 maakte, en die in het Nationaal Museum in Oslo hangt, is het geel in de lucht en in de nek van de persoon valig wit geworden. En in het water is het dik aangebrachte cadmiumgeel gaan schilferen, zo schreven chemici die de verf onderzochten, en vier jaar geleden hun resultaten in Science Advances presenteerden. Munch blijkt twee soorten cadmiumgeel te hebben gebruikt. In een ervan was het cadmiumsulfide slecht gekristalliseerd. Bij hoge luchtvochtigheid en afwezigheid van licht bleek het te oxideren tot cadiumsulfaat en -sulfiet. Deze degradatie van cadmiumgeel is ook aangetoond in werken van Matisse, Van Gogh, Miró, Picasso en James Ensor. En dat terwijl het pigment nog zo was aangeprezen door Friedrich Stromeyer, hoogleraar metallurgie aan de universiteit van Göttingen en ontdekker van het element cadmium. Stromeyer had in 1817 een verdacht zinkoxide toegestuurd gekregen van farmaceutisch inspecteur J.C.H. Roloff – zinkoxide was destijds als medicijn vrij verkrijgbaar. Stromeyer vond in het monster een nog niet eerder beschreven element. Hij gaf het de naam cadmium, naar het zinkerts calamine, dat ook wel cadmia fornacea werd genoemd. Een jaar later ontstond een vete tussen zeker zes andere mannen die claimden de ontdekker van het element te zijn. Op zijn elementenwebsite schrijft historicus Peter van der Krogt dat de geschiedenis van de ontdekking van cadmium „nogal moeilijk” is. In zuivere vorm is cadmium een zacht, zilverwit metaal. Vaak komt het als bijproduct mee bij het delven van zinkertsen. Cadmium is toegepast in herlaadbare nikkel-cadmiumbatterijen, maar die worden langzaam vervangen door nikkel-metaalhydride en lithium-ionbatterijen. Het element wordt ook veel toegepast in coatings die ijzer en staal tegen corrosie beschermen. En in de regelstaven in kerncentrales, om de splijtingsreactie te reguleren. En cadmium is toxisch. Dat kwam halverwege vorige eeuw aan het licht toen in de buurt van de Kamioka-zinkmijn in Centraal-Japan bij veel mensen de nieren aangetast en de botten broos bleken. De lokale arts Noboru Hagino wist na onderzoek aan te tonen dat cadmium de oorzaak was, en dat mensen het via de rijst, die in vervuilde bodem werd verbouwd, binnenkregen. Naast botten en nieren kan cadmium ook de longen aantasten. En het staat te boek als kankerverwekkend. Drie jaar geleden heeft de Europese Commissie, op advies van de Europese voedselveiligheidautoriteit (EFSA), het maximale toelaatbare niveau voor cadmium in een hele serie voedingsmiddelen verlaagd dan wel vastgesteld, waaronder allerlei fruit, groente en noten, maar ook bijvoorbeeld chocolade en babyvoeding.</p>]]></description>
      <guid>https://nrc.nl/nieuws/2024/11/14/het-heldere-cadmiumgeel-is-verworden-tot-een-schilferig-wit-a4872767</guid>
      <pubDate>Thu, 14 Nov 2024 05:41:36 +0000</pubDate>
    </item>
    <item>
      <title><![CDATA[Uranium is de krachtige bron van een effectieve kettingreactie]]></title>
      <description><![CDATA[<p>Het is zilverwit, kneedbaar en is volgens sommigen een belangrijke oplossing voor het klimaatprobleem. Uranium. Landen willen dat uranium een grotere rol gaat spelen in de energievoorziening. Ook Nederland. 3 à 4 procent van de gebruikte stroom in Nederland komt nu uit het splijten van uraniumkernen. Nederland heeft daarvoor één kerncentrale in gebruik, bij het Zeeuwse dorp Borssele. Het kabinet-Schoof wil daar nog vier centrales bij. Kerncentrales stoten veel minder CO2 uit dan gas- en kolencentrales. Wereldwijd zal de vraag naar uranium voor kernenergie in 2030 met 28 procent zijn toegenomen tegenover vorig jaar, schat de World Nuclear Association. Uranium heeft een speciale eigenschap, dat wisten wetenschappers al in de jaren dertig. Zij probeerden toen vrijwel ieder element te bestralen met neutronen. Bij alle elementen veranderde er niet veel. Alleen bij uranium waren de resultaten raadselachtig. In 1938 snapten Otto Hahn, Fritz Strassmann, Lise Meitner en Otto Frisch wat er gebeurde: wanneer een neutron botst op een uraniumatoom, valt de atoomkern uiteen tot twee nieuwe, lichtere atomen. Daarbij komt gigantisch veel energie vrij in de vorm van warmte en straling. Enrico Fermi en Leo Szilard ontdekten een jaar later dat uraniumsplijting leidt tot een ‘effectieve’ kettingreactie – bij de splijtingen komen nieuwe neutronen vrij die weer voor meer splijting zorgen. Om een idee te geven van hoeveel energie bij zo’n kettingreactie vrijkomt: bij atoombom Little Boy, die op Hiroshima werd gedropt, zat ongeveer 64 kg uranium. Daarbij kwam evenveel energie vrij als bij een explosie van 15 kiloton TNT, duizenden keren meer explosiekracht dan vliegtuigbommen uit de Tweede Wereldoorlog. Omgeven door staal, beton en loeiende ventilatoren in kerncentrales zoals in Borssele houden glimmende uraniumstaven een gecontroleerde versie van de kettingreactie in stand. Kolkend koelwater verandert in stoom die een elektroturbine aandrijft. Voordat uranium, ooit gevormd toen neutronensterren samensmolten of bij gigantische sterexplosies, de kerncentrale in kan, moet het eerst nog worden ‘verrijkt’. Grofweg bestaat uraniumerts uit een mix van twee soorten: uranium-235 en uranium-238. Dat laatste is niet splijtbaar, alleen uranium-235 is onstabiel genoeg om uit elkaar te vallen na een botsing. Het percentage U-235 is van nature maar 0,7 procent. Dat is voor de meeste kernreactoren te weinig. Dit percentage wordt, vaak in een ultracentrifuge, omhoog gebracht. De vraag naar uranium groeit. Is er genoeg? Uranium komt best veel voor op aarde, ook in winbare concentraties. De radioactiviteit maakt uranium ook relatief makkelijk te vinden. Maar de voorraad is eindig. De schattingen voor hoelang de wereld vooruit kan met het huidige verbruik en de bekende voorraden varieert van enkele decennia tot ruim honderd jaar. Maar eerder spelen andere zorgen een rol: radioactief afval en de risico's van nucleaire ongevallen. En de enorme kosten die met de bouw van kerncentrales gemoeid zijn. Dan nog even: heeft uranium iets te maken met planeet Uranus? Er is alleen een historisch verband. In 1789 ontdekte de Duitse scheikundige Martin Heinrich Klaproth uranium en hij vernoemde dit naar planeet Uranus, die kort daarvoor ontdekt was.</p>]]></description>
      <guid>https://nrc.nl/nieuws/2024/10/31/de-krachtige-bron-van-een-effectieve-kettingreactie-a4871232</guid>
      <pubDate>Thu, 31 Oct 2024 05:41:36 +0000</pubDate>
    </item>
  </channel>
</rss>
