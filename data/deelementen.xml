<?xml version="1.0" encoding="utf-16"?>
<rss version="2.0">
  <channel>
    <title><![CDATA[De elementen]]></title>
    <link>https://www.nrc.nl/rubriek/de-elementen/</link>
    <description><![CDATA[De elementen]]></description>
    <item>
      <title><![CDATA[IJzer vormt het kantelpunt in de evolutie van sterren]]></title>
      <description><![CDATA[<p>Zou je de aarde op een weegschaal leggen, dan zou het gewicht volgens geologen maar liefst 5.974.000.000.000.000.000.000.000 kilo bedragen. En ijzer neemt maar liefst een derde daarvan voor z’n rekening. Want hoewel het element ‘slechts’ 6 procent van de aardkorst uitmaakt, bestaat de aardkern bijna volledig uit ijzer. IJzer is het op vijf na meest voorkomende element in het heelal – de topvijf bestaat uit waterstof, helium, zuurstof, koolstof en neon. Wat de metalen betreft heeft ijzer wel een nummer-1-positie: geen ander metaal is in zúlke ruime mate in het universum aanwezig. IJzer vormt niet alleen de kern van onze aarde, maar ook die van een ster die op het punt staat te exploderen. ‘Jonge sterren’ bestaan uit waterstof, en in hun kern is het zó heet en is de druk zodanig opgevoerd dat de atoomkernen samensmelten tot helium. Bij dat proces, kernfusie, komt energie vrij die wij vanaf aarde als straling kunnen zien. Helium fuseert verder tot koolstof, koolstof tot silicium en uiteindelijk, aan het eind van die nucleosynthese – de elementvorming in sterren – ontstaat ijzer. En daarmee wordt een kantelpunt bereikt. Wanneer ijzeratomen in die hete sterrenkern samensmelten komt er namelijk niet langer energie vrij maar kóst het de ster energie. Zonder dat proces van kernfusie bezwijkt de ster onder zijn eigen zwaartekracht en barst vervolgens met een enorme explosie uiteen. Bij zo’n zogeheten supernova worden de ‘brokstukken’ van de ster de ruimte ingeslingerd – en kunnen zo bijvoorbeeld de basis vormen voor een nieuwe planeet. Op aarde is ijzer tot in het menselijk lichaam terug te vinden: in ons bloed. IJzer heeft zelfs een eigen tijdperk naar zich vernoemd gekregen. De ijzertijd volgde op de bronstijd: vanaf pakweg het jaar 800 voor Christus werden veel zwaarden en gereedschappen van ijzer gemaakt. Want hoewel brons harder is, heeft het ook een aantal nadelen: als legering van tin en koper is het maakproces omslachtiger. Ook is ijzer makkelijker te delven, juist omdat het zoveel aanwezig is in de aardkorst. Het waren de Hettieten, die vanaf pakweg 2000 voor Christus in het huidige Turkije leefden, die als eersten een proces ontwikkelden om ijzer te winnen uit ijzererts: met behulp van houtskool. Aanvankelijk hielden ze hun ontdekking geheim, zodat alleen zij met ijzeren wapens konden vechten. Na de val van het Hettitische rijk breidde de ijzerproductie zich uit. Tegenwoordig wordt in hoogovens ijzer uit ijzererts gewonnen met behulp van cokes: steenkool die als brandstof wordt gebruikt. Via enkele tussenstappen ontstaat zowel vloeibaar ijzer als een verontreinigde ‘slak’: een bijproduct, bestaande uit ongewenste stoffen, dat uiteindelijk in cement kan worden verwerkt. Het in eerste instantie gewonnen ruwijzer is bros en bevat een hoog percentage koolstof. Het eindproduct dat na het verwijderen van de slakken overblijft bevat nog altijd een klein percentage koolstof. Bij minder dan 0,05 procent koolstof wordt het smeedijzer genoemd, daarboven heet het staal (tot 2 procent) of gietijzer (meer dan 2 procent). Aan staal kunnen desgewenst nog andere metalen worden toegevoegd, als legering. Maar dat het maken van staal geen schoon proces is blijkt wel uit de discussies rond Tata Steel...</p>]]></description>
      <guid>https://nrc.nl/nieuws/2023/10/26/ijzer-vormt-het-kantelpunt-in-de-evolutie-van-sterren-a4178520</guid>
      <pubDate>Thu, 26 Oct 2023 05:39:43 +00:00</pubDate>
    </item>
    <item>
      <title><![CDATA[Xenon blijkt verrassend goed als verdovingsmiddel]]></title>
      <description><![CDATA[<p>Kort na de Olympische Winterspelen van 2014 in Sotsji bleek dat Russische atleten zeker tien jaar lang het edelgas xenon hadden gebruikt als dopingmiddel. Het inademen van een mengsel van zuurstof en xenon zou de aanmaak van het hormoon epo stimuleren waardoor het lichaam meer rode bloedcellen produceert, wat de atletische prestaties zou verhogen. Nog datzelfde jaar plaatste de wereldantidopingautoriteit WADA het edelgas op de lijst met verboden middelen. Hoewel het al bijna tien jaar op de dopinglijst staat, is het niet aangetoond dat xenon je sportprestaties verbetert. Wel zijn er duidelijke andere effecten van het kleurloze en geurloze edelgas op je lichaam. Waar helium je een hoge stem geeft als je het inademt, zorgt xenon voor een lage stem. Het gas is namelijk zwaarder dan lucht, waardoor het geluid er trager doorheen beweegt. Daarnaast blijkt het een verrassend goed verdovingsmiddel. Het werkt snel en is ook snel weer uitgewerkt. Bovendien heeft het weinig bijwerkingen en is het veiliger voor je hart, hersenen en andere organen dan de meeste verdovingsmiddelen. Het enige nadeel is de prijs. Het edelgas is schaars en daardoor duur. Xenon wordt voornamelijk gewonnen door het te onttrekken aan lucht. Dat is geen eenvoudige klus, omdat het slechts 0,0000087 procent van de atmosfeer uitmaakt. Xenon werd in 1898 ontdekt door de Schotse chemicus William Ramsay bij het opdampen van vloeibare lucht, nadat hij met dezelfde techniek eerder al neon, argon en krypton had ontdekt. Omdat het edelgas zo zeldzaam is, gaf hij het de naam xenon, naar het Griekse woord voor vreemd(eling). Ruim zestig jaar later bleek hoe treffend die naam is. Toen ontdekte de Britse chemicus Neil Bartlett dat xenon vreemd gedrag vertoont dat onwaardig is voor een ‘edel’-gas. Het idee heerste dat edelgassen niet reageren met andere stoffen. Maar in 1962 liet Bartlett zien dat je xenon kunt laten reageren met platina(VI)fluoride-gas. Zodra hij de twee samenvoegde vormden ze een mosterdgele vaste stof. Xenon heeft in pure vorm uiteenlopende toepassingen, naast de medische. Het dient bijvoorbeeld als aandrijfmiddel in ionenmotoren voor de ruimtevaart. Deze motoren gebruiken een elektrisch veld om geladen xenondeeltjes de ruimte in te schieten. De kracht van die uitstoot zorgt voor de voortstuwing van ruimtevaartuigen. Een meer alledaagse toepassing is verlichting. Net als zijn edelgasbroertjes neon en argon licht xenon namelijk fel op als je er een elektrische stroom doorheen jaagt. Xenonlampen geven een helder wit licht met een hint van blauw. Je vindt xenon bijvoorbeeld in autolampen, cameraflitsers, filmprojectors en zelfs ontsmettingslampen, omdat het lichtspectrum dicht in de buurt komt van dat van de zon. Xenonatomen zenden ook een lichtflitsje uit als er iets tegenaan botst. Dat maakt het een gewild detectiemateriaal voor de zoektocht naar de hypothetische donkeremateriedeeltjes. Fysici gebruiken daarvoor grote vaten gevuld met enkele tonnen vloeibaar xenon en gevoelige lichtdetectoren. Als er een donkermateriedeeltje op een xenonkern botst, dan zou dat een herkenbaar lichtflitsje moeten opleveren. Tot nu toe zijn die flitsjes nog niet gezien, maar de fysici hebben de hoop nog niet opgegeven.</p>]]></description>
      <guid>https://nrc.nl/nieuws/2023/10/12/van-doping-tot-donkere-materie-experimenten-maak-kennis-met-het-vreemde-edelgas-xenon-a4176895</guid>
      <pubDate>Thu, 12 Oct 2023 05:39:44 +00:00</pubDate>
    </item>
    <item>
      <title><![CDATA[Gallium is een goochelmateriaal met moderne toepassingen]]></title>
      <description><![CDATA[<p>‘Het element dat smelt in je mond, niet in je hand.” Met die knipoog naar vroegere M&amp;M-reclames introduceert de Italiaanse scheikundige Andrea Sella in de podcast Chemistry in its element zijn favoriet: gallium. Bij 30 graden Celsius begint het metaal zijn vaste vormen te verliezen. In tegenstelling tot dat lage smeltpunt is het verdampingspunt juist buitengewoon hoog: rond de 2.400°C. Geen enkel ander materiaal is bij zo’n breed temperatuurbereik vloeibaar. En omdat er bij kamertemperatuur geen galliumdampen ontsnappen, is het relatief veilig om mee te werken. Er bestaat zelfs een galliumgoocheltruc: wie een lepeltje van gallium in een kop hete thee plaatst, kan het op die manier laten ‘verdwijnen’. De beroemde neuroloog en schrijver Oliver Sacks had thuis een privéverzameling met elementen, en liet zijn gasten die truc graag zien. Om van gallium vervolgens weer een vaste stof te maken, is louter afkoeling nodig. De naam gallium is bedacht door de Fransman Paul-Émile Lecoq de Boisbaudran, een scheikundige die in 1875 een nog onbekende violette lijn ontdekte in het atoomspectrum van zink, in een stuk zinkblende dat hij uit de Pyreneeën had meegenomen. Daardoor wist hij dat het mineraal een nog onbekend element bevatte. En uiteindelijk wist hij uit het ruim 50 kilogram zware mineraal een paar milligram van dit mysterieuze materiaal te winnen. Hij vernoemde het element zowel naar zijn land (‘Gallië’) als naar zichzelf (‘gallus’ is Latijn voor haan, ofwel coq in het Frans…). Overigens had de grondlegger van het periodiek systeem, Dmitri Mendelejev, het bestaan van het element al wel voorspeld, onder de naam ‘eka-aluminium’. Een mix van gallium en aluminium zorgt voor extreem broos materiaal, wat weer tot een ander trucje leidt: een colablikje dat met de hand tot gruis verpulverd kan worden. Gallium heeft ook voor wetenschappelijke doorbraken gezorgd. Zo ging de Nobelprijs voor Natuurkunde in 2014 naar de ontdekking van blauw led-licht, gebaseerd op de halfgeleider gallium-nitride. Omdat er al rode en groene leds bestonden, werd het – door de drie kleuren te combineren – mogelijk om wit led-licht te maken: veel energiezuiniger dan andere lichtbronnen. In de elektronicawereld wordt galliumnitride wel de ‘halfgeleider van de toekomst’ genoemd. Telefoonopladers zijn meestal gebaseerd op silicium, maar kunnen op basis van galliumnitridechips veel compacter, sneller en efficiënter worden. Ook in de 5G-technologie, waarbij meer bandbreedte en meer vermogen nodig is, spelen galliumnitridechips een cruciale rol. Een andere halfgeleider, galliumarsenide, wordt onder andere gebruikt in zonnepanelen. En de metaallegering galinstan (gallium, indium en tin) biedt een niet-giftig alternatief voor analoge kwikthermometers. De radioactieve isotoop gallium-68 wordt soms gebruikt voor PET-CT-scans. Hoe waardevol het element is (nu zo’n 600 euro per kg), blijkt wel uit een mislukte poging tot diefstal in 1997. In een ondergronds Russisch lab hadden gemaskerde mannen het gemunt op de grote voorraad gallium. Maar twee alerte medewerkers wisten de 60 ton gallium succesvol uit handen van de dieven te houden.</p>]]></description>
      <guid>https://nrc.nl/nieuws/2023/09/14/gallium-is-een-goochelmateriaal-met-moderne-toepassingen-a4174310</guid>
      <pubDate>Thu, 14 Sep 2023 05:39:44 +00:00</pubDate>
    </item>
    <item>
      <title><![CDATA[Van ontbrekend element naar meestgebruikte medische isotoop]]></title>
      <description><![CDATA[<p>Een van de eerste versies van het periodiek systeem die de Russische scheikundige Dmitri Mendelejev ruim anderhalve eeuw geleden presenteerde bevatte vier opvallende open gaten. Drie werden al snel opgevuld met scandium, gallium en germanium. Maar het vierde gat bleef nog ruim zes decennia leeg. Het gat bij element 43 was een doorn in het oog van scheikundigen. Door de jaren heen hebben verschillende chemici beweerd dat ze het ontbrekende element ontdekt hadden. Maar geen van deze ontdekkingen hield stand. In 1925 leek het eindelijk raak. De Duitse scheikundigen Walter Noddack, Otto Berg en Ida Tacke dachten in een mineraal sporen gevonden te hebben van twee nieuwe elementen: element 75 dat ze rhenium noemden (naar de Rijn) en element 43, dat ze de naam masurium gaven (naar een gebied in Pruisen). Het bestaan van rhenium werd bevestigd. Dat van masurium niet. Plek 43 bleef leeg. Pas in 1937 vonden de Italiaanse scheikundigen Carlo Perrier en Emilio Segrè het ontbrekende element. Dat deden ze niet door, zoals andere elementjagers, natuurlijke mineralen uit te pluizen. Ze pakten het anders aan. Segrè was in 1936 op bezoek bij de Amerikaanse natuurkundige Ernest Lawrence, die een paar jaar eerder de eerste cyclotron had gebouwd, een deeltjesversneller waarmee hij radioactieve elementen produceerde. Daar leerde Segrè dat tijdens dit proces stroken metaal met molybdeen – element 42 – gebombardeerd werden met radioactieve straling. Segrè vroeg Lawrence om hem stukjes van dit bestraalde cyclotron-schroot op te sturen, zodat hij dat met Perrier kon analyseren. Al snel ontdekten ze daarin element 43, dat gecreëerd was door de bestraling van molybdeen. Segrè en Perrier gaven het element de naam technetium, naar het Griekse woord technetos, wat ‘kunstmatig’ betekent. Technetium is het eerste kunstmatige, door mensen gemaakte element. En het is het enige element dat in Italië is ontdekt. Toch komt technetium wel voor in de natuur. Er zijn minuscule hoeveelheden van aangetroffen in het mineraal uraniniet. En het is waargenomen in bepaalde sterren. Dat natuurlijk technetium schaars is, komt doordat er geen stabiele isotopen van zijn – de langstlevende varianten hebben een halfwaardetijd van 4 miljoen jaar, een fractie van de leeftijd van de aarde. Kunstmatig technetium is te vinden in radioactief afval van kerncentrales. Wereldwijd ondergaan dagelijks 100.000 mensen medisch onderzoek met technetium-99m. Het is de meestgebruikte medische isotoop. Hierbij wordt technetium-99m vastgemaakt aan een tracer. Dat is een stof die opgenomen wordt door tumoren of andere weefsels. Doordat technetium-99m goed meetbare gammastraling uitzendt, kunnen zo bijvoorbeeld tumoren in beeld gebracht worden. Omdat na zes uur de helft van het technetium-99m vervallen is en het niet ophoopt in het lichaam, is de stralingsdosis die patiënten erdoor ontvangen erg laag. Technetium-99m ontstaat door het radioactieve verval van molybdeen-99, dat voornamelijk gemaakt wordt in kernreactoren. Er wordt ook gewerkt aan productie met cyclotrons, het instrument dat 86 jaar geleden leidde tot de ontdekking van technetium.</p>]]></description>
      <guid>https://nrc.nl/nieuws/2023/09/08/van-ontbrekend-element-naar-meestgebruikte-medische-isotoop-a4173657</guid>
      <pubDate>Fri, 8 Sep 2023 05:39:45 +00:00</pubDate>
    </item>
    <item>
      <title><![CDATA[Radon is een sluipmoordenaar uit granietbodems]]></title>
      <description><![CDATA[<p>Wetenschappers schatten dat er jaarlijks ongeveer 400 mensen in Nederland longkanker krijgen als gevolg van de blootstelling aan radioactief radon in huis. Radon is een kleurloos en reukloos edelgas, dat uit de bodem en uit bouwmaterialen kan vrijkomen. Het ontstaat als vervalproduct van uranium, dat overal in de bodem zit. Daarmee is radon de belangrijkste bron van natuurlijke achtergrondstraling waaraan mensen worden blootgesteld, goed voor 42 procent. Met radon wordt het isotoop radon-222 bedoeld. Thoron is een ander isotoop van dit element, Rn-220. Dat ze verschillende namen hebben heeft een historische reden. Radon ontstaat zoals gezegd tijdens het radioactieve verval van uranium (U-238); thoron ontstaat als tussenproduct in de radioactieve vervalreeks van thorium (Th-232). Van radon zijn 39 isotopen bekend, waarvan geen enkele stabiel is. Het vervalt verder tot elementen als polonium en lood. Thoron doet dat het snelst met een halfwaardetijd van minder dan een minuut, radon heeft een halfwaardetijd van 3,82 dagen. In Nederland zijn de blootstellingsniveaus aan radon relatief laag. In landen met rotsachtige granietbodems, zoals Estland en Finland, is de natuurlijke blootstelling vele malen hoger. Ook in Nederland zijn er verschillen per regio. Zandgronden hebben de laagste waarden, want in zand zit weinig uranium. In huizen die op rivierklei of zeeklei zijn gebouwd worden iets hogere concentraties gemeten; uit het slib van gesteente dat door de grote rivieren wordt meegevoerd komt nog altijd een beetje radon vrij. Radon wordt ook wel een sluipmoordenaar genoemd, omdat het gas longkanker kan veroorzaken. „Voor Estland en Finland kan ik mij voorstellen dat het die naam heeft”, zegt Roobol, „in Nederland zijn de doses echter veel lager.” Wereldwijd geldt radon als tweede belangrijkste oorzaak van longkanker, na roken. Maar het is complex, want mensen die roken lopen een 25 keer hoger risico op longkanker door radon, vertelt Roobol. Door de schadelijke stoffen in tabaksrook zijn de longen extra gevoelig geworden voor het ontstaan van longkanker. „Stoppen met roken is op meer manieren goed voor je gezondheid, maar het is ook de snelste manier om het risico van radon te verminderen”, zegt Roobol. „Daarnaast is het belangrijk om je huis goed te ventileren. Doe eens een raam open, dat brengt de concentratie radon meteen flink omlaag.” De ontdekking van radon kent een rommelige geschiedenis. Wie de eer van de ontdekker zou moeten krijgen is in 2003 grondig ontrafeld door het echtpaar James en Virginia Marshall. In 1900 ontdekte de Nieuw-Zeelands-Britse wetenschapper Ernest Rutherford dat er uit thorium radioactiviteit vrijkwam, een fenomeen dat hij ‘emanatie’ noemde. Een jaar later bevestigde de Duitse fysicus Friedrich Ernst Dorn de bevindingen van Rutherford, met de ontdekking dat er een radioactief product ontsnapte uit radium (op zichzelf een vervalproduct van uranium). Pas later beseften de onderzoekers dat het bij emanatie ging om het vrijkomen van een gasvormig vervalproduct, een nieuw chemisch element radon met atoomnummer 86. In 1923 stelde de International Committee on Chemical Elements de namen radon en thoron vast. Correctie (3 juli 2023): In een eerdere versie van dit artikel stond op een plek thorium waar thoron bedoeld was. Dat is in deze versie aangepast.</p>]]></description>
      <guid>https://nrc.nl/nieuws/2023/06/30/radon-is-een-sluipmoordenaar-uit-granietbodems-a4168412</guid>
      <pubDate>Fri, 30 Jun 2023 05:39:45 +00:00</pubDate>
    </item>
    <item>
      <title><![CDATA[Het hart van atoomklokken tikt extreem regelmatig]]></title>
      <description><![CDATA[<p>Even was cesium wereldnieuws. Op 25 januari maakte mijnbedrijf Rio Tinto bekend in West-Australië een piepkleine capsule kwijt te zijn. Het bevatte het radioactieve isotoop cesium-137, dat in de mijnbouw wordt gebruikt voor ijzerertsbepalingen. De capsule, 6 tot 8 millimeter groot, was ergens op een 1.400 kilometer lange route van een vrachtwagen gevallen. Een gespecialiseerd team zocht dagenlang de route af. En uiteindelijk, na een week, vonden ze de capsule. De slordigheid zorgde voor veel ophef. Maar het gevaar van zo’n kleine capsule is beperkt. Pas als je er dagenlang naast zou zitten, of ’m in je broekzak zou stoppen, was er een klein gezondheidsrisico geweest. Het gevaar groeit bij blootstelling aan grotere hoeveelheden cesium-137. In 1987 namen twee mannen een onderdeel van een bestralingsapparaat mee van een verlaten ziekenhuisterrein in Goiânia, Brazilië. Ze verkochten het, met cesium-137 erin, aan een schroothandel waar de lichtgevende inhoud van hand tot hand ging. Vier mensen kwamen om, een tiental werd ziek. Cesium-137, dat een halfwaardetijd heeft van ongeveer 30 jaar, komt van nature niet voor op aarde. Het wordt gevormd in kerncentrales, en het kwam in de lucht en het milieu terecht tijdens kernwapenproeven en bij de kernrampen bij Tsjernobyl en Fukushima. Omdat er vóór 1945 geen kernproeven plaatsvonden, kan cesium-137 gebruikt worden om de authenticiteit van bijvoorbeeld oude wijnen te controleren. In wijn van voor 1945 zit geen cesium-137. De stabiele variant van cesium komt wel in de natuur voor en werd in 1860 ontdekt door twee Duitse scheikundigen. Ze toonden de aanwezigheid ervan aan in mineraalwater. Cesium is het eerste element dat ontdekt werd via spectroscopie, waarbij je een element herkent aan het lichtspectrum dat het uitzendt als je energie toevoegt, bijvoorbeeld door verhitting. Element 55 heeft een spectrum met twee heldere blauwe lijnen, en daarom kreeg het de naam cesium, naar het Latijnse woord voor hemelsblauw. Puur cesium, dat de Zweed Carl Setterberg twintig jaar later voor het eerst isoleerde, heeft een gouden gloed. Het is een van de drie niet-zilverkleurige metalen, naast koper en goud. Cesium speelt wel een beetje vals. De gouden gloed komt mogelijk door een minuscuul beetje ingevangen zuurstof. Omdat cesium boven de 28 graden Celsius smelt, is de warmte van je hand voldoende om het te veranderen in een soort vloeibaar goud. Maar spelen met cesium kan alleen als je het bewaart in een buisje dat verder gevuld is met een inert gas zoals argon. Ook de niet-radioactieve variant is namelijk gevaarlijk. Het explodeert als het in contact komt met water en vliegt in de fik in contact met lucht. Cesium heeft tegenwoordig een belangrijke toepassing: atoomklokken. De meestgebruikte zijn gebaseerd op cesiumatomen die extreem regelmatig ‘tikken’. Dat tikken ontstaat door het heen en weer springen van een cesiumatoom tussen twee energieniveaus, wat correspondeert met licht met een bepaalde frequentie. Als je twee cesiumatoomklokken gelijkzet, dan lopen ze pas over ruim 100 miljoen jaar een seconde uit de pas. Sinds 1967 definieert een cesiumatoomklok de seconde: 9.192.631.770 cesiumtikken is één seconde.</p>]]></description>
      <guid>https://nrc.nl/nieuws/2023/06/22/het-hart-van-atoomklokken-tikt-extreem-regelmatig-a4167746</guid>
      <pubDate>Thu, 22 Jun 2023 05:39:45 +00:00</pubDate>
    </item>
    <item>
      <title><![CDATA[Lanthaan heeft jarenlang verstoppertje gespeeld]]></title>
      <description><![CDATA[<p>Draai je aan het wieltje, dan springt er meteen een klein vlammetje omhoog. Ideaal om kaarsen en sigaretten mee aan te steken. Maar waarom springt dit vuurtje omhoog uit een aansteker? Door het draaien aan het kleine rad breken stukjes mischmetaal los, een legering van zeldzame aardmetalen met pyrofore eigenschappen. Bij kamertemperatuur ontbrandt zulk materiaal spontaan bij blootstelling aan de lucht. Een groot bestanddeel van deze ‘vuursteen’ is lanthaan. Lanthaan valt in de categorie zeldzame aardmetalen, samen met scandium, yttrium en alle andere lanthaniden: de bovenste van de twee uitklaprijen onder aan het periodiek systeem. Maar de naam zeldzame aarde is misleidend. Bij de eerste delving van het materiaal was de schaarsheid een aanname, maar zelfs de zeldzaamste zeldzame aarde, lutetium, komt meer voor dan goud. En lanthaan? Die staat op plaats 28 van de ranglijst van meest voorkomende elementen in de aardkorst. In 1803 kwam het mineraal ceriet binnen bij het lab waar de Zweedse arts en chemicus Carl Gustaf Mosander werkte. Veel tijd besteedde hij niet aan dit mineraal, totdat het in 1839 zijn interesse wekte. Nieuwsgierig naar de samenstelling probeerde hij het gesteente te ontleden en hij vond een zilverwitte stof. Aangezien het element zo’n 36 jaar lang verstoppertje had gespeeld, noemde hij het lanthaan, afgeleid van het oud-Griekse woord voor ‘verborgen zijn’. Haast met zijn publicatie had Mosander echter niet. Hij stond erop om de stof eerst te zuiveren, waardoor het element nog drie jaar lang verborgen bleef voor de rest van de wereld. Dat lag niet aan onkunde van de chemicus. Lanthaniden zijn lastig te purificeren door hun grote overeenkomst in oplosbaarheid. Het was monnikenwerk: duizend keer herkristalliseren om een enigszins degelijk resultaat te boeken. In 1923 lukte het pas echt om lanthaan in zuivere vorm te verkrijgen. Lanthaan reageert makkelijk met andere stoffen en daar heeft het element ook veel van zijn toepassingen aan te danken. Eén van de eerste was de verwerking in de gloeikousjes van ouderwetse gaslampen. Sindsdien is lanthaan onder andere te vinden in tv’s, fluorescerende lampen en cameralenzen. Inmiddels is lanthaan, net als andere zeldzame aardmetalen, van belang voor de transitie richting een groenere autoindustrie. In zowel normale, hybride als waterstofauto’s doet het element ertoe. Als katalysator verbeteren lanthaanoxiden uitlaatgassen door stikstofoxiden (NOx) om te zetten in stikstof (N2) en CO in CO2. Voor nikkel-metaalhydrideaccu’s, de meest voorkomende batterijen van hybride auto’s, zijn kilo’s lanthaan nodig, doordat de toevoeging van lanthaan aan een legering een verhoogde capaciteit, stevigheid en corrosiebestendigheid biedt. En voor waterstofopslag lijkt lanthaan een wondermiddel: een legering samen met nikkel kan tot wel vijfhonderd keer zijn eigen volume aan waterstof opslaan, met als bonus dat je het waterstof ook weer makkelijk uit de schuimachtige stof kan onttrekken. Ideaal voor de brandstoftank van waterstofauto’s. Zo blijkt dit eens verborgen element een verborgen kracht te zijn in de route naar duurzaamheid.</p>]]></description>
      <guid>https://nrc.nl/nieuws/2023/06/09/lanthaan-heeft-jarenlang-verstoppertje-gespeeld-a4166619</guid>
      <pubDate>Fri, 9 Jun 2023 05:39:46 +00:00</pubDate>
    </item>
    <item>
      <title><![CDATA[Magnesium is geschikt voor puntenslijpers en zweethanden]]></title>
      <description><![CDATA[<p>Het witte poeder dat de gymleraar erbij pakt als de brug tevoorschijn wordt gehaald, dat zal voor veel mensen de eerste keer zijn dat ze het woord magnesium horen. Het voorkomt zweethanden en geeft grip, en je kunt er heel goed de gymles mee verstoren. Maar de eerste kennismaking met het aardalkalimetaal is het niet. Magnesium zit in je bloed, in je botten – in elke cel van je lichaam. Noten, granen en groene groenten (spinazie!) zijn een bron van magnesium. En het komt in grote hoeveelheden voor in de mineralen magnesiet en dolomiet die je bijvoorbeeld kunt vinden in Spanje en – jawel – de Dolomieten, in Italië. Magnesium is te onedel om in de vrije natuur te vinden, maar allesbehalve zeldzaam. Mg, atoomnummer 12, staat hoog in het rijtje van de elementen die het meest voorkomen op aarde, en maakt circa 13 procent uit van de massa van onze planeet. Toch werd het pas laat in zijn zuivere vorm ontdekt en dankt het zijn naam aan zijn verschijning in een andere vorm. In Magnesia, een regio in Griekenland, werd het gevonden als een kalkachtige stof. Het werd op één hoop gegooid met calciumoxide, en ongebluste kalk genoemd, magnesium heette het nog niet. Pas halverwege de achttiende eeuw zag Joseph Black dat het om twee aparte stoffen ging. Nog later, in 1808, werd voor het eerst over magnesiet gesproken. Maar het was Sir Humphry Davy die als eerste doorhad dat ze al die tijd naar de geoxideerde versie van een metaal hadden zitten kijken. Met elektrolyse wist hij, na andere metalen, ook magnesium vrij te maken. Hij noemde het magnium. Want magnesium werd al gebruikt voor mangaan. Uiteindelijk ging hij toch om: in 1812 stond het woord in zijn boek Elements of Chemical Philosophy. Nog eens twee decennia later kon het op grotere schaal gemaakt worden, door magnesiumchloride met kalium te laten reageren. De eeuw was nog niet voorbij of magnesium werd op grote schaal geproduceerd, en zoals dat met veel metalen is gegaan, door de oorlogsindustrie omarmd. Al was het maar omdat het zo licht is, veel lichter dan ijzer, lichter zelfs dan aluminium. Niet zo gek dus ook dat al sinds het prille begin van de magnesiumproductie gedroomd wordt over auto’s van magnesium, die zouden veel minder brandstof nodig hebben. Maar veel verder dan de wielen en wat onderdelen zijn ze nog niet gekomen. Kosten staan in de weg. En de neiging tot roesten. Voor puntenslijpers is magnesium dan weer wel heel geschikt, omdat een magnesiumlegering ervoor zorgt dat het stalen mesje minder snel roest. Dit principe heet kathodische bescherming en wordt ook veel toegepast in de bouw: het ene metaal wordt als het ware opgeofferd voor het andere. Nog even terug naar het lichaam. Dat magnesium belangrijk is voor gezonde botten en spieren en voor de overdracht van zenuwprikkels staat buiten kijf. Maar je kunt de heilzame werking ook overdrijven. Zo zou dobberen in magnesiumbaden de bloedsomloop verbeteren en helpen tegen stress en slapeloosheid. Internist Marcel Levi kreeg er de slappe lach van, schreef hij in zijn column in Het Parool. Het deed hem denken aan de zoetstofwisselingskliniek van geneesheer-directeur dr. F. Jacobo en dr. Theodoor van Essen (Koot en Bie). „Zelfs als je zou verdrinken in een tobbe gevuld met magnesiumcrème neemt het magnesiumgehalte in je lichaam nauwelijks toe.”</p>]]></description>
      <guid>https://nrc.nl/nieuws/2023/06/01/magnesium-is-geschikt-voor-puntenslijpers-en-zweethanden-a4165972</guid>
      <pubDate>Thu, 1 Jun 2023 05:39:46 +00:00</pubDate>
    </item>
    <item>
      <title><![CDATA[Telluur is een halfgeleidermateriaal met een radijsgeur]]></title>
      <description><![CDATA[<p>‘Tellurium is een van de waardevolste elementen die in de aardkorst te vinden zijn. Maar iemand die het waagt tellurium met blote handen vast te houden, zelfs maar voor een paar seconden, zal zeker spijt krijgen.” Op YouTube spreekt een elementenliefhebber dreigend over tellurium. Hij houdt een brokje van het zilvergrijze metaal veilig vast met een pincet. Bij aanraking reageert het element met het vet dat op je vingertoppen zit en kan het in het lichaam terechtkomen. Dat is niet echt schadelijk, nuanceert hij gauw, maar je krijgt er wel een knoflookadem en stinkzweet van. Tellurium, in het Nederlands telluur genoemd, is omstreeks 1782 ontdekt door de Oostenrijks-Hongaarse baron Franz-Joseph Müller von Reichenstein. Müller werkte als ontwerper en toezichthouder bij verschillende mijnen en studeerde ondertussen mineralogie. Een stuk gouderts uit een mijn in Transsylvanië (nu Roemenië) trok zijn aandacht omdat er minder goud in zat dan verwacht. Wat zat er dan in het mineraal? Bismut, concludeerde Müller in eerste instantie. Of toch niet, corrigeerde hij zichzelf daarna in vier papers. Hij deed tientallen experimenten met het mineraal, waarin hij onder meer het soortelijk gewicht bepaalde en de radijsgeur beschreef van de witte rook die vrijkomt bij verwarming. Aurum paradoxum, noemde hij het, goud vol tegenstrijdigheden. Hij stuurde monsters naar een gezaghebbende Zweedse chemicus om zijn vermoeden te laten bevestigen dat het een nieuw metaal was. Maar de Zweed overleed voor hij de monsters kon bekijken. En zo kwam het dat pas zestien jaar later werd bevestigd dat Müller inderdaad een nieuw element te pakken had, nadat hij nieuwe monsters naar een andere chemicus had gestuurd – de Duitser Martin Klaproth. Klaproth isoleerde het element en gaf het de naam tellurium, naar Tellus, de Romeinse godin van de aarde. Telluur is het enige element dat gemakkelijk bindingen aangaat met goud – logisch dus dat Müller het in een goudmijn aantrof. Het 52ste element in het periodiek systeem komt niet veel voor, de belangrijkste winning gebeurt uit slakken – afvalmateriaal – van de koperproductie. Telluur wordt voornamelijk gebruikt in legeringen. Zo zijn koper en roestvast staal beter te bewerken als er een kleine hoeveelheid telluur aan is toegevoegd. De laatste jaren heeft de wetenschap hernieuwde aandacht voor telluur. Die heeft het element te danken aan goede halfgeleidereigenschappen en een bijzondere kristalstructuur. Ze maken telluur geschikt als elektrodemateriaal voor elektrochemische energieopslag (waarbij elektrische energie wordt omgezet in chemische energie in een gas of vloeistof, dat eenvoudiger te bewaren is dan elektriciteit). Ook is het sinds 2017 in het vizier als zogeheten 2D-materiaal. Het bekendste voorbeeld hiervan is grafiet, dat in een laagje van één atoom dik kan worden neergelegd. Met telluur kan dat ook. 2D-materialen zijn nog volop in onderzoek, maar de hoop is dat ze kunnen leiden tot veel zuiniger chips dan de huidige, op silicium gebaseerde chips. Voor wie nu nieuwsgierig is geworden naar 2D-materialen en online gaat grasduinen: grafiet heet in de 2D-vorm grafeen, 2D-tellurium heet in het verlengde tellureen, of op z’n Engels: tellurene.</p>]]></description>
      <guid>https://nrc.nl/nieuws/2023/05/25/telluur-is-een-halfgeleidermateriaal-met-een-radijsgeur-a4165509</guid>
      <pubDate>Thu, 25 May 2023 05:39:46 +00:00</pubDate>
    </item>
    <item>
      <title><![CDATA[Koolstof kan meer dan een miljoen verbindingen aangaan]]></title>
      <description><![CDATA[<p>Sommige elementen, daar ga je lang met een bocht omheen. Omdat ze zo alomtegenwoordig zijn, en omdat er zoveel over te vertellen valt. Maar het moet er eens van komen. Waar begin je bij koolstof? Met zijn vier vrije elektronen in de buitenste schil kan dit element, in de omstandigheden die op aarde heersen, als geen ander een grote variatie aan stabiele verbindingen vormen, met onder meer zuurstof en waterstof. Vanwege die eigenschap is het een van de basiselementen van al het leven op aarde. Een menselijk lichaam bestaat voor zo’n 18 procent uit koolstof – alleen zuurstof heeft een groter aandeel, met 65 procent. Planten en algen nemen koolstofdioxide (CO2) op uit de lucht en zetten dat om in glucose (C6H12O6), waar ze energie uit kunnen halen om bijvoorbeeld te groeien. En voor de stevigheid bouwen ze andere, nog veel langere koolstofketens – cellulose en lignine – in hun celwanden in. Dan heb je de planten en algen die honderden miljoenen jaren geleden zijn vergaan, sindsdien zijn bedekt door dikke lagen sediment, en onder hoge druk zijn gecompacteerd. De mens haalt ze sinds anderhalve eeuw weer bovengronds, als kolen, olie of gas. Economie en welvaart zijn erdoor gegroeid, maar met de verbranding van deze koolstofverbindingen keert zóveel CO2 weer terug in de atmosfeer, dat de aarde er zorgwekkend snel van opwarmt. Via met name de olie-industrie kom je dan bij de chemische tak die ons allerlei soorten plastics heeft gegeven. Ook dat zijn koolstofverbindingen. En ook hier botst het nut – slijtvast, makkelijk vormbaar, in allerlei kleuren te maken – inmiddels op de nadelen. Want plastic afval duikt inmiddels overal op aarde op. Zo ga je als vanzelf denken aan andere, vaste koolstofarrangementen. Kristalstructuren, zoals het harde diamant. Al duizenden jaren bekend, verwerkt in sieraden en tegenwoordig gebruikt om harde materialen te slijpen, graveren, of te doorboren. Of neem het juist zachte grafiet, weer een andere kristalstructuur, en op grote schaal verwerkt in potloden en smeermiddelen. Grafiet is dan weer de gestapelde vorm van grafeen, een koolstofvelletje van één atoom dik. Voor het eerst gemaakt in 2003, en zeven jaar later al bekroond met de Nobelprijs voor Natuurkunde, mede omdat er zoveel toepassingen in het verschiet liggen. Dat geldt ook voor de bolvormige fullerenen, holle koolstofconstructies, die voor het eerst in 1985 zijn gemaakt (het ging toen om buckminsterfullereen, alias de buckybal, C60) en waaraan in 1996 de Nobelprijs voor Scheikunde werd toegekend. Dan hebben we het nog niet gehad over de in de natuur voorkomende koolstofisotopen, 12C, 13C en 14C. De eerste is veruit de meest voorkomende, de laatste is de enige radio-actieve van de drie. Met een halfwaardetijd van bijna 6.000 jaar wordt dit isotoop in de archeologie gebruikt om tot 60.000 jaar oud organisch materiaal te dateren – in 1960 ging de Nobelprijs voor Scheikunde naar deze methode. En dan is er nog de ontdekking van Antoine Lavoisier in 1772 dat houtskool en diamant dezelfde stof bevatten, die hij carbone noemde. Of het feit dat meer dan een miljoen koolstofverbindingen zijn beschreven. Of het gegeven dat ijzer waar een beetje koolstof aan is toegevoegd opeens voldoende stevigheid krijgt om er gebouwen en bruggen mee te maken…</p>]]></description>
      <guid>https://nrc.nl/nieuws/2023/05/18/koolstof-kan-meer-dan-een-miljoen-verbindingen-aangaan-a4164858</guid>
      <pubDate>Thu, 18 May 2023 05:39:47 +00:00</pubDate>
    </item>
  </channel>
</rss>
