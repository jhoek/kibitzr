<?xml version="1.0" encoding="utf-8"?>
<rss version="2.0">
  <channel>
    <title><![CDATA[De elementen]]></title>
    <link>https://www.nrc.nl/rubriek/de-elementen/</link>
    <description><![CDATA[De elementen]]></description>
    <item>
      <title><![CDATA[In een paar woeste golven zijn de elementen ontdekt]]></title>
      <description><![CDATA[<p>Kwam de zoektocht naar elementen uit de startblokken dankzij Georg Ernst Stahl, die aan de hand van het verbranden van metaaloxiden aan het begin van de 18de eeuw een algemene theorie probeerde op te stellen over oxidatie en reductie? Of begon het pas met het inzicht van Antoine Lavoisier, die de theorie van Stahl ontkrachtte en in 1789 de wet van behoud van massa formuleerde, waarna met een geheel nieuwe blik naar elementen werd gezocht? Dit is de laatste aflevering van de rubriek De Elementen, die de afgelopen drie jaar in NRC verscheen. We hebben lang niet alle 118 nu bekende elementen besproken, maar de leukste en verrassendste verhalen zijn wel verteld. Vandaag bespreken we geen element en ook geen ontdekker, maar drie revolutionaire technieken die elk een golfje aan ontdekkingen van nieuwe elementen mogelijk maakten. De zoektocht naar elementen is nog altijd gaande. Het is het domein van nucleair fysici geworden, zoals Julia Even, die aan de Rijksuniversiteit Groningen met een deeltjesversneller isotopen van zware elementen probeert te maken: „Je ziet door de tijd heen een sprong in ontdekkingen, bij elke sprong die de technologie maakt. Ook de afgelopen decennia zie je dit patroon nog.” Ten tijde van Stahl en Lavoisier was de gereedschapskist van chemici nog rudimentair. In de oudheid waren ‘chemici’ al bezig met hete vuurtjes gesteenten te verhitten om onder meer koper, ijzer en tin te verkrijgen. Verhitten was sindsdien een van de belangrijkste methoden gebleven om stoffen los te maken, al kon lang niet elk metaal zo helemaal geïsoleerd worden. In de 18de eeuw werd, dankzij onder meer Stahl en Lavoisier, het chemisch proces wel steeds wetenschappelijker. Kwantitatieve analyse werd gemeengoed, meetapparatuur zoals de thermometer was ingeburgerd en gassen konden worden opgevangen. In 1800 ontdekte Alessandro Volta de batterij – toen nog een stapel schijven van zink en koper met een vochtig stuk leer ertussen. Hierdoor kon stroom gecontroleerd lopen en dit opende de weg naar de elektrochemie. Humphry Davy ging er als eerste succesvol mee aan de gang. Elektrolyse van gesmolten kaliumhydroxide leverde het element kalium op en enige dagen na de kaliumontdekking vond Davy via dezelfde methode natrium. In 1808 ging Davy helemaal los en ontdekte calcium, magnesium, strontium en barium. De volgende opvallende golf van ontdekkingen begint rond 1860. In dat jaar werden de eerste resultaten gepresenteerd van chemische analyse met behulp van een nieuw apparaat: de spectroscoop. Dit apparaat trekt licht dat uit materialen komt uit elkaar, vergelijkbaar met hoe een prisma wit licht uiteen laat vallen in regenboogkleuren. Elk element heeft een eigen spectrum van licht dat het uitzendt of absorbeert bij verhitting of als het bestraald wordt met licht. Dit spectrum is een soort ‘vingerafdruk’ van een element. Door onbekende stoffen met de spectroscoop te bekijken konden nieuwe elementen ontdekt worden. Zo zijn onder m eer cesium, rubidium, thallium en indium ontdekt, niet toevallig alle vier vernoemd naar hun kleur. Enige jaren later werd de hele trits zeldzame aardmetalen ontdekt, eveneens met behulp van de spectroscoop. De komst van de deeltjesversneller – en de ontwikkeling van de atoombom – zwengelde daarna een hausse aan nieuw ontdekte elementen aan. De aard van de zoektocht veranderde compleet. In plaats van stoffen te ontleden, brengt een deeltjesversneller atoomkernen bij elkaar om zo nieuwe elementen te vormen. Als nucleair fysicus Julia Even praat over de zoektocht naar elementen wijst ze niet naar de bekende tabel van Mendelejev, maar naar de veel grotere isotopentabel, die wat weg heeft van een schematische weergave van de Melkweg. Een diagonale lijn met zwarte blokjes (de stabiele verschijningsvormen van elementen) omgeven met gekleurde blokjes (alle andere verschijningsvormen, oftewel radioactieve isotopen van elementen). „Dit is het speelveld van de nucleair fysicus”, zegt Even. Er zijn nog veel vakjes wit, die proberen onderzoekers zoals zij in te vullen. De eerste deeltjesversneller werd in 1931 in Berkeley in gebruik genomen, en technetium – Grieks voor ‘kunstmatig’ – was het eerste element dat dankzij deze zogeheten cyclotron het licht zag. „In een typisch experiment met een deeltjesversneller wordt een bundel geladen atomen versneld tot 30 procent van de lichtsnelheid en gericht op een dun metalen folie, het doelwit”, vertelt Even. „Een klein deel van de ionen reageert met het doelwitmateriaal, en bij de botsing kunnen nieuwe, zwaardere elementen ontstaan. De gewenste atomen moeten er wel nog uitgevist worden. Dat gebeurt met een magnetisch scheidingssysteem dat ongewenste deeltjes laat afbuigen, en gewenste richting de detector stuurt.” Door de jaren heen breidden de mogelijkheden van de deeltjesversnellers uit. „In de jaren 80, en later in de jaren 90 en begin 2000, kregen we krachtiger ionenbundels. Dat zorgde elke keer voor een sprongetje in nieuw gevonden isotopen”, zegt Even. Inmiddels is de stroom aan nieuwe ontdekkingen gestokt, de zoektocht naar element 119 en 120 gaat moeizaam. „Ik heb enkele jaren gewerkt in het GSI Helmholtzzentrum, een beroemd Duits lab, waar ze element 119 proberen te maken”, vertelt Even. „Ik werkte er een half jaar aan een experiment, waar we uiteindelijk niks vonden. Geen enkel atoom!” Het is zo lastig omdat de grens van wat mogelijk is met de favoriete ionenbundel van het moment – calcium 48 – is bereikt. „Alle logische combinaties van bundel en doelwitmaterialen zijn geprobeerd”, zegt Even. „Nieuwe combinaties zijn niet ideaal door de snelheid van het verval. De uitdaging zit hem tegenwoordig dus in de materialen.” Dit is de laatste aflevering van deze rubriek.</p>]]></description>
      <guid>https://nrc.nl/nieuws/2025/07/03/in-een-paar-woeste-golven-zijn-de-elementen-ontdekt-a4899083</guid>
      <pubDate>Thu, 3 Jul 2025 07:22:30 +0000</pubDate>
    </item>
    <item>
      <title><![CDATA[Het bijzondere metaal bismut is verrassend ongevaarlijk (al komt het hard aan als je ermee beschoten wordt)]]></title>
      <description><![CDATA[<p>De Brusselse politie schoot begin juni met bismutkogels op demonstranten. Dat gebeurde tijdens een uit de hand gelopen protest voor een 11-jarige jongen die een week eerder was omgekomen bij een politieachtervolging toen hij op een step reed. Dat vermeldt de Belgische omroep VRT. Waarom wordt bismut hiervoor gebruikt? Bismutkogels bestaan uit een omhulsel met daarin kleine metalen bolletjes van bismut en soms ook verf. Ze zijn minder schadelijk dan rubberen kogels, maar komen harder aan dan de paintball-balletjes en dienen om mensen uit te schakelen, zonder ze ernstig te verwonden. Het voordeel van bismut is dat het veel minder giftig is dan bijvoorbeeld lood. Daarom wordt het ook gebruikt als vervanger van lood in bijvoorbeeld jachtgeweren en vislood. Ondanks het gebruik in kogels, is bismut een verrassend ongevaarlijk element. Verrassend omdat het, met atoomnummer 83, in het periodiek systeem in de stikstofgroep staat, net onder het giftige antimoon en arseen, de ‘koning der gifstoffen’. Links ervan vind je vervelende (zware) metalen, zoals kwik en lood. Rechts is het domein van serieus radioactieve stoffen zoals polonium en radon. Bismut is niet erg giftig en lange tijd leek het zelfs het zwaarste stabiele element. Hoewel natuurkundigen halverwege de vorige eeuw begonnen te vermoeden dat bismut niet stabiel is lukte het pas in 2003 om dit verval waar te nemen. De meestvoorkomende, natuurlijke en stabiele variant blijkt een halfwaardetijd te hebben van twintig triljoen jaar. Als je bijna veertien miljard jaar geleden, vlak na de oerknal, honderd kilogram bismut had, zou daar dus inmiddels minder dan een miljoenste gram van zijn vervallen. Technisch gezien is het dus niet het zwaarste stabiele element – dat is lood. Bismut is dus vrij onschadelijk en dient als ingrediënt voor medicijnen tegen maagklachten en diarree. Bismutverbindingen worden gebruikt als pigment voor verf en al sinds het oude Egypte voor cosmetica. Eind negentiende eeuw zat het bijvoorbeeld in een soort foundation genaamd ‘Blanc de Perle’ om de huid witter te maken. Nog steeds vind je het in onder meer oogschaduw, poeders en nagellak, waar het zorgt voor een parelmoerachtige schittering. Die prachtige parelmoeren glans hebben pure bismutkristallen ook. Deze kristallen zijn relatief eenvoudig te maken. Ze groeien als je gesmolten bismut langzaam laat afkoelen. Gestold bismut heeft een bijzondere eigenschap die het deelt met water: het zet uit als het bevriest. Gestold drijft het dus op vloeibare bismut, zoals ijs op een bevroren meer. Metaalmengsels (legeringen) met bismut hebben een laag smeltpunt en worden al langer gebruikt. In de Incastad Machu Picchu in Peru is bijvoorbeeld een bronzen handvat van een mes opgegraven dat 18 procent bismut bevat. Dat wijst op het (bewust) mengen van bismut met tin om brons te maken. En halverwege de negentiende eeuw werd woodsmetaal ontwikkeld, dat grotendeels uit bismut bestaat, aangevuld met lood, tin en cadmium, en dat al bij 70 graden Celsius smelt. Wilde je in de negentiende eeuw een grap uithalen? Dan serveerde je thee met een woodsmetalen lepeltje. Je nietsvermoedende gasten zagen hun lepeltje verdwijnen als ze in hun kopje roerden. Die thee opdrinken was geen goed idee. Hoewel bismut relatief onschuldig is, is een kopje vol zware metalen dat zeker niet.</p>]]></description>
      <guid>https://nrc.nl/nieuws/2025/06/18/het-bijzondere-metaal-bismut-is-verrassend-ongevaarlijk-al-komt-het-hard-aan-als-je-ermee-beschoten-wordt-a4897374</guid>
      <pubDate>Wed, 18 Jun 2025 07:22:30 +0000</pubDate>
    </item>
    <item>
      <title><![CDATA[Dankzij het onpraktische koper is er papiergeld gekomen]]></title>
      <description><![CDATA[<p>Na vele kostbare oorlogen was er in het zeventiende-eeuwse Zweden een nijpend tekort aan goud en zilver, de betaalmiddelen van die tijd. Koper was er echter in overvloed; de Falun-mijn in Midden-Zweden nam in die tijd twee derde van de totale jaarlijkse productie in Europa voor haar rekening. Koning Gustaaf II Adolf van Zweden introduceerde in 1624 heel strategisch koper als derde muntstandaard: zo kon hij met lokale hulpbronnen de economie stimuleren terwijl het land minder afhankelijk werd van buitenlandse handel en het zijn eigen monetaire beleid kon bepalen. De waarde van munten in die tijd werd bepaald door het gewicht, en koper was minder waard dan zilver en goud. Dat leidde ertoe dat Zweden in 1644 een recordzware munt introduceerde van wel 19,74 kilo. Het was feitelijk een plakkaat koper met muntstempels op de hoeken, met een waarde van 10 daler, een oude Zweedse munteenheid. Zo’n munt was natuurlijk niet erg handzaam in het dagelijks betalingsverkeer. Daarom gaven de banken al snel depositobewijzen uit om aan te tonen dat de eigenaar daarvan daadwerkelijk zijn zware koperen munten bij de bank had gedeponeerd. Die waardepapieren werden al snel gebruikt als briefgeld, waarmee uit iets heel onpraktisch iets heel courants was ontstaan. Koper is een van de eerste metalen die ontdekt werden. In de Amerikaanse staat Wisconsin zijn koperen pijlpunten gevonden van 8.500 jaar oud en in Irak is een 8.700 jaar oude koperen hanger opgegraven. Onlangs publiceerden archeologen over een intrigerende vondst in Oost-Turkije, met zeer vroege aanwijzingen voor het smelten van koper. Waarschijnlijk gebruikten de vroege mensen eerst koper dat ze in pure metallische vorm aan het oppervlak aantroffen. Pas later leerden mensen koper uit mineraal gesteente te winnen, door het te verhitten en uit te smelten. De Turkse vondst is ambigu: behalve stukjes koper vonden archeologen ook een staafje koper, maar géén ovenslakken die je normaal bij een smelterij altijd aantreft. Niettemin zien onderzoekers dit als aanwijzing dat jager-verzamelaars al voor de uitvinding van de landbouw experimenteerden met het gebruik van koper. De naam koper stamt van het Latijnse woord cuprum dat op zijn beurt is afgeleid van Aes Cyprium, oftewel Cypriotisch koper. Cyprus ontwikkelde zich in de vroege oudheid tot de belangrijkste bron van kopererts, met talloze mijnen en smelterijen op het eiland in de Middellandse Zee. De uitvinding van brons betekende een tweede revolutie in het gebruik van koper. Brons is een legering van tin met koper. Door de toevoeging van tin is het smeltpunt lager en is het materiaal makkelijker in vormen te gieten. Het eindproduct is harder dan puur koper en daardoor geschikter om er gereedschap en wapens van te maken. Aan het begin van de bronstijd gebruikte men arseen in de legering met koper, maar dat is uiterst giftig. Tin bleek een veiliger alternatief, en er kon ook makkelijker mee gevarieerd worden. Met een hoger tin-gehalte kregen bijvoorbeeld gegoten bronzen klokken een extra heldere klank. Sinds 1850 nam de mondiale vraag naar koper opnieuw fors toe, ditmaal als goede geleider in de elektrische revolutie. De kopervraag steeg naar drie kilo per hoofd van de wereldbevolking, waarmee het na ijzer en aluminium het meest gewilde metaal is.</p>]]></description>
      <guid>https://nrc.nl/nieuws/2025/06/04/dankzij-het-onpraktische-koper-is-er-papiergeld-gekomen-a4895762</guid>
      <pubDate>Wed, 4 Jun 2025 07:22:31 +0000</pubDate>
    </item>
    <item>
      <title><![CDATA[Het buigzame lood heeft diepe sporen nagelaten in het verloop van de geschiedenis]]></title>
      <description><![CDATA[<p>Is het Romeinse Rijk ten onder gegaan door grootschalige loodvergiftiging? Het is een vraag die af en toe weer de kop opsteekt. De Romeinen gebruikten lood namelijk voor van alles: van waterleidingen tot potten en pannen. En een overschot aan lood in het lichaam kan leiden tot ontwikkelingsstoornissen bij kinderen en schade aan het zenuwstelsel en de bloedsomloop – reden voor het kabinet om in 2022 een verbod in te stellen op loden waterleidingen in scholen en huurwoningen. Huizen gebouwd voor 1960 kunnen namelijk nog leidingen van lood hebben. Onderzoekers uit Oxford brachten een paar jaar geleden de loodemissies van het Romeinse Rijk in kaart. Die zitten namelijk verborgen in ijskappen op Groenland, waar ze van jaar tot jaar zijn uit te lezen. De onderzoekers onderzochten het neergeslagen lood in een staaf ijs van 422,87 meter lang, die in 1998 was uitgeboord. Zo konden ze voor de periode van 1.100 v.Chr. tot 800 n.Chr. van jaar tot jaar zien hoe veel Romeinse galenietmijnen – in de Oudheid de belangrijkste bron voor lood en zilver – hadden uitgestoten. De pieken en dalen bleken verrassend goed overeen te komen met belangrijke gebeurtenissen in de Romeinse geschiedenis. Bij opstanden bijvoorbeeld daalden de emissies. Deze emissies bereikten niet alleen Groenland, ze zaten ook in de lucht in de directe omgeving van de mijnen. Onderzoek dat begin dit jaar gepubliceerd werd in PNAS stelt dat atmosferische loodvervuiling verhoogde loodwaardes in het bloed en cognitieve achteruitgang veroorzaakte. In 2014 toonden Franse onderzoekers aan dat lood in het drinkwater niet de ondergang van de Romeinen betekende. Het drinkwater bevatte door de loden leidingen honderd keer meer lood dan de waterbronnen, maar was niet „echt schadelijk”, aldus de onderzoekers. De huidige consensus onder historici is dan ook dat de blootstelling aan lood niet of nauwelijks heeft bijgedragen aan de ondergang van het Romeinse Rijk. Lood, een metaal met atoomnummer 82, heeft symbool Pb, naar het Latijnse plumbum. Het relatief zachte en buigzame materiaal wordt waarschijnlijk al sinds 6.000 voor Christus gewonnen, ver voor de Romeinse tijd. Het is het element met het hoogste atoomnummer dat nog stabiele isotopen heeft: alle elementen met hogere atoomnummers zijn radioactief. Voor waterleidingen laat men lood dus tegenwoordig links liggen, maar het kent nog tal van andere toepassingen. Het metaal komt veel voor, is dankzij het lage smeltpunt gemakkelijk te bewerken, bestand tegen corrosie en heeft een hoge dichtheid. In oplaadbare loodaccu’s dient het bijvoorbeeld als elektrode, in loodschorten beschermt het de drager tegen schadelijke röntgenstraling. Duikers hangen loodblokken aan hun loodgordel als verzwaring en ook vissers maken gebruik van de hoge dichtheid van lood om hun aas naar de bodem te krijgen. En de loodgieter, die zich tegenwoordig vooral bezighoudt met (niet-loden) waterleidingen, rioleringen, sanitair of verwarming, goot vroeger wel degelijk lood. Dit waren met name loden platen op daken. Lood is nog steeds op veel daken te vinden om ze waterdicht af te werken.</p>]]></description>
      <guid>https://nrc.nl/nieuws/2025/05/26/het-buigzame-lood-heeft-diepe-sporen-nagelaten-in-het-verloop-van-de-geschiedenis-2-a4894151</guid>
      <pubDate>Mon, 26 May 2025 07:22:31 +0000</pubDate>
    </item>
    <item>
      <title><![CDATA[Het ‘luie’ edelgas argon is een veelzijdig werkpaard]]></title>
      <description><![CDATA[<p>Slechts een selecte groep wetenschappers kan pronken met de ontdekking van een element. Binnen dit illustere gezelschap is de Schotse scheikundige William Ramsay een extra bijzonder geval. Hij voegde niet een enkel element, maar een hele groep toe aan het periodiek systeem: de edelgassen. Dat leverde hem in 1904 een Nobelprijs op. Hij kwam de edelgassen op het spoor toen hij in 1894 het kleurloze, geurloze en nauwelijks reactieve argon ontdekte. Argon is het meest voorkomende edelgas op aarde, doordat het ontstaat bij het radioactieve verval van kalium-40 in de aardkorst en -mantel. 1 procent van elke ademteug bestaat uit argon. Toch werd het edelgas pas eind negentiende eeuw ontdekt. Al zag de Brit Henry Cavendish in 1785 de eerste aanwijzingen. Cavendish onderzocht de samenstelling van lucht. Hij merkte op dat als hij alle bekende gassen uit een luchtmonster had gehaald, er een kleine bel onbekend gas overbleef. Hij kon niet achterhalen waaruit dit raadselachtige restje bestond. Ruim een eeuw later stortten Ramsay en de Britse Lord Rayleigh zich op een vergelijkbaar vraagstuk. Rayleigh had ontdekt dat stikstof uit de atmosfeer een hogere dichtheid had dan wanneer hij stikstof uit een chemische verbinding haalde. Hij vermoedde dat het atmosferische stikstof nog een gas bevat. Samen met Ramsay wist hij in 1894 dit mysterieuze gas te isoleren door atmosferisch stikstofgas herhaaldelijk over gloeiend heet magnesium te blazen, waardoor het stikstof bindt aan magnesium en neerslaat als magnesiumnitride. In hun publicatie (uit 1895) beschrijven Ramsay en Rayleigh hoe ze uit alle macht hebben geprobeerd om het nieuw ontdekte gas een chemische reactie aan te laten gaan met een waslijst aan stoffen. Van zuurstof en waterstof tot roodgloeiend fosfor en kaliumnitraat; nergens reageerde het gas op of mee. Daarom stelden de twee de naam argon voor, naar het Griekse woord voor inactief of lui (argos). Nauwelijks een jaar later ontdekte Ramsey dat ook heliumgas vrijwel niet reageert met andere stoffen. Dat motiveerde hem om een edelgassengroep toe te voegen aan het periodiek systeem van Mendelejev. Die groep breidde hij al snel uit met neon, krypton, xenon en later radon. Een tijdlang dachten sommige chemici dat deze edele gassen helemaal geen chemische reacties aangaan. Totdat het in de jaren zestig lukte om edelgassen enkele chemische verbindingen te laten vormen. Argon hield langer stand. De eerste argonverbinding (argonfluorohydride) kwam pas in 2000 tot stand – en alleen bij -265°C en onder invloed van uv-straling. Voor een gas dat chemisch ‘lui’ is, heeft argon verrassend veel toepassingen. Dubbel glas isoleert nog beter als je de ruimte ertussen vult met argon, omdat het slecht warmte geleidt. Daarom wordt het soms ook gebruikt voor het opblazen van duikpakken. Oude documenten kun je beschermen tegen oxidatie door ze afgesloten te bewaren in het niet-reactieve argongas. En in gloeilampen gevuld met argon brandt de gloeidraad niet door. Net als neon zendt argon helder licht uit als je er een elektrische stroom doorheen jaagt: puur argon kleurt paars, met kwik is het blauw. Blauwgroene argon-lasers worden gebruikt in de oogheelkunde en voor kankertherapie. Het ‘luie’ edelgas wordt dus flink aan het werk gezet.</p>]]></description>
      <guid>https://nrc.nl/nieuws/2025/05/08/het-luie-edelgas-argon-is-een-veelzijdig-werkpaard-a4892205</guid>
      <pubDate>Thu, 8 May 2025 07:22:32 +0000</pubDate>
    </item>
    <item>
      <title><![CDATA[Licht omzetten in elektriciteit met de lucht van radijsjes]]></title>
      <description><![CDATA[<p>21 polopaarden vielen plotseling dood neer voor een kampioenschap in Florida, in 2009. Ze stortten in toen ze uit de trailer geladen werden voor de polowedstrijd, schreef The Guardian. Sommige paarden (à 100.000 dollar per stuk) stierven vrijwel meteen, andere overleden uren later. De polowereld stond voor een raadsel. Besmet water of voedsel? Vergif? Onderzoek wees op een overdosis seleen. Een paar uur voor de wedstrijd kregen de paarden het mineraal toegediend in een injectie samen met enkele andere vitaminen en mineralen, maar in een te hoge dosis. Volgens de dierenarts in Florida was de hoeveelheid seleen in het bloed van de paarden tien tot vijftien keer hoger dan normaal. Seleen draagt in kleine hoeveelheden bij aan het spierherstel, bij een overdosis kan het de bloedvaten verwijden, waardoor er geen bloed meer naar het hart stroomt. De paarden raakten in shock en overleden. De Zweedse scheikundigen Jöns Jacob Berzelius en Johan Gottlieb Gahn ontdekten het element in 1817 in restmateriaal van zwavelzuurbereiding. Ze waren mede-eigenaren van een zwavelzuurfabriek in Gripsholm, Zweden, die pyriet als grondstof gebruikte. In eerste instantie dacht Berzelius dat hij telluur gevonden had, dat ruim twintig jaar daarvoor ontdekt was. De geur van radijsjes die bij verwarming ervan vrijkwam zette hem op het verkeerde been: zo ruikt telluur ook. Bij nader inzien bleek het echter om een nieuw element te gaan. Vanwege de gelijkenis met telluur – dat naar de Romeinse godin van de aarde vernoemd is – noemde Berzelius het nieuwe element naar de Griekse godin van de maan: Selene. Seleen lijkt op zwavel, waar het direct onder staat in de zuurstofgroep van het periodiek systeem. In elementaire vorm kent seleen verschillende verschijningen, afhankelijk van de temperatuur: als baksteenrood poeder, een glasachtig zwart vast materiaal en een grijs metaalachtige vorm. Seleen wordt vaak als bijproduct gewonnen tijdens de verwerking van koper- en nikkelerts. Ook in bepaalde zeldzame mineralen komt het voor. Seleen is als sporenelement onmisbaar voor de mens. Een menselijk lichaam bevat gemiddeld 14 milligram seleen. Het beschermt als antioxidant cellen en rode bloedlichaampjes tegen beschadiging, maakt zware metalen die in voeding voor kunnen komen minder giftig en het is belangrijk voor een goede werking van de schildklier. Tegelijkertijd is seleen in te hoge doses giftig – zie de paarden. Ook veel seleenverbindingen, zoals het gasvormige waterstofselenide, zijn toxisch. Een overschot kan leiden tot seleenvergiftiging, met symptomen als haarverlies, huiduitslag en nagelafbraak. Een overschot komt volgens het Voedingscentrum niet vaak voor, hoewel het met paranoten wel oppassen is: met drie paranoten krijg je al meer seleen binnen dan de bovengrens van 255 microgram per dag die in Europa geldt. De belangrijkste industriële toepassing van seleen is tegenwoordig als toevoeging aan glas. Sommige seleniumverbindingen ontkleuren glas, anderen geven het juist een diepe rode kleur. Seleen beschikt daarnaast over fotovoltaïsche eigenschappen: het zet licht om in elektriciteit. In vol daglicht is het geleidingsvermogen ongeveer duizend keer groter dan in het donker. Vanwege die eigenschappen wordt het onder andere gebruikt in zonnepanelen.</p>]]></description>
      <guid>https://nrc.nl/nieuws/2025/04/11/zet-licht-om-in-elekticiteit-met-de-geur-van-radijsjes-a4889352</guid>
      <pubDate>Fri, 11 Apr 2025 07:22:32 +0000</pubDate>
    </item>
    <item>
      <title><![CDATA[De eyeliner die Mozart mogelijk fataal werd]]></title>
      <description><![CDATA[<p>Was het antimoon dat Wolfgang Amadeus Mozart de das omdeed? Toegediend door zijn eigen arts? De Britse arts, farmacoloog en muziekliefhebber Ian James was daarvan overtuigd. Hij deed zijn theorie in oktober 1991, 200 jaar na Mozarts dood, uit de doeken in een toespraak voor de door hem opgerichte British Association for Performing Arts Medicine. Mozart had reuma en in de 18e eeuw was antimoon onderdeel van de gangbare behandeling hiertegen, betoogde James. De bijwerkingen die rond het overlijden van de componist zijn genoteerd zouden passen bij antimoonvergiftiging: flauwvallen, gezwollen handen en voeten, depressie, uitputting, bleke huid, etterende wonden en nierschade. Antimoon (nummer 51 in het periodiek systeem) is een broos metaal en wordt voornamelijk gewonnen uit het mineraal stibniet. Daar is ook het symbool voor het element van afgeleid: Sb. Gemalen tot een zwart poeder werd stibniet al in het oude Egypte gebruikt om zwarte lijntjes rond de ogen te tekenen. Antimoon is giftig maar is lange tijd gebruikt om te genezen. De Middeleeuwse geneeskunde draaide om het evenwicht van vier levenssappen: bloed, slijm, gele gal en zwarte gal. Pillen van antimoon werden gebruikt als laxeermiddel en om braken op te wekken. De pillen waren kostbaar, dus nadat ze het lichaam verlaten hadden werden ze afgewassen en hergebruikt. Zo’n pil gold zelfs als erfstuk. De pillen raakten later in onbruik, maar het idee dat antimoon goed was om ziekte uit te drijven nog niet. In de 17e eeuw werd het idee toegepast door wijn in een beker van antimoon een nachtje te laten staan en vervolgens op te drinken. Nu speelt antimoon alleen nog een rol in de antroposofische geneeskunde, stibiumzalf is bijvoorbeeld te koop als middel tegen aambeien. Tegenwoordig wordt antimoon onder meer gebruikt als brandvertrager in plastics, zoals in brandwerende polyester kleding. In de jaren 90 ontstond maatschappelijke onrust rond antimoon. In matrasbeschermers zou antimoon wiegendood veroorzaken, maar dit verband is later ontkracht. Een decennium later raakte de aanwezigheid van antimoon in kleding en speelgoed wederom controversieel door een rapport van Greenpeace, ook al bleven de aangetroffen hoeveelheden binnen de limiet. Dat een giftige stof in een product zit betekent niet dat het ook een risico is voor de gezondheid. Het gaat om de dosis die je binnenkrijgt. In de alledaagse omgeving is het risico op antimoonvergiftiging miniem, blijkt uit overzichtsstudies. Ook brandweerlieden die voortdurend kleding dragen met veel antimoon bleken geen risicovolle hoeveelheden in hun lichaam te hebben. Tot slot nog even over Mozart. Hij overleed in 1791 op 35-jarige leeftijd in Wenen. Over de doodsoorzaak zijn sindsdien talloze theorieën geopperd. In reactie op de antimoon-theorie van James kwam een Australische arts met de suggestie dat Mozart overleed aan een streptokokkeninfectie. Op dat moment leden in Wenen veel mensen hieraan, en Mozart was nou eenmaal vatbaar voor ziektes. Volgens een wildere theorie zou Mozart vergiftigd zijn door zijn rivaal, Antonio Salieri. Dat verhaal kreeg populariteit door de film Amadeus uit 1984. Maar definitief bewijs – voor welk van de theorieën dan ook – ontbreekt vooralsnog.</p>]]></description>
      <guid>https://nrc.nl/nieuws/2025/03/27/de-eyeliner-die-mozart-mogelijk-fataal-werd-a4887724</guid>
      <pubDate>Thu, 27 Mar 2025 07:22:33 +0000</pubDate>
    </item>
    <item>
      <title><![CDATA[Zilver was een betaalmiddel dat van ver moest komen]]></title>
      <description><![CDATA[<p>Op de Olympische Spelen is een gouden medaille meer waard dan een zilveren, maar in het oude Egypte was zilver kostbaarder dan goud. Dat kwam omdat het minder vaak dan goud in pure vorm in de natuur te vinden is, maar met behulp van vuur uit zijn omgeving verlost moet worden. Zilver manifesteert zich meestal in erts, in combinatie met een ander metaal, vooral lood. In de antieke wereld ontwikkelde men, waarschijnlijk al in het vierde millennium voor Christus, een methode om het zilver hieruit los te maken: cupellatie. De zilvermix werd verhit tot ongeveer 1.000 graden Celsius, zodat de onedele metalen een reactie met de lucht aangingen en oxideerden. Het zilver dat achterbleef in de pan kon tot sieraad worden gemaakt, of in plakjes als betaalmiddel worden gebruikt. Dat laatste gebeurde al lang voordat zilver vanaf 600 voor Christus tot munten werd gemaakt. In de Bijbel bijvoorbeeld koopt Abraham een begraafplaats voor zijn Sarah, en weegt ter betaling een bepaalde hoeveelheid zilver af. De kleine restjes lood die bij het proces van cupellatie in het zilver achterbleven, maken het voor archeologen nu mogelijk om te achterhalen waar hun opgegraven zilver vandaan komt. Elk gebied heeft namelijk zijn eigen ‘handtekening’ als het gaat om de verhouding waarin loodisotopen in de grond voorkomen. Wie het lood-isotopenpatroon in een zilveren munt kan vaststellen, weet dus waar het gedolven is. Op deze manier zijn archeologen erin geslaagd vast te stellen welke mijnen op welk moment het meeste zilver produceerden. Daardoor kunnen ze ook veranderende politieke machtsverhoudingen en handelsstromen beter in kaart brengen. Een aardig voorbeeld daarvan geeft een artikel uit Journal of Archaeological Research van juli vorig jaar. De auteurs beschrijven hierin de ‘zilvergeschiedenis’ van de Levant – het huidige Syrië, Libanon en Israël – tussen 1700 en 600 voor Christus, de periode van de Late Bronstijd en IJzertijd. In de Levant bevonden zich geen zilvermijnen, dus kooplieden moesten hun zilver van ver halen. Aanvankelijk kwam het uit Griekenland, laten de isotopen zien, daarna Anatolië, toen Sardinië en uiteindelijk zelfs uit Spanje, waar de Feniciërs, een volk van handelaars uit Libanon, kolonies hadden. Tegenwoordig is zilver niet meer in gebruik als betaalmiddel, maar de populariteit van het soepele metaal is onverminderd groot. In 2024 kwam er ongeveer 23.000 ton uit ’s werelds zilvermijnen. Behalve in juwelen belandt deze oogst vooral in elektronica, omdat zilver bijzonder goed stroom geleidt. In elke mobiele telefoon, computer of televisie zit zilver. Ook bij groene energie speelt zilver een belangrijke rol. In een gemiddeld zonnepaneel zit 20 gram zilver, in de vorm van een dun laagje pasta. Als licht het paneel raakt komen elektronen vrij uit het silicium, en de goede geleider zilver maakt hier een bruikbare elektrische stroom van. De verwachting is dat door de groei van zonne-energie in 2030 20 procent van alle jaarlijks gewonnen zilver naar deze bedrijfstak gaat. Niet álle zilver komt overigens uit de grond. Onderzoekers slagen er sinds enige tijd in zilvernanodeeltjes uit planten te extraheren. Deze deeltjes lijken veelbelovend als het gaat om de bestrijding van bacteriën, schimmels, virussen en zelfs kankercellen.</p>]]></description>
      <guid>https://nrc.nl/nieuws/2025/02/26/zilver-was-een-betaalmiddel-dat-van-ver-moest-komen-a4884464</guid>
      <pubDate>Wed, 26 Feb 2025 07:22:35 +0000</pubDate>
    </item>
    <item>
      <title><![CDATA[De Spanjaarden mengden platina stiekem met goud. Ze noemden het ‘zilvertje’]]></title>
      <description><![CDATA[<p>Nummer drie krijgt brons, nummer twee zilver en de beste krijgt goud; zo zijn we het gewend. Maar er komt nog iets bóven goud: het edelmetaal platina. Een gouden plaat is mooi, maar voor een platina plaat moeten (meestal) twee keer zoveel exemplaren verkocht of gestreamd worden. Een platinum creditcard is duurder en exclusiever dan een gold creditcard. Een gouden jubileum bereik je al na vijftig jaar, voor een platina jubileum moet je zeventig jaar volhouden (zoals Queen Elizabeth II). Platinablond is extremer (en staat minder mensen) dan goudblond. Ja, dat laatste is natuurlijk een kleurkwestie: goud en platina zijn ook kleurnamen geworden. Goud is een geelbruine honingkleur, platina is glanzend grijswit. En platinablond glanst misschien wel, maar is toch niet echt grijswit. Het heet óók zo omdat het chic klinkt. Wat denkt platina wel niet dat het is? Waarom zou het beter zijn dan goud? Is het zeldzamer, harder, zwaarder, duurder? Nou, duurder niet altijd, maar de rest wel. Een (liter)melkpak platina is circa 21,5 kilo, een melkpak goud 19,3 kilo. Platina scoort 4-4,5 en goud 2,5-3 op de hardheidsschaal van Mohs (waar talk=1 en diamant=10). En in 2024 werd wereldwijd 170.000 kilo platina gedolven en liefst 3.300.000 kilo goud, zo’n twintig keer zoveel. Toch is goud momenteel bijna drie keer zo duur als platina: voor het eerdergenoemde melkpak met goud moet je zo’n 1,67 miljoen euro neerleggen, het melkpak platina krijg je voor ruim zesenhalve ton al mee (terwijl er dus meer massa in zit). Dat heeft deels te maken met de deze eeuw sterk gestegen en nog steeds stijgende goudprijs, maar de prijzen van platina en goud fluctueren al ruim honderd jaar sterk ten opzichte van elkaar. Tien jaar geleden en vrijwel de hele twintigste eeuw was platina duurder dan goud. En dat voor een metaal dat de Spanjaarden stiekem door het goud mengden toen ze het in de 16de eeuw in Colombia aantroffen, en dat ze neerbuigend ‘zilvertje’ noemden (platina is het verkleinwoord van plata, zilver). Pas in 1748 werd platina wetenschappelijk beschreven, door de Spaanse militair en ontdekkingsreiziger Antonio de Ulloa (1716-1795). Bij zijn terugreis in 1744 werd het Franse schip waarop hij reisde trouwens gekaapt door de Britten, maar hij mocht meteen lid worden van de Royal Society en daarna terug naar Spanje. De Brit William Hyde Wollaston (1766-1828) vond rond 1800 uit hoe je het lastige platina-erts kunt bewerken (en ontdekte daarna rodium en palladium, elementen die vaak in platina-erts zitten). Maar platina werd pas populair in de 20ste eeuw: eerst voor sieraden, tijdens WO II in de wapenindustrie en daarna (en nog steeds vooral) als katalysator in de olie-industrie. Het wordt ook gebruikt in driewegkatalysatoren om uitlaatgassen te ‘reinigen’. En de platinaverbinding cisplatine wordt als chemotherapie gebruikt. Platina is dus gewild, maar de prijs schommelt mee met financiële crises en trends in de (auto-)industrie. Die schommelingen kunnen leiden tot problemen bij de bron. Ruim tweederde van het platina wordt gedolven in Zuid-Afrika; onderbetaald, zwaar, ziekmakend mijnwerk. In 2012 eindigde een staking voor meer loon bij het dorp Marikana in een bloedbad, toen de politie 34 mijnwerkers doodschoot en er 78 verwondde. 78 195,08 1.768°C Pt de oorspronkelijke bewoners van Zuid-Amerika Kleur grijswit Vast</p>]]></description>
      <guid>https://nrc.nl/nieuws/2025/02/12/de-spanjaarden-mengden-platina-stiekem-met-goud-ze-noemden-het-zilvertje-a4882826</guid>
      <pubDate>Wed, 12 Feb 2025 07:22:36 +0000</pubDate>
    </item>
    <item>
      <title><![CDATA[Het duivelse erts nikkel werd een naar populair metaal om munten van te maken]]></title>
      <description><![CDATA[<p>In de VS en Canada wordt de 5 dollarcent munt een nickel genoemd, naar element 28. De naam is wat misleidend. De meeste muntjes bevatten hooguit 25 procent nikkel. Tot de Amerikaanse burgeroorlog in de jaren 1860 had de Amerikaanse 5 cent munt niets met nikkel te maken. Toen was het een zilveren halve dime. Maar tijdens de oorlog verdwenen deze munten uit de roulatie. Ze werden eerst vervangen door papiergeld. Maar dat was van korte duur. Op het vijfcentbiljet zou een afbeelding komen van ‘Clark’. Het Congres van de VS reageerde geschokt toen bleek dat niet het portret van de Amerikaanse ontdekkingsreiziger William Clark was, maar dat van Spencer M. Clark, hoofd van het nationale Currency Bureau. Een wet die afbeeldingen van levende personen op munten en bankbiljetten verbood en het afschaffen van biljetten van minder dan 10 dollarcent verloste de VS van de gekke Clark-biljetten. Daardoor was er weer vraag naar munten van 5 dollarcent. Die kans greep nikkelmijnmagnaat Joseph Wharton aan om flink te lobbyen voor een nieuwe munt van een legering van 75 procent koper en 25 procent nikkel. Dit werd de nickel. Deze Amerikaanse dollarcenten waren niet de eerste toepassing van nikkel. Nikkellegering met ijzer of koper werden duizenden jaren geleden al gebruikt, onder meer als een soort staal in China. En in de tweede eeuw voor Christus maakten ze in Bactrië, in het huidige Afghanistan, al munten van kopernikkel. Dat nikkel een apart metaal was ontdekte de Zweedse scheikundige en mineraloog Axel Fredrik Cronstedt in 1751 toen hij het voor het eerst isoleerde. Net als kobalt, zijn linkerbuur in het periodiek systeem, is nikkel vernoemd naar een bovennatuurlijke misleider. Duitse mijnwerkers noemden nikkelerts ook wel duivelskoper, omdat het leek op kopererts en geen koper bevat, maar enkel het destijds waardeloos lijkende zilverwitte metaal nikkel. Zeldzaam is het metaal niet. Nikkel is het vijfde meest voorkomende element op aarde. Het meeste daarvan is onbereikbaar en bevindt zich in de binnenkern en vloeibare buitenkern van de aarde. In de aardkorst staat nikkel niet eens in de toptwintig van meest voorkomende elementen. Een van de plekken waar relatief veel nikkel gemijnd wordt is de Russische stad Norilsk, boven de noordpoolcirkel. Dit is tevens een van de meest vervuilde steden ter wereld. Voor een bezoek aan een nikkelmijn kun je beter naar het Canadese Sudbury. Dat was een periode de grootste nikkelproducent ter wereld, dankzij een nikkelrijke meteoriet die daar 2 miljard jaar geleden neerkwam. In de twintigste eeuw werden veel Canadese munten daarom bijna volledig van nikkel gemaakt. Roestvast staal is wereldwijd de grootste toepassing van nikkel, omdat het bestand is tegen corrosie. Verder vind je het in sommige magneten en oplaadbare batterijen. Het zit ook in alledaagse voorwerpen, zoals sieraden, broekknopen, scharen, sleutels en het wordt nog steeds gebruikt in muntgeld, waaronder munten van 1 en 2 euro. Dermatologen maken zich zorgen om dit gebruik van nikkel, omdat langdurig huidcontact kan leiden tot nikkelallergie. Sieraden met nikkel of losse munten in een broekzak kunnen dan eczeem veroorzaken. Zo is nikkel voor sommigen nog steeds een duivels metaal.</p>]]></description>
      <guid>https://nrc.nl/nieuws/2025/01/30/het-duivelse-erts-nikkel-werd-een-naar-populair-metaal-om-munten-van-te-maken-a4881232</guid>
      <pubDate>Thu, 30 Jan 2025 07:22:36 +0000</pubDate>
    </item>
  </channel>
</rss>
