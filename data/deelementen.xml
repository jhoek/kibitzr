<?xml version="1.0" encoding="utf-16"?>
<rss version="2.0">
  <channel>
    <title><![CDATA[De elementen]]></title>
    <link>https://www.nrc.nl/rubriek/de-elementen/</link>
    <description><![CDATA[De elementen]]></description>
    <item>
      <title><![CDATA[Hoe het element zink een vrijstaat deed ontstaan]]></title>
      <description><![CDATA[<p>Tot 1920 was het Drielandenpunt bij Vaals decennialang een Vierlandenpunt. Met dank aan zink – element 30 in het periodiek systeem. Zink – meng het met koper voor messing – werd al in de oudheid gebruikt voor onder meer sieraden. Het ging hier wel om zinkerts, zuiver zink werd in de 13e eeuw in India voor het eerst gemaakt. Lange tijd werd het in Europa vooral geïmporteerd uit China, tot de Duitse chemicus Andreas Marggraf zink isoleerde in 1746 en het proces beschreef – een lastig proces want zink verdampt bij de temperatuur van de reactie. De industriële productie van zink kwam in Europa van de grond toen de monnik Jean-Jacques Dony in 1809 een beter productieproces voor zuiver zink uitvond, met meerdere glazen vaten met een lange tuit die meer dan 90 graden naar beneden afbuigt. Napoleon – die het zink goed kon gebruiken voor kanonskogels – patenteerde het proces in 1810 en Dony kreeg een vergunning om zinkmijn Vieille Montagne (of Altenberg, in het Duits) uit te baten. Hier komen we bij het Vierlandenpunt. Want het vierde land betreft Moresnet, het vrijstaatje van drie-en-een-halve vierkante kilometer dat na de napoleontische tijd ‘overbleef’ na verdeling van het land tussen Pruisen en het Verenigd Koninkrijk der Nederlanden. Op dat stukje land ligt de zinkmijn Vieille Montagne. Zowel Pruisen als de Nederlanden wilden de door Dony belangrijk gemaakte zinkmijn graag hebben. Ze kwamen er niet uit, en zo werd Moresnet ‘neutraal gebied’. Die status behield het tot na de Eerste Wereldoorlog, waarna het uiteindelijk bij België ging horen. In het kielzog van Vieille Montagne werden in de 19e eeuw in de buurt meerdere mijnen en zinkfabrieken geopend. Die ontwikkeling leidde ertoe dat de regio tegenwoordig in juni een bedevaartsoord voor plantenliefhebbers is. Dat is op zich geen florissante geschiedenis. Rond de mijnen en fabrieken kwam een hoop zink via lozingen in rivieren en verder verspreid door de wind in de natuur terecht. Zink is giftig voor planten, dus veel planten legden het loodje. Maar enkele soorten pasten zich wonderwel aan, en evolueerden razendsnel tot nieuwe ondersoorten die alleen dáár voorkomen. Uit het akkerviooltje ontstond bijvoorbeeld het zinkviooltje, dat goed groeit op een overmaat aan zink en in juni bloeiend geel te zien is. Ook zinkboerenkers, zinklepelblad en zinkschapengras zijn ontstaan dankzij de vervuiling. Inmiddels staat het zinkviooltje op de rode lijst van planten. Het viooltje is zeldzaam geworden, deels doordat kruisbestuiving met andere soorten optreedt, maar ironisch genoeg ook doordat de zinkvervuiling in de regio is afgenomen. Tot slot een eervolle vermelding voor zinkoxide. Jarenlang ging het dagelijks door mijn handen in de vorm van dikke, witte zalf – geweldig tegen rode luierbillen. De luiers zijn onlangs ons huis uit gegaan, en pas nu heb ik opgezocht wat het zink in die zalf nu eigenlijk doet: zinkoxide heeft een uitgebreid aangetoonde antibacteriële werking én het vormt een goede barrièrelaag tegen vocht. De perfecte combi voor in een luier. „En belangrijk, er zijn ook na decennia gebruik geen noemenswaardige bijwerkingen gevonden”, schrijft een enthousiaste zinkzalfonderzoeker in een overzichtsstudie. Good old zinkzalf. Correctie: In een eerdere versie van dit stuk stond dat brons een legering is van tin en zink. Dit is onjuist, brons is een legering van tin en koper. De zin is hierboven aangepast.</p>]]></description>
      <guid>https://nrc.nl/nieuws/2024/10/02/hoe-het-element-zink-een-vrijstaat-deed-ontstaan-a4867971</guid>
      <pubDate>Wed, 2 Oct 2024 05:40:47 +0000</pubDate>
    </item>
    <item>
      <title><![CDATA[Vanadium is een bekende naam uit de gereedschapskist]]></title>
      <description><![CDATA[<p>Vanadium klinkt vooral bekend uit de gereedschapskist. ‘Chrome-vanadium’ staat er gestanst op de platte kant van de ring- en steeksleutels. Ze zijn gemaakt van roestvast staal, koolstofversterkt ijzer dus, maar de toevoeging van de metalen chroom en vanadium maakt het gereedschap nog robuuster. Dat zorgt ervoor dat in het gebruik een stalen moer het eerder begeeft, waardoor de sleutel intact blijft. Vanadium geeft het materiaal een hoge breukbestendigheid, omdat het voorkomt dat haarscheurtjes zich makkelijk kunnen uitbreiden. Samen met chroom draagt het ook bij aan de roestbestendigheid van het gereedschap. Het toevoegen van een kleine hoeveelheid (procenten of tienden van procenten) aan deze legering volstaat. Keukenmessen van vanadiumstaal blijven langer scherp. De concentratie van vanadium in de bovenste laag van de aardkorst bedraagt rond de 100 milligram per kilogram. Daarmee is aanwezigheid van dit metaal vergelijkbaar met die van zink. Vanadium is eigenlijk overal op aarde, meestal in lage concentraties. Door verwering van gesteente is het van nature een vaste component van oceaanwater, en door het gebruik van fossiele brandstoffen is de uitstoot van vanadium naar de lucht toegenomen. In hoge doseringen is vanadium giftig voor mensen, maar tegelijk is het waarschijnlijk een noodzakelijk sporenelement voor botgroei. Het zit in lage hoeveelheden in veel voedingsmiddelen, zoals paddestoelen, bier, wijn en graan, zodat tekorten feitelijk niet voorkomen. De Spaanse mineraloog Andrés Manuel del Río was in 1801 degene die vanadium voor het eerst beschreef. Del Río ontdekte het nieuwe element in een steenmonster dat hij kreeg toegezonden vanuit de Purísima del Cardenal-mijn in Zimapán, Mexico. Del Río, opgeleid aan de belangrijkste mijnbouwscholen in Europa, deed een hele serie chemische proeven met het materiaal en kwam tot de conclusie dat hij op een nieuw element was gestuit. Omdat de producten die hij hieruit verkreeg zo kleurrijk waren doopte hij het aanvankelijk pancromium. Toen hij later ontdekte dat de producten naar rood verkleurden als hij ze verhitte, wijzigde hij de naam in eritronium. Het jaar daarop gaf hij zijn analysemonsters mee aan Alexander von Humboldt, de ontdekkingsreiziger met wie hij goed bevriend was. In Parijs constateerden deskundigen, achteraf onterecht, dat de monsters alleen chroom bevatten, en daarop trok Del Río zijn ontdekking terug. In 1830 ‘herontdekte’ de Zweedse onderzoeker Nils Gabriel Sefström het element. Hij gaf het de naam vanadium, een eerbetoon aan de Noorse godin van de liefde en schoonheid Vanadis. In datzelfde jaar kwam een Duitse chemicus echter al tot de conclusie dat het vanadium van Sefström en het eritronium van Del Río precies hetzelfde materiaal was. Pas in 1867 lukte het de Britse chemicus Henry Enfield Roscoe om vanadium in zijn pure vorm te isoleren. Aanvankelijk gold de ontdekking van het element vanadium als een curiosum. Men zag er weinig commerciële potentie in omdat de concentraties in erts zo laag waren dat het heel duur was om te winnen. Dat veranderde toen aan het begin van de twintigste eeuw op verschillende plekken ter wereld relatief rijke vindplaatsen werden gelokaliseerd. Het komt in ertsgesteenten meestal voor als vanadiumpentoxide (V2O5) in concentraties tot 1,5 procent. Dat betekent dat het nog altijd duur is om te winnen. Behalve in gereedschap en andere staaltoepassingen wordt vanadium tegenwoordig ook veel gebruikt in batterijen en elektronische componenten.</p>]]></description>
      <guid>https://nrc.nl/nieuws/2024/09/21/vanadium-is-een-bekende-naam-uit-de-gereedschapskist-a4866189</guid>
      <pubDate>Sat, 21 Sep 2024 05:40:47 +0000</pubDate>
    </item>
    <item>
      <title><![CDATA[Het glanzende metaal aluminium heeft ook een matte kant]]></title>
      <description><![CDATA[<p>Het restje aardappelgratin in mijn koelkast heeft één ding gemeen met het Washington Monument: er ligt aluminium bovenop. Zonder ceremonie ging het aluminium over het ovenschaaltje, luttele seconden na het rommelig afscheuren van een stuk folie van een rol die daarna onder in een keukenkastje werd gemikt. De aluminium ‘cap’ op het Washington Monument werd voorafgaand aan de plaatsing daarentegen door de maker uitgebreid tentoongesteld in de New Yorkse etalage van juwelier Tiffany’s – een actie waar Washington woedend over was. De punt van het monument – 22 centimeter hoog, drie kilo – is in 1884 geplaatst. Aluminium was op dat moment duurder dan zilver. Het ovenschaaltje werd 140 jaar later afgedekt, de rol met 30 meter folie kostte 2,66 euro. Dankzij twee productieprocessen die vlak na de voltooiing van het Washington Monument zijn ontdekt werd aluminium spectaculair goedkoop. Aluminium (Al, nummer 13 in het periodiek systeem) is een zacht metaal. Ruim 8 procent van de aardkorst bestaat uit aluminium, maar het komt niet voor in pure vorm. Wel als onderdeel van aluminiumoxide en kaliumaluminiumsulfaat. In 1807 werd het bestaan van het element voor het eerst vermoed, maar pas in 1825 waren er technieken om het element te isoleren. Die eer komt toe aan de Deense scheikundige Hans Christian Ørsted. In 1886 wisten twee afzonderlijke scheikundigen – Charles Martin Hall en Paul Héroult – het proces om aluminium uit aluminiumoxide te halen te verbeteren, door elektrolyse toe te passen. Een jaar later werd door Carl Josef Bayer ook een verbeterd proces bedacht voor het winnen van aluminiumoxide uit bauxiet, door vermalen bauxiet te bewerken met warme natronloog (een waterige oplossing van natriumhydroxide). Daarop daalde de kiloprijs van 30 gulden in 1880 naar 0,75 gulden in 1911, schrijft het magazine voor de aluminium-, roestvast- en staalbranche. Aluminium is tegenwoordig na staal het meestgebruikte metaal ter wereld. Dit komt wel met een prijs. De productieprocessen zijn energie-intensief: 1 procent van de totale wereldwijde uitstoot van broeikasgassen komt op het conto van aluminiumproductie. Ook het milieu heeft te lijden. Het Bayer-proces met natronloog levert een reststroom aan smurrie op die rode modder genoemd wordt – naar de rode kleur van ijzeroxide. Voor elke ton aluminium ontstaat er ruim een ton rode modder dat een pH tussen 11 en 13 heeft. Het is daarmee zeer alkalisch en de bezinkingsbekkens waarin het wordt opgeslagen vormen een milieuprobleem. In zuivere vorm is aluminium heel zacht. Door het te mengen met andere metalen krijgt het stevigheid. Zelfs voor het afdekken van voedsel zou puur aluminium te zacht zijn. In aluminiumfolie wordt daarom een half procent ijzer bijgemengd. Als afsluiter een fun fact: aluminiumfolie heeft doorgaans een matte en een glanzende kant doordat twee lagen folie tegelijk worden gewalst. Dat gebeurt om scheuren van het dunne materiaal te voorkomen. Na het walsen worden de lagen weer gescheiden. De glanzende kant had contact met de wals, de matte kant met de andere laag folie. Wekelijks de beste verhalen van Wetenschap in je inbox?</p>]]></description>
      <guid>https://nrc.nl/nieuws/2024/06/20/de-matte-kant-van-een-glanzend-metaal-a4856962</guid>
      <pubDate>Thu, 20 Jun 2024 05:40:47 +0000</pubDate>
    </item>
    <item>
      <title><![CDATA[Zonder het scheikundige doetje indium zou de wereld er heel anders uitzien]]></title>
      <description><![CDATA[<p>De zachte krachten zullen zeker winnen – het is een van de bekendste regels van de dichteres Henriëtte Roland Holst (1869-1952), opgenomen in de bundel Verzonken grenzen (1918). Niet alleen was die regel een poëtische vondst, het was ook een uitdrukking van haar religieus geïnspireerde socialisme. Want was dat niet de boodschap van Jezus, dat niet de sterken en rijken maar de armen van geest en zachtmoedigen het gemakkelijkst zullen binnentreden in het Koninkrijk Gods? Zoals Marx het voor de onderdrukten opnam? Een boodschap die onverminderd aanspreekt in een wereld vol geweld en onrecht. Hoe religieus of socialistisch is het element indium? Hoe houdt dit zachte element zich eigenlijk staande in de wereld der elementen, tussen keiharde giganten als chroom en titanium? En dan ook nog met die dromerige, zilverkleurige glans, die het element zijn naam gaf, ontleend aan het Latijnse indicum, letterlijk ‘uit India’, wat verwijst naar de kleur indigo, tussen blauw en violet in. Nog erger, van het zuivere metaal indium is door onderzoekers weleens gezegd dat het een hoge, ijselijke „kreet” lijkt te slaken als het wordt gebogen. Niet alleen zacht, ook nog een doetje dus. Misschien wint dit element toch, „in ’t eind”, zoals Roland Holst dichtte. Want indium mag dan bekendstaan als een van de zachtste metalen, dat maakt het nog niet de softie onder de elementen. Indium laat niet over zich lopen. Kijk maar eens waar we het allemaal voor nodig hebben. Indium, een halfgeleider, wordt gebruikt in allerlei technische producten die onontbeerlijk zijn voor de moderne samenleving: aanvankelijk vooral in vliegtuigmotoren (in de Tweede Wereldoorlog) en soldeer, later ook op grote schaal in transistors, laserapparatuur, zonnecellen en lcd-schermen (televisies en monitoren). Het heeft het element de lofprijzing opgeleverd dat het een „vitamine voor metalen” is. Voeg indium toe en het kan niet meer stuk. Dat is allemaal te danken aan de Duitse chemici Ferdinand Reich en Hiëronymus Theodor Richter, die het helderblauwe element in 1863 ontdekten bij het onderzoeken van mijnbouwstoffen. De kleur werd vastgesteld door Richter, aangezien Reich kleurenblind was. Het wordt nu ook gebruikt als coating om vliegtuigramen te isoleren en transparant te maken. Verbindingen met indium hebben daarnaast een reeks medische toepassingen, het radioactieve isotoop indium-111 wordt onder meer gebruikt in onderzoek naar orgaanfuncties. Kortom. Zonder dit scheikundige doetje zou de wereld er heel anders uitzien. Het is vooral de productie van lcd-schermen die de vraag naar indium vandaag de dag bepaalt. Dat komt vooral China ten goede, waar het meeste indium wordt gewonnen. Het is daarnaast te vinden in onder meer Frankrijk en Canada, doorgaans als bijproduct van de winning van ijzer, zink, lood of zilver. Trouwens, ook in een ander opzicht is de zachtheid van indium bedrieglijk. Dit doetje kan gemeen bijten. Het is giftig en kan – onwaarschijnlijk, maar toch – door ademhaling, via de ogen of injectie, ernstige schade aan organen veroorzaken. Niet slikken dus, dit zachte element.</p>]]></description>
      <guid>https://nrc.nl/nieuws/2024/06/06/zonder-het-scheikundige-doetje-indium-zou-de-wereld-er-heel-anders-uitzien-a4587690</guid>
      <pubDate>Thu, 6 Jun 2024 05:40:47 +0000</pubDate>
    </item>
    <item>
      <title><![CDATA[Chloor wordt dagelijks naar hartelust gebruikt]]></title>
      <description><![CDATA[<p>Weinig elementen roepen zo snel een associatie op in ieders hoofd als chloor. Zwembadgeur. Halfnat omkleden in een krap hokje. Na afloop haar als touw. Of misschien doemt geen geur op maar een smaak. Zout. Keukenzout is natriumchloride, 40 procent natrium, 60 procent chloride. Maar deze alledaagse vormen van chloor zijn niet identiek aan het chlooratoom (Cl) in het periodiek systeem. Hoe zit dat eigenlijk? Slechts zes elementen, de edelgassen, komen daadwerkelijk in de natuur voor als losse atomen. Chloor behoort niet tot deze groep; het is een halogeen en uiterst reactief. Chlooratomen binden altijd aan andere elementen. Sommige van die bindingen zijn onmisbaar, andere zijn juist schadelijk. Het chloride-ion (Cl-) is zo’n essentiële vorm. Het ontstaat wanneer een chlooratoom een extra elektron opneemt, waardoor het een negatieve lading krijgt. Chloride-ionen zijn zeer stabiel, onschadelijk van aard en alomtegenwoordig in de natuur, zoals in zeewater en keukenzout. Ze vervullen een belangrijke rol in ons lichaam, variërend van het handhaven van het zuur-base-evenwicht tot het reguleren van de vochtbalans. Een minder onschuldige vorm van chloor is chloorgas (Cl2). Dit gas bestaat uit twee aan elkaar gekoppelde chlooratomen en werd voor het eerst beschreven in 1774 door de Zweedse apotheker Carl Scheele. Hij suggereerde dat dit gas een verbinding was tussen chloor en zuurstof. Echter, in 1810 ontdekte de Britse scheikundige Humphry Davy dat dit gas niet verder kon worden afgebroken; het bestond enkel uit chlooratomen. De ontdekking leidde tot de ontdekking van het element. Nummer 17, vernoemd naar de geelgroene kleur van het gas. Hoewel chloorgas in de volksmond ook chloor genoemd wordt, zou ‘moleculair chloor’ een nauwkeuriger benaming zijn, vindt Jan van Maarseveen, hoogleraar organische chemie aan de Universiteit van Amsterdam. „Moleculair chloor fungeert als een elektronenspons”, zegt Van Maarseveen. „Het heeft een sterke drang om elektronen op te nemen in zijn buitenste schil en streeft voortdurend naar de vorming van een chloride-ion (Cl-). Deze behoefte is zo sterk dat zelfs de stabiele verbinding tussen de twee atomen verbroken kan worden, zodat ze verbindingen met andere elementen kunnen aangaan.” Dit verklaart waarom chloorgas zo schadelijk is. Bij inademing mengt het gas met water en vormt het onder andere zoutzuur (HCl). Dit zuur kan de luchtwegen irriteren, ademhalingsproblemen veroorzaken en in extreme gevallen fataal zijn. Niet voor niets wordt het gebruikt in oorlogsvoering, en niet voor niets is het zeer controversieel. En hoewel de krachtige antimicrobiële werking van chloor dagelijks naar hartelust wordt benut in bleek- en desinfectiemiddelen, is het ook daarin onderwerp van controverse. „Chloor dat in het milieu terechtkomt kan ecosystemen verstoren en nieuwe verbindingen aangaan die giftig kunnen zijn”, zegt Van Maarseveen. „Daarom wordt hypochloriet, het desinfectiemiddel voor zwembaden, steeds vaker vervangen door ozon.” Wellicht is de typische zwembadgeur binnenkort slechts een herinnering.</p>]]></description>
      <guid>https://nrc.nl/nieuws/2024/05/23/chloor-wordt-dagelijks-naar-hartelust-gebruikt-a4199646</guid>
      <pubDate>Thu, 23 May 2024 05:40:48 +0000</pubDate>
    </item>
    <item>
      <title><![CDATA[Zuurstof en leven zijn onlosmakelijk verbonden. Op aarde tenminste]]></title>
      <description><![CDATA[<p>Zuurstof. Nu is het onmisbaar, maar de eerste levensvormen op aarde konden prima zonder. Hoewel zuurstof alomtegenwoordig is in het heelal – het is het derde meest voorkomende element – is het moeilijk om een atmosfeer te krijgen die rijk is aan moleculair zuurstof. Het reageert met bijna elk ander element in het periodiek systeem. Op de jonge aarde splitsten zonnestralen soms wat zuurstofatomen af van andere moleculen, maar dat losse zuurstof reageerde meteen met ijzer in rotsen en waterstof uit vulkanen. Het simpele, eencellige leven dat toen op aarde was, haalde energie daarom vermoedelijk uit gisting. Maar de wereld veranderde 2,4 miljard jaar geleden, toen blauwalg genoeg koolstofdioxide en water begon om te zetten in zuurstof en suikers. Het zuurstofgehalte in de atmosfeer steeg uiteindelijk naar 21 procent. Hoe dat precies ging, is nog een raadsel. Wel is duidelijk dat zo complexere levensvormen mogelijk werden. Al ruim vijf eeuwen geleden wist Leonardo da Vinci dat er ‘iets’ in de lucht zat dat nodig is voor leven. En dat je dit ‘iets’ met verbranding uit de lucht kan halen, waarna dieren stikken. De ontdekking van zuurstof wordt toegeschreven aan twee wetenschappers. Onafhankelijk van elkaar maakten de Zweedse apotheker en scheikundige Carl Wilhelm Scheele in 1771 en de Engelse predikant en scheikundige Joseph Priestley rond 1774 zuurstof door kwikoxide (HgO) te verwarmen. Op aarde is het kleurloze, geurloze en smaakloze zuurstof onlosmakelijk met leven verbonden. Het kwam in de atmosfeer door leven. Een rijke biodiversiteit ontstond door zuurstof. Toch is zuurstof niet per se een teken van leven, weten astronomen. Op Europa – een van de 95 manen van Jupiter – produceren niet planten, maar hoogenergetische deeltjes zuurstof. Al in 1995 vond NASA’s ruimtetelescoop Hubble signalen van het element in de ijle atmosfeer van de ijskoude maan. Wanneer hoogenergetische deeltjes die door het krachtige magnetische veld van Jupiter stromen, botsen tegen het waterijs op de oppervlakte van Europa, dan splitsen watermoleculen zich in zuurstofatomen en waterstofatomen. Maar ook al wordt zuurstof in de amosfeer daar niet geproduceerd door leven, de aanwezigheid van zuurstof laat astrobiologen wel over buitenaards leven fantaseren. Op Europa sijpelt vermoedelijk een klein deel van het geproduceerde zuurstof in een ondergrondse, zoute oceaan. Daar zou het een bron kunnen zijn voor leven in het pikzwarte water. Onderzoekers berekenden in een in maart gepubliceerde studie in Nature Astronomy dat Europa achttien kilogram zuurstof per seconde produceert. Dat is minder dan eerder geschat met simpele computermodellen. Of het genoeg is voor leven, is onduidelijk. Om andere werelden bewoonbaar te maken, kun je ook zelf proberen om zuurstof te maken. NASA maakte moleculair zuurstof in de ijle atmosfeer van Mars met elektrolyse. Dat deden ze met een instrument zo groot als een magnetron – Moxie – dat meereed met marsrover Perseverance. Maar het was nog niet genoeg. Sinds 2021 heeft MOXI 122 gram zuurstof gemaakt, een hoeveelheid waar een kleine hond 10 uur lang mee kan ademen. Voor nu is de aarde de enige bekende planeet in het zonnestelsel met genoeg zuurstof in een atmosfeer voor mensen om te ademen.</p>]]></description>
      <guid>https://nrc.nl/nieuws/2024/05/02/zuurstof-en-leven-zijn-onlosmakelijk-verbonden-op-aarde-tenminste-a4197623</guid>
      <pubDate>Thu, 2 May 2024 05:40:48 +0000</pubDate>
    </item>
    <item>
      <title><![CDATA[Ytterbium komt uit een veel te bescheiden groeve in Zweden]]></title>
      <description><![CDATA[<p>Dat scholieren en toeristen niet met bussen tegelijk naar Ytterby worden gereden is een raadsel. Het Zweedse dorp, op het eiland Resarö nabij Stockholm, is een fascinerende plek in de geschiedenis van de scheikunde. In het dorp ligt de groeve van Ytterby. In gesteente uit deze groeve zijn maar liefst negen elementen ontdekt, veelal vernoemd naar de plek: yttrium, erbium, terbium, scandium, thulium, holmium, dysprosium, lutetium en ytterbium. Een beetje citymarketeer zou er heilige grond voor chemici van kunnen maken, met wandelroutes, abseilervaringen en prulwinkels, maar in de praktijk is de groeve grotendeels overwoekerd met groen. Twee bescheiden plaquettes maken een voorbijganger bewust van het feit dat hij bij een historical landmark staat. De groeve was tussen 1600 en 1930 in gebruik, er werd kwarts gewonnen (voor ijzerproductie) en veldspaat (om porselein mee te maken). Tussen 1953 en 1995 werd de – intussen 170 meter diepe – kloof gebruikt door het Zweedse leger als brandstofopslag. Het is ook dankzij de aanwezigheid van het leger in deze regio – het is een uitstekende plek om Stockholm te beschermen tegen aanvallen vanaf zee – dat de elementen zijn ontdekt. In 1787 was Carl Axel Arrhenius gestationeerd in Vaxholm, op een eiland vlak bij Ytterby. In zijn begindagen in het leger had Arrhenius zich beziggehouden met buskruit, wat zijn interesse in chemie en mineralogie had doen ontvlammen. Toen hij als officier vanuit Vaxholm de groeve van Ytterby bezocht, vielen hem wonderlijke, zwarte plekken in het gesteente op. Hij stuurde een stuk zwart gesteente naar een vriend, chemicus Johan Gadolin. Die besefte dat het mineraal – dat aanvankelijk ytterbiet werd genoemd en inmiddels gadoloniet heet – voor meer dan 40 procent bestond uit onbekend metaal. Twee eeuwen waren chemici zoet met het mineraal – zo lang, omdat de metalen die in erin zaten moeilijk te isoleren bleken. Gadolin noemde het gesteente ‘zeldzame aarde’, aannemende dat het zwarte spul niet veel voorkwam. Inmiddels is bekend dat zeldzame aardmetalen niet zozeer zeldzaam zijn, maar vooral gemeen hebben dat ze moeilijk te winnen zijn. Het bestaan van ytterbium, nummer 70 in het periodiek systeem, werd bekend in 1878 dankzij werk van Jean Charles Galissard de Marignac aan de universiteit van Genève. Pas in 1953 is er een zuiver monster van verkregen. Zeldzame aardmetalen zijn cruciaal in allerlei hightechapparaten. Lasers met ytterbium zijn door het infrarode licht dat ze uitzenden onder meer geschikt om tatoeages te verwijderen en andere medische precisietoepassingen. Ytterbium wordt ook gebruikt voor de nieuwste generatie atoomklokken. Atoomklokken ‘tikken’ doordat elektronen steeds wisselen tussen twee energielevels en de elektronen in ytterbium blijken uitermate stabiel. Twee jaar geleden zorgde ytterbium nog voor een verrassing in de sterrenkunde. Onderzoekers van de universiteit van Lund ontdekten toen dat het element uit twee kosmische processen afkomstig is. Een deel van het ytterbium in het heelal is gevormd door explosies van zware sterren die kort bestaan, en een ander deel komt van meer gangbare sterren die ytterbium creëren in de laatste fase van hun bestaan.</p>]]></description>
      <guid>https://nrc.nl/nieuws/2024/04/18/ytterbium-komt-uit-een-veel-te-bescheiden-groeve-a4196336</guid>
      <pubDate>Thu, 18 Apr 2024 05:40:49 +0000</pubDate>
    </item>
    <item>
      <title><![CDATA[Francium is een vluchtig element dat niets te maken heeft met katten]]></title>
      <description><![CDATA[<p>Francium is een extreem element. Het is, met cesium, het grootste atoom in het periodiek systeem. Het heeft de kortste halfwaardetijd van alle natuurlijk voorkomende elementen – na nauwelijks 22 minuten is de helft verdwenen. En het is een van de zeldzaamste elementen – naar schatting is er op elk moment 30 tot 550 gram van aanwezig op aarde. Omdat het zo schaars en vluchtig is, is francium bovendien een van de laatst ontdekte natuurlijke elementen. 85 jaar geleden liet het zich voor het eerst zien. Kort na de Kerst van 1938 legde de Franse laborant Marguerite Perey bij het Radiuminstituut in Parijs de laatste hand aan het zuiveren van het element actinium uit uraniumerts. Voor Perey was dit complexe zuiveringsproces routine. Ze deed het al bijna tien jaar. Eerst als persoonlijk assistent van tweevoudig Nobelprijswinnaar Marie Curie en na de dood van Curie als laborant onder de chemici André Debierne en Irène Joliot-Curie, de dochter van Curie. Ondanks haar ervaring met het radioactieve actinium, verraste het materiaal haar eind 1938 door een onverwachte soort straling uit te zenden. De 29-jarige Perey was gefascineerd. In januari 1939 kwam ze tot de conclusie dat het actinium niet alleen vervalt naar thorium, wat bekend was. Het bleek heel af en toe – in iets meer dan 1 procent van de gevallen – te vervallen naar een stof die niet eerder was waargenomen: element 87. Perey had een speld in een hooiberg gevonden: actinium produceert slechts een piepklein beetje francium en na 22 minuten is de helft daarvan alweer verdwenen. De grootste hoeveelheid francium die ooit gelijktijdig bestaan heeft in een experiment is iets meer dan 300.000 atomen. Dat lijkt veel, maar het een onzichtbare fractie van een microgram. Perey wilde promoveren op haar ontdekking, maar ze had zelfs geen bachelordiploma. Dat loste ze op door tijdens de Tweede Wereldoorlog te studeren aan de Sorbonne. In 1946 promoveerde ze. Ze werd erkend als ontdekker van element 87 en mocht een naam kiezen. In eerste instantie wilde Perey het element catium (of katium) noemen, verwijzend naar de term kation, waarmee atomen worden aangeduid die elektronen missen en daarom positief geladen zijn. Element 87 zou namelijk gemakkelijk een kation kunnen worden, omdat het relatief groot is – voor een atoom – wat betekent dat de elektronen zich ver van de atoomkern bevinden en dus gemakkelijk kunnen ontsnappen. Joliot-Curie raadde Perey aan een andere naam te kiezen, omdat ze niet wilde dat het element geassocieerd zou worden met katten. Het werd francium, naar Pereys geboorteland Frankrijk. Omdat francium erg zeldzaam en instabiel is, heeft het geen toepassingen. Perey heeft daar wel naar gezocht als hoofdonderzoeker nucleaire chemie aan de Universiteit van Straatsburg. Ze hoopte dat element 87 gebruikt zou kunnen worden voor de diagnose van kanker. Dat is nooit gelukt en Perey overleed op 65-jarige leeftijd aan botkanker, waarschijnlijk veroorzaakt door haar jarenlange werk met radioactieve stoffen. Naast de ontdekking van een element heeft Perey dus ook een vroegtijdige dood door radioactieve straling gemeen met haar mentor Curie.</p>]]></description>
      <guid>https://nrc.nl/nieuws/2024/04/10/francium-is-een-vluchtig-element-dat-niets-te-maken-heeft-met-katten-a4195492</guid>
      <pubDate>Wed, 10 Apr 2024 05:40:49 +0000</pubDate>
    </item>
    <item>
      <title><![CDATA[Wie buitensporig veel rijst eet loopt een risico op arseenvergiftiging]]></title>
      <description><![CDATA[<p>‘Goeie Mie’ werd ze wel genoemd. Maria Catharina Swanenburg, die eind negentiende eeuw zieken verzorgde in de arme wijken van Leiden. Veel van hen stierven, maar aanvankelijk had niemand argwaan. Zo kon Mie jarenlang in het geniep begrafenisverzekeringen afsluiten voor haar slachtoffers en na hun overlijden het geld incasseren. Tot er, eind 1883, in één gezin drie mensen tegelijkertijd overleden en een alerte lijkschouwer aan de bel trok. De drie waren vergiftigd, net als tientallen anderen. Het gif? Een poeder dat Mie in grote hoeveelheden kocht bij de plaatselijke drogisterij ‘om wandluis te bestrijden’: arsenicum. De ‘koning der gifstoffen’ wordt arsenicum – kortweg: arseen – genoemd. Volgens sommige historici werd de geur- en smaakloze (en destijds nog naamloze) stof al in het Romeinse Rijk gebruikt om vijanden uit de weg te ruimen. Rond 1250 werd het in pure vorm gedestilleerd door een Duitse alchemist en filosoof en door de eeuwen heen roerden moordenaars het met graagte door het voedsel van argeloze slachtoffers. Acute arseenvergiftiging begint met braken en diarree en kan binnen een uur tot de dood leiden. Arsenicum is een metalloïde, die qua eigenschappen tussen de metalen en niet-metalen invalt, maar niettemin tot de zware metalen wordt gerekend. De stof komt voor in de aardkorst in diverse anorganische (niet aan koolstof gebonden) verbindingen en komt zo soms via het grondwater in voedsel terecht. In rijst – en dan vooral in zilvervliesrijst – zit tot wel tien keer zoveel arsenicum als in andere granen. Ook in vis en schelpdieren komt arseen voor, in een organische, veel minder giftige vorm. Een geruststelling voor rijstliefhebbers: in een gevarieerd dieet blijft de arseeninname ver onder de riskante waarden. Wel adviseert het Voedingscentrum om kinderen vanwege hun geringe lichaamsgewicht niet iedere dag rijstproducten te geven. Als er buitensporig veel rijst wordt gegeten, kan er namelijk chronische arseenvergiftiging ontstaan. Daarbij treden onder andere hyperkeratose en hyperpigmentatie op: delen van de huid verharden en verkleuren, en dat kan leiden tot huidkanker. Arsenicum is door de eeuwen heen ook gebruikt door mensen die hun medemens níét naar het leven stonden: zo duikt het als galliumarsenide op in leds en zonnecellen. In het verleden zat anorganisch arseen in bepaalde pesticiden en de verbinding arseentrioxide kreeg de bijnaam ‘rattenkruit’ omdat het tegen knaagdieren werd ingezet. En in de negentiende eeuw gebruikten vrouwen het als schoonheidsproduct: arseenlotions en -pillen moesten zorgen voor de zo gewilde bleke, halfdoorschijnende gelaatskleur. De modegril bleek van korte duur. Een andere rage vormde arseenhoudende verf of behang, op basis van het door de Zweedse apotheker Carl Wilhelm Scheele ontdekte koperwaterstofarseniet. Dit Scheelesgroen werd een populair pigment (sommige banketbakkers kleurden er gebak mee, maar ook die trend stopte snel). Ook Napoleon had groen behang, en volgens sommigen leidde dat tot zijn dood: zijn haar bevatte hoge concentraties arsenicum. Er wordt zelfs gespeculeerd dat hij expres met het element vergiftigd is. Maar andere historici werpen tegen dat vrijwel iederéén in die tijd hoge doses arseen in het haar had, en dat zijn dood natuurlijk was.</p>]]></description>
      <guid>https://nrc.nl/nieuws/2024/03/28/wie-buitensporig-veel-rijst-eet-loopt-een-risico-op-arseenvergiftiging-a4194405</guid>
      <pubDate>Thu, 28 Mar 2024 05:40:49 +0000</pubDate>
    </item>
    <item>
      <title><![CDATA[Het ondergewaardeerde zwavel is essentieel voor het leven]]></title>
      <description><![CDATA[<p>Andrew Szydlo (74) is niet alleen scheikundeleraar aan de Highgate School in Londen, hij geeft ook spectaculaire en gewaardeerde lezingen aan universiteiten en op festivals, waarbij hij graag „dingen laat verkleuren, branden en ontploffen”, zoals hij het zelf uitlegt aan de telefoon. En het toeval wil dat Szydlo net een 34-pagina’s tellend essay over zwavel heeft gepubliceerd. Hij noemt het element „ernstig ondergewaardeerd”. In z’n essay beschrijft hij zwavel als „de meest opmerkelijke substantie ooit”. Op middelbare scholen, moppert Szydlo, wordt zwavel alleen behandeld aan de hand van zure regen. Dat is zo negatief. „Wist je dat zwavel essentieel is voor het leven op aarde?” Het zit in twee van de 21 aminozuren (methionine en cysteïne) waaruit eiwitten worden opgebouwd. En er zijn ook bacteriën die niet zuurstof maar zwavel gebruiken als bron van energie en metabolisme. „Scholieren leren wel over de koolstofcyclus en de watercyclus, maar waarom niet over de zwavelcyclus?” Bij het brede publiek, gaat Szydlo druk pratend verder, roept zwavel vooral associaties op „met rotte eieren en lucifers”. Met andere woorden: stank en brandbaarheid, de twee eigenschappen waaraan zwavel zijn duizenden jaren lange bekendheid dankt. Ooit werd het brimstone genoemd, brandende steen. Omdat de gele aanslag op stenen, vaak aangetroffen bij vulkanen, makkelijk ontbrandt. Het gaat hier dan om elementair zwavel, meestal in de vorm van S8. „Uit diezelfde vulkanen kan een stank opstijgen die je ook in moerassen en riolen ruikt.” Dat is H2S, waterstofsulfide. Het wordt geproduceerd door bacteriën. De combinatie van stank en vuur, vooral bij vulkanen, maakt dat zwavel vroeger werd geassocieerd met „het kwaad, demonen, de dood, eeuwige verdoemenis en de hel”, schrijft Szydlo in z’n essay. Daarin behandelt hij ook het belang van zwavel voor de alchemisten in de Middeleeuwen. De juiste verhouding van het gele zwavel met het zilverkleurige kwik zou het felbegeerde goud opleveren. Inspiratie voor dit idee, schrijft Szydlo, kwam onder meer van het mineraal pyriet, dat „het oppervlakkige voorkomen” van goud heeft, maar een verbinding is tussen ijzer en zwavel. Nepgoud dus. „Weet je trouwens wat tegenwoordig de belangrijkste bron van zwavel is”, vraagt Szydlo. „De fossiele industrie.” Fossiele brandstoffen bevatten kleine hoeveelheden zwavelverbindingen. Tot de jaren 70 werden die mee verbrand, en kwamen in de lucht terecht. Maar toen duidelijk werd dat ze zure regen, en sterfte van bomen, veroorzaakten, kwam er regelgeving voor het ontzwavelen van fossiele brandstoffen. Gevolg: enorme bergen zwavel. „Die bergen worden voor een aanzienlijk deel verwerkt tot zwavelzuur, een van de belangrijkste grondstoffen van de chemische industrie.” Een dag na het gesprek wordt nog een vergeten vraag aan Szydlo gemaild. Of hij wist dat wetenschappers onderzoeken in hoeverre het klimaat afgekoeld kan worden door enorme hoeveelheden zwaveldioxide (SO2) in de stratosfeer te brengen? Zoals vulkanen dat ook doen. SO2 kan zonlicht blokkeren. „Nee, dat wist ik niet”, schrijft hij. Hij is er meteen meer over gaan lezen. „Het lijkt me een vergezocht idee, heel moeilijk en duur om uit te voeren.”</p>]]></description>
      <guid>https://nrc.nl/nieuws/2024/02/29/ondergewaardeerd-zwavel-is-essentieel-voor-het-leven-a4191554</guid>
      <pubDate>Thu, 29 Feb 2024 05:40:50 +0000</pubDate>
    </item>
  </channel>
</rss>
